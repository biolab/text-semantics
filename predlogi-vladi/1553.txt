Predlog za ustanovitev centra Republike Slovenije za upravljanje IPA projektov v državah Zahodnega Balkana in Turčiji   Avtor predloga: Igor Krašovec     Vladi Republike Slovenije predlagam, da podpre idejno zamisel o vzpostavitvi centra Republike Slovenije za upravljanje IPA projektov v državah Zahodnega Balkana in Turčiji (v nadaljevanju: IPA center). V ta namen naj Vlada Republike Slovenije najprej sprejme sklep o ustanovitvi medresorske delovne skupine, ki bo pripravila strokovne podlage za ustanovitev in delovanje IPA centra ter analizo možnosti in prednosti, ki bi jih takšen pravno-organizacijski subjekt (kot gospodarska družba ali javni zavod) prinesel v slovenski gospodarski in politični prostor.   Obrazložitev:   IPA PROJEKTI IN EVROPSKA UNIJA   IPA projekti se od leta 2007 financirajo preko instrumenta za predpristopno pomoč (Instrument for Pre-Accession Assistance), ki jo Evropska unija namenja državam kandidatkam (Hrvaška, Črna gora, Nekdanja jugoslovanska republika Makedonija, Turčija) in potencialnim kandidatkam (vse ostale države Zahodnega Balkana: Albanija, Bosna in Hercegovina ter Srbija s Kosovom pod mandatom resolucije Varnostnega sveta Združenih narodov št. 1244/99).   Pravna podlaga za predpristopno finančno pomoč je Uredba Sveta 1085/2006, sprejeta dne 17. julija 2006. Več podrobnih izvedbenih pravil je določenih v Uredbi Komisije 718/2007 z dne 12. junija 2007. Skupna predpristopna pomoč za vse države kandidatke in potencialne kandidatke (Zahodni Balkan in Turčija) za sedanji finančni okvir (2007–2013) je 11,5 milijarde EUR. Finančna sredstva so namenjena za pomoč pri uvedbi potrebnih političnih, gospodarskih in institucionalnih reform v skladu s standardi EU.   Države Zahodnega Balkana bodo v okviru Instrumenta za predpristopno pomoč (IPA) prejele 4 milijarde EUR v obdobju 2007 – 2011. To je ekvivalentno 30 EUR na prebivalca na leto, kar predstavlja daleč najvišji znesek, ki ga je Evropska komisija kadarkoli namenila katerikoli regiji v svetu (Sporočilo Komisije o Zahodnem Balkanu, COM(2008)127 konč., 5.3.2008).     Tabela: IPA večletni orientacijski finančni okvir (v milijonih EUR) 
 Država 2007 2008 2009 2010 2011 2012 Hrvaška             141.2             146.0             151.2             154.2             157.2             160.4             Nekdanja jugoslovanska republika Makedonija             58.5             70.2             81.8             92.3             98.7             105.8             Turčija             497.2             538.7             566.4             653.7             781.9             899.5             Albanija             61.0             70.7             81.2             93.3             95.0             96.9             Bosna in Hercegovina             62.1             74.8             89.1                106.0             108.1             110.2             Črna gora             31.4             32.6             33.3             34.0             34.7             35.4             Srbija             189.7             190.9             194.8             198.7             202.7             206.8             Kosovo (po RVSZN  1244)             68.3             124.7             66.1             67.3             68.7             70.0             Program za več upravičenk             109.0             140.7             160.0             157.7             160.8             164.2 