Ob "prostovoljnem" cepljenju proti Covid-u in preden sploh uvede cepili potni list, predlagam, da se vlada zamisli ob naslednjem zapisu.
 
Hočemo cepivo proti kajenju
V svetu vsako četrto sekundo umre ena oseba zaradi posledic kajenja. Vsako leto 8 milijonov ljudi! Štiri Slovenije! Milijon jih umre zaradi pasivnega kajenja (torej so jih kadilci ubili) in 165.000 otrok, mlajših od 5 let. Tistih, ki zbolijo in zaradi lastnih škodljivih užitkov praznijo zdravstvene blagajne, niti ne štejejo, ocenjujejo zgolj, da jih je na milijone. Morda milijarda.
Komu mar?
So zaprli kakšno tobačno tovarno? So zdravniki in državni organi za zdravje protestirali zoper prodajo tobačnih izdelkov? Je Zavod za zdravstveno zavarovanje odklonil plačilo zdravljenja kadilcev, ki zavestno škodujejo sebi in drugim, in ali so izračunali koliko zdravstvenega denarja bi lahko namenili za zdravljenje tistih, ki dobro skrbijo za svoje zdravje, a vseeno zbolijo? Da nam ni treba zbirati zamaškov in mesece in mesece čakati v vrstah. So v ambulantah zloženke o posledicah kajenja? Ali zdravniki sklicujejo novinarske konference in množično nastopajo v medijih in svarijo državljane pred strašnimi boleznimi, ki bi jih lahko izkoreninili, če bi nehali kaditi? Ali vsi govorijo o kajenju le 31. maja, ko je svetovni dan nekajenja?
Škoda, da ne obstaja cepivo ali kakšen drugi dobičkonosni medicinsko-farmacevtski ukrep proti kajenju. Potem bi o nevarnosti kajenja brali v vseh medijih, Nacionalni inštitut za javno zdravje bi pripravil bogate programe, zloženke in plakate, zdravniki bi množično nastopali pred kamerami, nekateri bi odklonili zdravljenje kadilcev … Verjetno bi se v promocijo zdravljenja kadilcev dejavno vključili tudi študenti medicine. Morda bi zdravstveni inšpektorji kaznovali starše – kadilce in bi jih prisilno zdravili (cepili). Morda bi kadilcem prepovedali potovati, se udeleževati kulturnih in športnih dogodkov, restavracij... Morda bi celo raziskovalni novinarji snemali in neodvisni mediji delali reklame za takšna cepiva, nas nenehno opozarjali, da se vedemo odgovorno.
Res škoda, da je interes tobačne industrije močnejši od interesa medicinsko farmacevtske industrije! Ta sicer nikoli ni kazala interesa za preprečevanje nastanka bolezni, če ni šlo za cepivo. Še pred petdesetimi leti so zdravniki celo nosečnicam priporočali kajenje.
V svetu zaradi kajenja ugasne VSAKO LETO osem milijonov življenj (na stotine milijonov ljudi pa zboli!), dvakrat več kot domnevno zaradi covida-19, zaradi katerega so vladarji sveta naredili trajno in ogromno škodo človeštvu. V Sloveniji zaradi kajenja ugasne VSAKO LETO 3.600 življenj, na desetine tisoč ljudi (tudi nekadilcev) zboli! Več kot jih je strašna pandemija, baje vzela v samo enem letu.
Komu mar!"