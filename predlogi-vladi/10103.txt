Nemčija Slovencem daje kruh (pokojnino), Slovenija pa palico. Po vstopu Slovenije v EU in uveljavitvi načela obdavčitve po svetovnem dohodku morajo  ljudje (upokojeni Slovenci), ki so delali v tujini (Nemčiji), doma plačati razliko do odmerjene slovenske dohodnine.  Imam občutek, da država od njih neupravičeno terja doplačilo. 

Finančno ministrstvo bi moralo vložiti napor za kak kompromis oziroma posebno olajšavo za upokojence, ki so kot delavci, ne pa kakšni špekulanti ali zaslužkarji, dočakali pokojnino v tujini.  Nočem odpirati Pandorine skrinjice, morda je za naprej možno kaj urediti na bilateralni ravni z Nemčijo in doseči ugodnejši dogovor za takšne slovenske  upokojence ...   

Morebitno pogajanje z Nemčijo bo uspešno, če države v EU na davčnem področju ne bodo tekmovale med seboj in si bodo prizadevale za usklajevanja. Ta problem bi bilo treba reševati na celotni ravni EU, saj nujno potrebujemo enotno fiskalno politik skupaj s transferji.

Smiselno bi bilo to narediti le, če bi šlo za del širše davčne reforme, ki bi koristila vsemu spodnjemu srednjemu razredu, mimogrede pa odpravila še ta problem dvojne obdavčitve. Žal pri nas običajno ne jemljemo tam, kjer je denarja dovolj, denimo pri kapitalskih dobičkih. Lastniki kapitala so pri nas očitno bolj nedotakljivi kot v ZDA, kjer je kapital precej bolj obdavčen kot pri nas. 

Predlagam spremembo davčne zakonodaje in urejanje predmetne zadeve na bilateralni ravni z Nemčijo.