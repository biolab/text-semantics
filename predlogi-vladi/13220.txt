Sem pravkar izšolana magistrica psihologije, trenutno v iskanju prve zaposlitve. Število oseb, ki potrebujejo psihološko pomoč iz leta v leto narašča, tudi epidemija je prispevala svoje; vse povsod lahko beremo, kakšno je pomanjkanje psihologov (predvsem v zdravstvu), ljudje v duševni stiski se nimajo kam obrniti… kako sem lahko še vedno brez zaposlitve?
Iz meseca v mesec se pojavljajo eni in isti razpisi, saj ni kandidatov, ki bi ustrezali pogojem – torej z opravljenim izpitom za psihologa v zdravstvu. Razpisanih pripravniških mest, ki bi nam omogočila opravljanje izpita, pa skoraj ni.
Izobraženih in na delo pripravljenih psihologov nas torej ne manjka; če bi odprli več mest za opravljanje 6-mesečnega pripravništva in izpita, bi nam tako omogočili vstop na trg dela in s tem enostavno rešili situacijo.
Prosim, da s problematiko seznanite ustrezne službe in se osebno zavzamete za ureditev le-te, da se zaradi pomanjkanja ustrezne psihološke pomoči državljani ne bodo v stiski prisiljeni zatekati v tragične skrajnosti.