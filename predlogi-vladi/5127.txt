Zadnji vladni ukrepi se gibljejo v smeri jemanja mravljicam, da hraniš čričke. Kaznovani smo vsi, ki smo varčevali in vlagali za 'slabše čase'. Reševali bomo slabe banke in slaba podjetja in podobne spodletele projekte.
Državna podjetja in državne banke pa so imele tako vodstvo, kot nadzorne svete, ki so svojo funkcijo očitno razumeli samo kot privilegij. Te funkcije so jim dale moč, da so se, nedvomno, z lastnimi koristmi pred očmi, dobesedno igračkali z državnim premoženjem.
Če je treba podjetje reševati, če je treba propadlo investicijo peljati dalje, ker so podpisali slabo pogodbo in če je treba banke reševati, vsi ti ljudje niso opravili svojega dela.
Skrajni čas je in tudi za prihodnost je nadvse pomembno, da se dokončno doreče, da funkcija ni samo privilegij, ampak je tudi odgovornost. Tako uprave, kot nadzorni sveti so prejemali lepe nagrade za svoje delo ali bolje rečeno, nedelo.
Če sedanja zakonodaja ne dopušča, da se te ljudi pokliče na odgovornost, pa bi bilo treba sprejeti urgentni zakon, ki bi izničil njihove manevre (zemljiški dolg, fiktiven prepis premoženja, etc) in jih po hitrem postopku pripeljal pred sodnika ter oglobil, kot se spodobi.
Na tak način bi dobili krvavo potrebni priliv v proračun in to od tistih, ki so sokrivi za današnje stanje. Tisti državljani, ki so, ne krivi in ne dolžni, prisiljeni sedaj nositi na svojih plečih reševanje godlje, ki so jo napravili ti ljudje, bi se vsaj malo bolje počutili.
 
 