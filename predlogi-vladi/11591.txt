Starši, ki imamo v skupnem gospodinjstvu posameznike iz rizičnih skupin predlagamo, da našim otrokom ob siceršnjem odprtju osnovnih šol omogočite podaljšanje možnost začasnega šolanja in ocenjevanja na daljavo.
 
Razlogi:
 
1. Za posameznike iz ranljivih skupin (npr. okrevanje po težki operaciji, težje kronične bolezni, rizična nosečnost, novorojenček v družini, ipd.), ki imajo v skupnem gospodinjstvu šolajočega otroka, obstaja večja možnost, da prenos okužbe zanje v primerjavi s preostalo populacijo pomeni potencialno slabši potek bolezni oz. ima za te posameznike večje posledice (poslabšanje osnovnega zdravstvenega stanja…).
 
2. Za veliko družin učinkovita domača samoizolacija zaradi pogojev bivanja ni mogoča (deljenje skupnih prostorov). Prav tako so ti člani večkrat odvisni od skrbi s strani ostalih članov (ne morejo sami zadovoljiti svojih osnovnih potreb v ločenih prostorih). Tako je zdravje ostalih družinskih članov zanje ključnega pomena. Vemo, da se okužba znotraj istega gospodinjstva lahko hitro prenaša.
 
3. Različni strokovnjaki, med njimi tudi dr. Miroslav Petrovec, izpostavi tudi to, da je v skupini šolajočih otrok varnost ukrepov težko nadzorovati. To vemo tudi starši otrok različnih starosti. Nemogoče je pričakovati, da se bodo naši otroci in njihovi vrstniki v razredu sami po sebi ves čas zmožni držati vseh predlaganih ukrepov. Možnost pridobitve okužbe je tako v šolskem okolju večja.
 
4. Starši nimamo obstoječih možnosti/poti, da iz naslova okoliščin, ki so podani v predlogu, po veljavnem Zakonu o osnovni šoli vložimo prošnjo za šolanje na domu (kar se lahko stori samo v začetku leta) ali prošnjo za začasno šolanje na daljavo. Po 53. členu imamo sicer možnost, da najavimo opravičljivo odsotnost otroka (do 5 dni) ali, da ravnatelj iz upravičenih razlogov opraviči daljši izostanek otroka. Menimo, da obstoječe možnosti ne zadostujejo trenutni izredni situaciji. Če se bodo OŠ odprle 18. maja, to za otroke potencialno pomeni izostanek skoraj 30 dni. Zato bi želeli, da se dogovor o tem medresorsko primerno uredi na najvišji ravni ali pa se vodstvom šol s strani MIZŠ, NIJZ in MZ uradno posreduje vsaj predlog/smernice, da se to sme uveljavljati z načinom, ki je opredeljen po 53. členu Zakona o osnovni šoli.
 
 