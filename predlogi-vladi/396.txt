  V nekem zgodovinskem času je kajenje postalo popolnoma normalen pojav. Večina držav je v tem zagledala priložnost odličnega dohodka in trgovanje s tobakom je prešlo v domeno oblasti. Zdaj vemo, da je tobak le še ena v vrsti drog, seznam škodljivih učinkov pa se dnevno dopolnjuje. Zasvojenost s tobakom je različno močna, odvisno od posameznika. Enotnega načina odvajanja ni večina pa bolj spominja na "poskuse" kot pa na resen pristop. Ne bom iskal in navajal števila mrtvih in zbolelih zaradi uživanja tobačnih izdelkov, vemo pa, da so te številke impresivne.
Zaradi vsega omenjenega je trgovanje s tobakom nemoralno tako kot trgovanje s katerokoli drugo substanco, ki v končni fazi uporabniku prinese bistveno več škode kot pa koristi. Ta madež  nosi katerakoli oblast, ki s tem služi in tako tudi naša.
Čas je, da vlada do tobačnih izdelkov zavzame sodobnejše stališče in s tem postavi tudi zgled ostalim. Pri tem naj bi izhajala iz naslednjih dejstev:
-kajenje je prisotno v družbi in najbrž bo tako do nadaljnega
-kajenje je škodljivo, njegove morebitne koristi pa so zanemarljive v primerjavi s škodo, ki jo povzroča
-ukinitev prodaje tobačnih izdelkov ni možna zaradi razširjenosti in gotovosti, da bi s tem zacvetela prodaja na črno
-ponujanje tobačnih izdelkov v običajnih trgovinah ni sprejemljivo, ker s tem tobaku dajemo pečat neškodljivosti, opozarjanje o škodljivosti pa ne deluje dovolj resno
-slednje daje izredno slab zgled mlajšim, ki še nimajo izdelanega lastnega mnenja in tako dobijo občutek, da gre za stvar stila, samouničevalno vedenje pa daje vtis lažnega uporništva
Našteto bi moralo zadoščati, da se tobačne izdelke umakne iz redne prodaje in se jih preseli v lekarne, kjer bi jih kadilci lahko dobili le s pomočjo kartice zdravstvenega zavarovanja. S tem bi vsi, ne samo vlada končno priznali pravo težo tobačnim izdelkom, mlajšim dali jasno vedeti, da gre za resno težavo, tobak, ki JE droga pa postavili tja kamor spada.
Naj spomnim še, da so pred časom iz redne prodaje umaknili različne čaje in jih preselili v lekarne z obrazložitvijo, da na primer čaj za ledvice ne more biti v prosti prodaji. Zdaj jih lahko dobite v lekarni ne da bi vam pri tem kdorkoli karkoli pojasnjeval, če ne vprašate. Po nevarnosti se ti čaji niti pod razno niso mogli primerjati s tobakom.
Sam sem kadilec vendar se vedno znova vprašam ali me pri tem opazujejo otroci, kako takšen zgled vpliva na njih, ali je dobro, da jim je tobak tako hitro dostopen na vsakem vogalu, ali nisem s svojim zgledom in komoditeto, katero mi daje dostopnost tobaka komu skrajšal življenja, ipd.
Distanciranje vlade od tobaka pa mislim, da je nujno potrebno, ker trenutno pobere levji delež dobička in izpade glavni diler substance, ki je marsikateremu posamezniku in družini prinesla trpljenje in smrt.