Policija se razvija ne glede na to, pod katerim vodstvom je. Vsi lahko ugotovimo, da je v njej opazen napredek. V Sloveniji to lahko vidimo, ker še vedno ohranjamo visoko stopnjo varnosti in raziskanosti kaznivih dejanj. V policiji so dejansko borci, ki se vsak dan borijo zoper najhujše oblike kriminala. Menim, da jih država za to vsekakor premalo plača. Enkrat moramo priti do točke, kjer bo jasno določena meja med policisti in drugimi poklici v javnem sektorju. Policisti so vsakodnevno v vojni s kriminalci, nasilneži in drugimi prekrškarji. Vojaki se na vojno pripravljajo in so v njej takrat, ko je vojna. Gasilci se pripravljajo na gašenje požarov in gasijo takrat, ko je požar. Policisti pa so v vsakodnevnem boju – to je bistvena razlika, ki bi se jo morali zavedati.
Žalosti me, kadar govorim s policisti in mi navajajo svoje plače, ki so zelo nizke. Veste, kakšno varnostno tveganje lahko to prinese za policiste? Največja škoda je, če imamo na delovnem mestu neaktivnega in nezainteresiranega policista. Takrat, ko bomo potrebovali pomoč in bo ta pomoč počasna oziroma nepravočasna  ali pa je sploh ne bo, bo že prepozno. Ne govorim samo o tem, da je treba popraviti plače. Policiste se lahko nagradi tudi z drugimi ugodnostmi, denimo z davčnimi olajšavami, ugodnostmi, ki prinesejo zadovoljstvo. To mi morala urediti država. 