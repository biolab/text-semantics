Smo prostovoljno gasilsko društvo, ki smo do konca leta 2013 kot humanitarno društvo zbirali odpadni papir za uresničevanje osnovne dejavnosti društva. Zbrani papir smo prodajali predelovalcu papirnih odpadkov v našem kraju Palomi d.d. Zaradi nesoglasij z lokalno skupnostjo ter izvajalcem javne službe ravnanja s komunalnimi odpadki - Saubermacher  smo bili deležni izrednega inšpekcijskega nadzora MKO Izpostava Maribor. Ker kot vsa humanitarna društva nimamo statusa zbiralca nenevarnih odpadkov in prevoznika le teh, smo dobili odločbo o prepovedi zbiranja nenevarnih frakcij št. odločbe 0618-4137/2013-11 z dne 17.12.2013. Na izdano odločbo smo se dne 02.01.2014 pritožili tudi na Ministrstvo za okolje in prostor s sledečimi argumenti:
1. Bivši Minister za kmetijstvo in okolje g. Franc Bogovič je v mesecu januarju 2013 podal izjavo oz. obrazložitev, da je strah humanitarnih organizacij, da po novem ne bodo smele zbirati odpadnega papirja in železa odveč, saj to lahko počnejo tudi v prihodnje. Povzete izjave so v priponki.
2. Zbiranje odpadnega papirja in železa izvaja večina prostovoljnih gasilskih društev in drugih humanitarnih organizacij v Sloveniji. Lokacije zbiranja so med drugim Upravne enote, Centri za socialno delo, vrtci....
S strani Min. za kmetijstvo smo dne 17.09.2014 prejeli odločbo, s katero se je naša pritožba zavrnila z obrazložitvijo, da bi bilo potrebno za humanitarna društva predvideti izjeme v Uredbi o odpadkih.  
Zgroženi ugotavljamo, da kljub pobudi o uvrstitvi izjem v  spremembi Uredbe o odpadkih zakonodajalec ni želel urediti statusa humanitarnih organizacij in te ponovno niso navedene kot izjeme, ki kljub temu da niso registrirane kot zbiralci in prevozniki to lahko počnejo.
Prosimo Vas v imenu vseh tovrstnih organizacij za ureditev statusa humanitarnih organizacij za zbiranje nenevarnih frakcij odpadkov. (papir, železo...)
UO PGD PALOMA SLADKI VRH