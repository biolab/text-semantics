Nepremičnine so temeljni problem trenutnega slabega stanja slovenskih bank, ki jih bo potrebno znova reševati s slovenskim davkoplačevalskim denarjem. Jasno je, da bo potrebno sprejeti tudi hud udarec znižanja cen nepremičnin (to je nakazala prav Evropska komisija s pozivom po pojasnilih glede višanja cen nepremičnin v času konjukture). 
Nekaj ukrepov v razmislek:
 - znižanje stopnje DDV-ja za novogradnje, s čimer se zniža končna cena nepremičnine (z 20% na npr. 8.5%, in sorazmerno na 5% za socialne gradnje), z veljavnostjo za nazaj, od trenutka ko se je uveljavila nova stopnja obdavčitve za novogradnje itd.; davkoplačevalcem, torej kupcem, je morda primerno vrniti preveč plačan DDV, pri tem pa je potrebno obenem vplivati na davek na dohodnino, kjer se v tem primeru vrnjen znesek davka všteva v davčno osnovo; 
- sprememba dohodninske lestvice, pri čemer se uvedeta več novih stopnji, za dohodke nad 13500 € letno, 31%, za dohodke nad 17500 € 33,5%, za dohodke nad 22000 € 35% in za dohodke nad 25000 € letno 37%; nad tem 41%. S tem pridemo do pravičnejše razdelitve in spoštovanje temeljnega načela obremenitve dohodkov fizičnih oseb. V ZDoh-1 je treba ponovno uvesti davčno olajšavo za nakup prvega stanovanja (upoštevajoč morebitna izigravanja, s pomočjo povezanih oseb itd.), pri tem pa se upošteva višina nakupa do npr. 150 000 €. 
- uvede se davek na luksuzne dobrine, kot so plovila, zasebna letala, vozila višjega in visokega cenovnega razreda, pri čemer se predmet obdavčitve definira s stvarnim opisom ter z določitvijo minimalne vrednosti, upoštevajoč temeljne usmeritve primerljivih tržnih cen itd., ter s spregledom lastništva (direktor d.o.o. itd.); med luksuzne štejejo tudi nepremičnine, ki ne služijo stanovanjskim potrebam zavezanca, s progresivnim obdavčenjem se poseže po premoženjskem stanju (neodvisno od obdačitve dohodkov iz kapitala);
- uvedba materialne odgovornosti za člane vodstev bank, v določenem odstotku od letne izgube banke (enako bi veljalo za druge finančne družbe, kot npr. zavarovalnice), razen če član vodstva ne dokaže drugače (torej da ni odgovoren za izgubo ...), z možnostmi za zaseg premoženja (tudi družinskega) ter prepovedi opravljanja podobnih funkcij za nadalnjih 10 let oziroma kateregakoli položaja s podobnimi odgovornostmi, ne glede na njegovo vlogo v lastništvu družbe (enoosebni d.o.o.)
- uvedba  finančne policije; očitno ne želimo priti v položaj, kjer bomo državo razprodali zato, ker je davčna izvršba neučinkovita (primer Grčije, kjer je morala država v široke reforme, ki so/bodo prizadele 'navadne' državljane, pri tem pa je jasno in javno znano, da je državi peščica posameznikov, tamkajšnjih tajkunov, dolžnih preko 100 mrd €, s čimer bi država že pred vstopom IMF itd. popravila stanje javnih financ).
 