Davek na motorna vozila (DMV) se plačuje za vozila, ki se dajo prvič v promet ali se prvič registrirajo na območju Republike Slovenije, in sicer za vozila iz določenih tarifnih oznak, kot so določena v carinski tarifi Evropske skupnosti. DMV se plačuje od davčne osnove, ki je prodajna vrednost motornega vozila, ki ne vključuje davka na dodano vrednost (DDV) in tega davka.
Stopnja davka je odvisna od več dejavnikov glede na vrsto in lastnost vozila (vrsta vozila, pogon vozila, izpust CO2, izpust EURO,…) in je natančneje opredeljena v Zakon o davku na motorna vozila (Uradni list RS, št. 72/06 – uradno prečiščeno besedilo, 9/10 in 40/12 – ZUJF).
Predlagam znižanje oz. povratek na pred-krizno raven (torej stanje pred sprejetjem sprememb v letu 2012). Namreč iz javno dostopnih evidenc lahko opazimo enormni upad novoregistriranih vozil višjega cenovnega razreda (po kriteriju trenutnega zakona). Prav tako lahko zasledimo številne obvode, ki se vrstijo z uporabo lizingov in raznih najemov tujih vozil za privatno uporabo vozil v cestnem prometu. Če primerjamo višino dajatev z razvitejšimi sosednjimi državami lahko opazimo, da smo precej bolj obdavčeni od Avstrijcev ali Nemcev. Z represivno politiko pobiranja dajatev si država zagotovo ne dela dodatnih koristi, sploh pa ne v konjukturnih časih, katere smo beležili zadnjih nekaj let.
Samo vzemimo v obzir naslednji primer. Pri nakupu vozila, ki ima določene karakteristike (prostornino, moč, raven izpustov...) si omislimo dodatno opremo, npr. večja platišča, usnjene sedeže ali pa zmogljivejše zavore. Zaradi trenutno veljavne zakonodaje, bomo za takšen dodatek plačali kar do 54 % dodatnega davka na prodajno ceno (na dizelske motorje celo do 62 %), v kolikor prej omenjene karakteristike sodijo v najvišji tarifni razred.
Takšna davčna ureditev zagotovo ni optimalna in je za povprečnega državljana nesprejemljiva.