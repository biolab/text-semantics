 Vladi predlagam, da pri sprejemanju zakonov in pravilnikov o omejevanju porabe loči javna podjetja in podjetja, ki so v delni lasti države, od privatnih podjetij. Zakaj? Predsedniki uprav in dtrektorji javnih podjetij imajo s pogodbo določene visoke plače, dodatke kot je službeno vozilo s šoferjem, dodatek za oblačila in marsikdo še bančno kartico z ali  brez limita. Usluge navasno nudijo davkoplačevalcem in zares ne rabijo potovati in organizirati poslovnih kosil ali večerij.
Obratno pa podjetnik, ki se trudi plasirati svoj izdelek na domačem ali tujem trgu, mora v avtomobil in obiskovati potencialne kupce, večina poslov pa se sklene ob hrani in pijači. Dodatna obdavčitev dnevnic, stroškov za poslovne obede in še kaj, zmanjšuje konkurenčnost in s tem možnost uspeha na trgu. Menim, da dokler je delavec pri podjetniku zadovoljen, dokler državi plačuje kar ji pač mora, pustite mu dihati in delati. Odvzemite pa direktorjem komunal, pošte, elektro podjetij, telekomunikacijskih in transportnih podjetij vse dodatke in nagrade, pa boste v blagajno dobili več denarja kot od dodatnih obdavčitev privatnega sektorja. Ukinite tudi Gospodarsko zbornico, ki organizira seminarje z naslovi, kot je: Kako ustanoviti podjetje v tujini, in tako ponuja podjetnikom možnost zapiranja firm v domovini in s tem odtekanje denarja v tujino.
 