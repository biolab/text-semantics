Pozdravljeni.
Sprva bom razložil situacijo in nato podal predlog, ki bo sicer viden že skozi opis trenutnega stanja.
Otrok obiskuje osnovno šolo Franc Rozman Stane v Mariboru. Z družino se preselijo v Radizel, občina Hoče Slivnica. Otrok obiskuje 7. razred osnovne šole. Iz Radizela do glavne avtobusne postaje Maribor vozi avtobus, ki ga seveda otrok lahko koristi in si tako prihrani menjavo osnovne šole. Že res, da je v občini Hoče Slivnica na razpolago osnovna šola, pa vendar zakaj bi se moral otrok prešolati, če pa obstaja direktna linija, ki otroka tako rekoč pripelje do šole. V isti družini drugi otrok obiskuje gimnazijo v Rušah. Praktično koristi enako avtobusno povezavo kot osnovnošolski otrok. Razlika v uporabi pa je velika.
Otrok srednješolec ima subvencijo za mesečno vozovnico, ki vključuje prevoz z avtobusom in vlakom. Osnovnošolski otrok pa do subvencije ni upravičen in je potrebno plačati polno ceno mesečne vozovnice, kot da bi bil odrasla zaposlena oseba. Sicer obstaja možnost subvencije, ki pa je bila s strani obeh občin zavrnjena. Prepričan sem, da gre tukaj za veliko neenakost in diskriminacijo.
Cena redne mesečne vozovnice, ki jo plačuje osnovnošolec znaša za relacijo Radizel - Maribor - Radizel 50,00 € na mesec.
Cena subvencionirane mesečne vozovnice, ki jo plačuje srednješolec za relacijo Radizel - Maribor - Radizel (avtobus) in Maribor - Ruše - Maribor (vlak) pa znaša le 25,00 €.
Da osnovnošolec menjava osnovno šolo zgolj zaradi stroškov mesečne vozovnice je popolni nonses in nesorazmeren ukrep, če v obzir vzamemo, da si tudi osnovnošolci zaslužijo znižano plačilo avtobusa in drugih sredstev javnega prevoza. S tem bi tudi, podobno kot pri srednješolcih, vzpodbujali uporabo javnih prevoznih sredstev in s tem krepili odnos do trajnostne mobilnosti.
PREDLOG: Zakonodajalcu predlagam, da za osnovnošolce uvede popolnoma enake pogoje kot jih imajo srednješolci. Pod drobnogled moramo vzeti 3. člen 16. točko zakona o prevozih v cestnem prometu (ZPCP-2), ki opredeljuje pojem javnega prevoza tako, da "javni prevoz" je prevoz, ki je pod enakimi pogoji dostopen vsem uporabnikom ali uporabnicam (v nadaljevanju uporabnikom) prevoznih storitev in se izvaja v komercialne namene.
Skladno s tem ugotavljam, da enakost ni dosežena, zato bi bilo potrebno to nesorazmerje nemudoma popraviti.
S spoštovanjem, Jure Žnidarič