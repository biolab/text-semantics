Predlagam postopno razširitev omejitve gibanja iz občin na statistične regije.
Omejitev gibanja znotraj občin na omejitev gibanja znotraj svoje regije naj poteka postopoma, v skladu s stanjem v posamični regiji. Že ves čas lahko namreč spremljamo solidno stanje glede okužb s Covid-19 v obalno-kraških in goriških občinah, pa tudi notranjska in posavska regija. Tako bi lahko takoj po prvomajskem vikendu odprli občine v teh regijah.
Seveda bi v tem primeru morali izvajati strožje kontrole neupravičenih prehodov na mejah regij.
 
Nadalje bi takoj po 10.5., ko bi že videli rezultate prvomajskih gibanj, veljalo razmisliti o izolaciji zgolj žariščnih občin znotraj posamične, sicer pretežno zdrave regije (npr. Šmarje pri Jelšah za Savinjsko regijo) in tako razširiti omejitev gibanja znotraj svoje regije po vsej Sloveniji, seveda z izolacijo žarišč, kjer bi še vedno ostajala prepoved izstopa in vstopa do nadaljnjega.
 
Sami namreč vemo, da - v kolikor se te težave nismo zavedali prej, se je zdaj - da je Slovenija razdrobljena na mikro občine, ki nas prej omejujejo kot pa da bi nam koristile.
 
Morda se na prvi pogled zdi predlog restriktiven do prebivalcev žariščnih občin. Vendar se zanje ne bi dejansko spremenilo nič, vsa ostala Slovenija pa bi lažje zadihala. Druga možnost je, da ostane kot sedaj, da se za nikogar od nas ne spremeni nič in še naprej ostajamo zaprti v svojih Odrancih, Osilnici, Miklavžu...