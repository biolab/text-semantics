Po nekaterih raziskavah naj bi kar polovica slovenskih prevoznikov in velika večina prevoznikov iz vzhodnoevropskih držav goljufala pri emisijskih izpustih.

Sodobni tovornjaki, ki sicer spadajo v emisijski razred EURO 5 ali 6, za čiščenje izpušnih plinov uporabljajo dodatek AdBlue (sečnina), ki seveda stane. Prevozniki si zato raje omislijo poceni »AdBlue emulator", ki sistemu sporoča, da se dodatek normalno dozira, v resnici pa takšni tovornjaki onesnažujejo okolje na enaki stopnji kot EURO 1. Po uradnih podatkih se torej po naših avtocestah vozijo ekološki prijazni tovornjaki, v resnici pa se čez državo valijo kolone smrdljivih tovornjakov razreda EURO 1. Gre torej za zavestno goljufijo, s katero tovornjakarji ne samo goljufajo državo (razlika med cestnino za EURO 1 in EURO 6 je kar 40%), ampak tudi ogrožajo zdravje prebivalcev, ki živijo v širšem območju ob avtocestah.

Policija se po stari navadi izgovarja, da za nadzor ni usposobljena in nima primerne opreme. Vlado zato pozivam, da nemudoma opremi policijo z ustreznimi napravami in znanjem ter začne izvajati sistematični nadzor. Ker gre za zavestno goljufijo in ogrožanje javnega zdravja, mora biti tudi kazen primerno visoka – najmanj 20.000 EUR za lastnika tovornjaka. Kakršnakoli nižja kazen bi bila le potuha goljufom in jasen signal Vlade državljanom, da njihovo zdravje ne pomeni nič.

V drugih razvitih državah se sistematični nadzor že nekaj let vrši. V Veliki Britaniji so tako npr. med avgustom in novembrom 2017 opravili 3700 nadzorov in kaznovali  300 kršiteljev. Glede na sorazmerno manjše število policistov v naši državi, bi le-ti na leto lahko opravili vsaj 650 nadzorov in če bodo pri tem odkrili in kaznovali 50 kršiteljev, bo namen več kot dosežen.

Žalostno je, da smo dopustili, da so si avtoceste v celoti prisvojili vzhodno evropski tovornjakarji. Še huje pa je, da pri tem lahko brez strahu goljufajo pri plačevanju cestnine in ogrožajo javno zdravje državljanov.      