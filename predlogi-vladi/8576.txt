S prebuditvijo nepremičninskega trga je spet postal aktualen problem neplačevanja prispevkov za pokojninsko in invalidsko zavarovanje s strani najemodajalcev, ki ne opravljajo nobene druge dejavnosti oz. niso zaposleni. Za opravljanje dejavnosti oddajanja nepremičnin v najem tako ni potrebna nikakršna registracija, prav tako ni potrebno odpreti firme ali s.p.-ja, niti "popoldanskega". Gre torej za edino dejavnost (če izvzamemo prostitucijo), ki jo lahko opravlja posameznik in mu zaradi tega ni potrebno prav nič prispevati v pokojninsko blagajno. 
Po domače povedano - tisti, ki oddaja nepremičnine v najem lahko sam varčuje za svojo pokojnino in mu ni treba nič prispevati za sedanje upokojence. Po znanem izračunu se bo lahko upokojil že pred 50. letom starosti. Vlado pozivam naj naredi eno od predlaganih potez;
 - naj ukine obvezne prispevke za pokojninsko in invalidsko zavarovanje za vse zaposlene, samozaposlene, kmete  in poslovodne osebe ali,
- naj spremeni zakonodajo tako, da se bo oddajanje nepremičnin v najem štelo za dejavnost kot vsako drugo in se jo lahko opravlja samo preko firme ali s.p. 
Seveda Vladi predlagam, da se odloči za drugo možnost. Sicer mi je vlada na predlog s podobno vsebino že dne 2.6.2016 obljubila odgovor, ga do danes ni bilo. Očitno je lobij nepremičninskih mogotcev premočan. 