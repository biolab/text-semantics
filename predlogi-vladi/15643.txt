Sedaj ponovno opažamo težave pri nakupih elektronskih vinjet z napačnimi ali nepopolnimi vnosi registrskih označb vozil.
Upravljavec avtocest (DARS) vso krivdo za napake pri vnosu prelaga na uporabnike, hkrati pa vse napake kaznuje z visokimi kaznimi.
Ob tem se premalo izpostavlja - oz. sploh izpušča - dejstvo, da gre pri nakupu elektronske vinjete za plačilo CESTNINE, DARS pa se obnaša, kot da je njihova dejavnost prodaja vinjet samih in ne pobiranje cestnine.
Res drži, da je uporabnik dolžan preveriti podatke o registrski označbi med postopkom nakupa elektronske vinjete, in za morebitne napake nosi velik del odgovornosti. Vendar prav tako drži, da ob nakupu vinjete z neobstoječo registrsko označbo vozila DARS proda NEVELJAVNO vinjeto in s tem tudi obračuna NEVELJAVNO cestnino.
Za zaračunavanje cestnine za neobstoječe vozilo ni nobenega pravnega temelja - cestnina glede na določen čas uporabe (elektronska vinjeta) je namreč vezana na vozilo. Če vozila ni, tudi cestnine ni. V tem primeru bi lahko šlo tudi za neupravičeno obogatitev po 190. členu OZ-NPB3 (vendar pustimo to).
Tehnične ovire - to, da DARS očitno nima dostopa do programskega vmesnika, s katerimi bi lahko pri upravljavcu matičnega registra vozil preverili obstoj registrske označbe pred nakupom - ne spremenijo dejstva, da je cestnina pri nakupu vinjete z napačno registrsko označbo obračunana nepravilno.
Srž problema pa nastane, ko DARS voznika - ki mu je pred tem prodal neveljavno vinjeto - kaznuje z visokimi kaznimi zaradi neplačila cestnine.
Problem je torej:
- DARS vozniku proda neveljavno vinjeto in obračuna neveljavno cestnino
- DARS istega voznika oglobi zaradi neplačila cestnine
Eno ali drugo samo po sebi ni sporno, oboje skupaj pa je.
PREDLAGAM,
da se zakonsko uredi, da prodaja neveljavnih vinjet ne bo mogoča:
- s spremembo 37. člena ZCestn ali splošnega akta iz 21. člena ZCestn,
- z omogočenjem preverjanja obstoja slovenskih registrskih označb upravljavcu avtocest na način, da dostopa do minimalnega potrebnega nabora podatkov matičnega registra vozil