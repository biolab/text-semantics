V 28. členu Kolektivne pogodbe za raziskovalno dejavnost (http://www.pisrs.si/Pis.web/pregledPredpisa?id=KOLP103), ki v 5. točki določa povečanje letnega dopusta glede na socialne in zdravstvene razmere, se ustvarja neutemeljena diskriminatorna razlika med ženskami in moškimi.
Letni dopust se poveča za 2 dni oziroma za 3 dni osebi, ki je:
- " mati z otrokom do 15 let ali oče samohranilec" (2 dneva)
- "mati s tremi ali več otroki do 15 let ali oče samohranilec" (3 dni)
Z vidika enakosti spolov bi morala biti do povečanega dopusta upravičena ali samo mati samohranilka in oče samohranilec (tj. samo vsak samohranilski starš) ali pa, ko gre za nesamohranilsko družino, oba starša. Da je v dvostarševski/nesamohranilski družini z denimo 14-letnim otrokom do povečanega dopusta upravičen samo eden od staršev, in to brezizbirno mati, torej starš na podlagi svojega spola, pa predstavlja očiten primer neupravičene diskriminacije na podlagi spola. Predlagam, da se obravnavo spolov izenači.
Dodatno diskriminacijo trenutna ureditev uvaja med dvostarševske/nesamohranilske družine, kjer je eden od partnerjev otrokova mati, in dvostarševske/nesamohranilske družine, kjer sta oba starša moškega spola in torej nobeden od staršev ni otrokova mati. V prvi dvostarševski družini je eden od staršev (mati) upravičen do povečanega dopusta, v drugi dvostarševski družini pa do povečanega dopusta ni upravičen nobeden od staršev. Če se trenutno ureditev popravi v skladu z zgornjim predlogom, se avtomatično uredi tudi ta dodatna diskriminacija.