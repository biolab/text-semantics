Spoštovani,
predlagam spremembo 10. člena Uredbe o delovnem času v organih državne uprave (v nadaljevanju Uredbe), in sicer tako, da bi se po novem glasil:
»10. člen
(Premakljiv delovni čas in obvezna prisotnost v vladnih službah, ministrstvih in organih v sestavi)
(1) Premakljiv začetek delovnega časa v vladnih službah, ministrstvih in organih v njihovi sestavi je med 7.00 in 9. uro, premakljiv konec delovnega časa pa med 15.00 in 17.30 oziroma v petek med 14.30 in 16.30.
(2) Obvezna prisotnost javnega uslužbenca na delu je od 9. ure do 15.00, v petek pa do 14.30.«
Prav tako predlagam, da bi v veljavi še naprej ostal 4. člen Uredbe, ki bi omogočal drugačno razporeditev delovnega časa za javnega uslužbenca, ki ima otroke v vrtcu ali osnovni šoli (prihod pred 7. uro). 
V nadaljevanju podajam razloge za predlagano spremembo:
* ODDALJENOST OD KRAJA BIVALIŠČA DO DELOVNEGA MESTA
Precej zaposlenih se vozi v službo v Ljubljano iz zelo oddaljenih krajev, kar dnevno zahteva tudi več kot 2 uri vožnje (v primeru uporabe železniškega prometa pa še bistveno več!). Prihod pred 7.30 in odhod pred 15.30 bi omogočila izogib najhujšim prometnim konicam, hitrejši potovalni čas, posledično manj gneče po ljubljanskih ulicah in manj izpušnih plinov.
* ZAPIRALNI ČAS VRTCEV IN OSNOVNIH ŠOL
Vrtci in šole v manjših krajih so odprti le do 16.ure, pri odhodu iz službe ob 15.30 je staršem otrok, ki bivajo v oddaljenih krajih nemogoče priti po otroka do 16. ure. Če rabiš za vožnjo minimalno 1 uro, si takoj pol ure prepozen.
* KRAJŠI DELOVNI ČAS NA RAČUN PADANJE STANDARDA?
Zaradi zniževanja prihodkov družin in posledičnega upada standarda si je težko privoščiti delo za krajši delovni čas – kar je pa tudi možno le do dopolnjenega 6. leta najmlajšega otroka, vemo pa, da je potrebno otroke v 1. razredih OŠ spremljati v šolo oziroma vsaj do avtobusnih postajališč.
Zaposleni, ki so živijo v odročnih krajih in so odvisni od  katastrofalnega javnega prevoza (še zlasti slabe so železniške povezave) in ki nimajo pomoči starih staršev, so prisiljeni delati le po 4 ure, da prispejo pravi čas do vrtca oziroma šole. 4-urni delavnik se pa na prihodku družine precej pozna.  
* NEUPOŠTEVANJE 4. ČLENA UREDBE
4. člen Uredbe sicer omogoča drugačno razporeditev delovnega časa za posameznega javnega uslužbenca, žal pa to drži predvsem v teoriji, praksa kaže povsem nekaj drugega.
Prošnje je potrebno oddajati vsako leto (čeprav se denimo iz rojstnega lista otroka vidi, koliko je star), pogosto se zgodi, da odgovora sploh ne dobiš, ali pa si le ustno seznanjen, da prošnji ni odobreno. Sklepi o neugoditvi prošnji se ne izdajajo, tako da tudi pritožba ni možna.
Ugodno rešena vloga je odvisna od volje trenutnega generalnega sekretarja. Na nekaterih ministrstvih imajo posluh za zaposlene (in le-ti dobijo odobritev, nekaterim so bili izdani celo sklepi do preklica), spet drugod se individualni razlogi posameznika ne upoštevajo.
5. AKTIVEN ČAS Z OTROKI
Pri poznem prihodu domov ostane le malo časa za otroke, otroci so čedalje bolj prepuščeni sami sebi, posledica vsega tega so iz leta v leto problematičnejše generacije.
6. SOCIALNA IN DRUŽINAM PRIJAZNA DRŽAVA
S to spremembo bi pokazali, da pa le smo socialna in družinam prijazna država. Socialna zato, ker bi bilo s premikom gibljivega začetka delovnega časa zaposlenim omogočeno, da delajo poln delovni čas, kar pomeni večji prihodek za družine in tudi večjo potrošnjo (ki jo naša država krvavo potrebuje). Sprememba pa bi bila dobrodošla tudi za družinsko življenje. Tako radi se primerjamo s tujino, a tujina ima na tem področju urejeno - imajo razumevanje za mlade družine oz. zaposlene starše.
7. POZITIVNA SPREMEMBA BREZ VPLIVA NA PRORAČUN
V teh časih, ko nas "tepejo" novi davki, ko so dnevne novice praviloma le slabe, bi bila tovrstna sprememba svetla točka za zaposlene v državni upravi in za njihove družine in bi jim omogočila lažje usklajevanje poklicnih in družinskih obveznosti.
8. OSTALO
- ker je pomembno, da je delo v državni upravi kvalitetno in pravočasno narejeno in ni pomembno, ali ga opraviš do 15. ure ali 15.30.ure,
- ker ima delovni čas od 7 - 15-ih večina javnih agencij in tudi zaposleni v državni upravi, kjer imajo vodilni posluh za svoje podrejene;
- ker so otroci naše bogatstvo in naša prihodnost in nas rabijo sedaj, ko so majhni,
- zato, da mlade družine ne bomo več razmišljale o preselitvi v tujino, ker se v tej naši državi "nič ne da" - razen dvigovanja davkov.
 
Hvala in lep pozdrav!