Z decentralizacijo države se ukvarjamo že veliko let, pa ne kaže, da bi se kaj spremenilo. Kaj pa, če bi se tega lotili malo drugače? V tej krizi smo se naučili, da je delo na daljavo mogoče in lahko poteka enako učinkovito, kot če sediš na delovnem mestu.
V javnem sektorju je za vsesplošno delo od doma nekaj omejitev, so pa stvari rešljive na drugačen način. Večina ministrstev, uradov in drugih javnih ustanov ima sedež, največkrat pa kar celo celotno organizacijo, v našem glavnem mestu.
Potrebe po dnevnih migracijah prinašajo precej izzivov in pametno bi bilo, če bi našli drugačno rešitev. Iluzorno je pričakovati, da bo vlada sedeže ministrstev selila iz glavnega mesta, pa tudi posamezna selitev ministrstva v Maribor ne bi bistveno spremenilo celotne slike.
Zato bi lahko na periferiji (recimo nekje na nivoju velikosti upravnih enot) organizirali skupno javno infrastrukturo za delo javnih uslužbencev z vso opremo, potrebno za delo (opremljene pisarne: pisarniško pohištvo, varovanje, informacijska tehnologija). Delovno mesto imaš v svoji bližini, znotraj skupne javne infrastrukture, neodvisno od tega, na katerem ministrstvu ali uradu si zaposlen. Dostop je varovan, beleženje časa urejeno in če je potrebno, se uredi tudi upravna območja. Na sedež v glavno mesto se odpraviš po potrebi (en dan na teden bi moral biti dovolj).
Prednosti takšnega pristopa je veliko: odpadejo dolge vožnje na delovno mesto in stanje v kolonah, kar prinese prihranek časa za zaposlene, manjše onesnaževanje okolja, mogoče pa celo odpade gradnja tretjega pasu med Vrhniko in Ljubljano. Zmanjša se potreba po parkirnih mestih v Ljubljani. Te površine se lahko nameni za bolj trajnostne projekte. Manjši so potni stroški, ki jih mora država nameniti za prevoz na delo.
Potreba po javni lasti nepremičnin v glavnem mestu se zmanjša. Tudi če bi bilo potrebno za izvedbo kupiti nepremičnine drugod, se ta nakup lahko financira s prodajo v glavnem mestu. Zaradi selitve delovnih mest izven Ljubljane se naredi prve korake k decentralizaciji države.
Če ta pristop poimenujemo digitalizacija, pa smo zmagali še na marketinški fronti.