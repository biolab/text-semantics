Predlagam posebno obdavčitev vseh zapuščenih objektov in parcel, ki čakajo na "boljše čase". 
Videti je, da kar nekaj lastnikov zapuščenih objektov ne ravna v duhu dobrega gospodarja. Trenutno jim zakon to dopušča in jih ne spodbuja, da bi hitreje z zapuščeno nepremičnino karkoli storili. Nov davek bi tako nastopil kot nov faktor v enačbi zaradi katerega bi se na področju gospodarstva pa tudi bivanja stvari odvijale hitreje.
Istočasno predlagam tudi označitev teh objektov podobno kot so označeni objekti v izgradnji. S tablo na kateri bi bil zapisan lastnik in pa status oz. vizija objekta; ali je v prodaji ali v kakšnem drugem postopku. Tabla, čeprav primitivna v svoji osnovi velikokrat odpira dodatne možnosti saj so kupci ali interesenti za najem pogosto iz bližnje okolice.
Določi naj se tudi skrajni rok mirovanja nepremičnine. Po tem času naj gre nepremičnina na licitacijo, odbijejo naj se stroški postopka, razlika pa izroči lastniku. Tega si večina lastnikov ne bo želela in bo nepremičnino spravila v aktivno stanje pred iztekom tega roka.
Da pri tem ne bi prihajalo do zlorab  za kakršne smo slišali v primeru zarubljenih nepremičnin naj se to ureja centralno pod okriljem države, licitacije pa naj bodo izključno preko spleta kamor imajo dostop vsi interesenti.
V primeru, da nepremičnina ni zapuščena ampak zgolj zanemarjena, ker za lastnika predstavlja večji zalogaj kot pa ga lahko "prežveči" naj se objekt uredi po švicarskem vzoru; na stroške države, ki pa se potem vpiše kot solastnik nepremičnine. Ali pa se določi davek na luksuz, katerega lastnik takšne nepremičnine plačuje lokalni skupnosti v zameno za zanemarjeno podobo s katero kazi podobo kraja.