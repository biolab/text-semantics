Policija se zadnje čase v medijih zelo trudi, da bi javnost prepričala, kako lahko edino letalska enota policije kvalitetno opravlja reševalne akcije s helikopterjem. V ozadju tega truda seveda ni skrb za bližnjega, ampak le za ohranitev lagodne službe (po dve ekipi sta stalno v pripravljenosti, kar v praksi pomeni, da marsikdaj poln šiht ne predstavlja večjega napora od branja časopisa in kofetkanja).
V tujini reševanje s helikopterjem že dolgo opravljajo zasebne družbe (seveda za plačilo), kar pomeni velik prihranek za državni proračun.Stroške reševanja krijejo zavarovalnice in naslova obveznih in prostovoljnih zavarovanj. Slovenija je edina oaza, v kateri je helikoptersko reševanje za tuje turiste zastonj, kar masovno izkoriščajo predvsem jadralni padalci iz vzhodne evrope, ki jih v poletni sezoni skoraj vsakodnevno prevažamo s helikopterji, seveda na naše stroške.
Če si Avstrija, Italija in Švica ne morejo privoščiti helikopterskega reševanja na državne stroške, si ga verjetno ne more niti obubožana Slovenija. Vladi zato predlagam, da sledi zahtevi EU in omogoči privatnim družbam, da izvajajo helikoptersko reševanje. Potratna letalska policijska enota se bo s tem racionalizirala (zmanjšala), država pa znatno prihranila.
 
 
 