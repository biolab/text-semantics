Trenutna zakonodaja permisivno omogoča, da vsakdo tudi ob nedeljah in praznikih tekom celotnega dne povzroča hrup, ki je posledica npr. uporabe gradbenih in drugih orodij. Pogosti so ekscesi, ko številni posamezniki oz. fizične osebe tekom praznikov in vikendov mnogo ur povzročajo neznosen hrup z npr. vrtalnimi stroji, krožnimi žagami in drugim glasnim orodjem. To bistveno niža kvaliteto bivanja v naseljih in kritično moti pravico ljudi do počitka, še posebej delovno aktivnih. Posredno se s tem niža produktivnsot prizadetih zaradi večje utrujenosti, dolgoročno pa trpi tudi zdravje, ki zahteva določeno količino miru in tišine - dela prosti dnevi so dela prosti z razlogom in državljani bi morali imeti pravico do nemotenega počitka v tem času.
Zakon predvideva, da čas nočnega miru traja od 22. do 6. ure, vendar to ne zadošča za ustrezno rešitev omenjene problematike. Zato predlagam, da se t.i. čas počitka - z enakimi kaznimi oz. globami za kršitelje - začne uveljavljati tudi ob nedeljah in dela prostih praznikih za obdobje celotnega dne. Izjema so nujni posegi na infrastrukturi, ki jih opravi za to pooblaščeni izvajalec.
Situacija, ko neuvidevni posamezniki z glasnimi gradbenimi deli sredi naselij ob dnevih počitka lahko motijo pravico ostalih državljanov do miru, ne spada v civilizirano družbo 21. stoletja in jo je potrebno popraviti po zgledih iz tujine, npr. Švice. Kršitelj naj bo prisiljen prenehati z motenjem že takoj ob posredovanju policije na osnovi prijave, brez bolj zapletenih in dolgotrajnih postopkov.