Vladi R Slovenije predlagam, da ukine Zaprti vzajemni sklad dodatnega pokojninskega zavarovanja za javne uslužbence pri Modri zavarovalnici in vsem javnim uslužbencem omogoči dvig celotnih privarčevanih sredstev, seveda ob plačilu davka.
Zaprti vzajemni pokojninski sklad za javne uslužbence je bil ustanovljen z namenom, da javnim uslužbencem zagotovi dodatno pokojnino. Zdaj ko vplačila dosegajo le nekaj evrov mesečno pa je to popolnoma nesmiselno, saj bodo stroški upravljanja in birokracije kmalu večji od vplačil. Da bo v prihodnjih letih kaj bolje? Mislim, da kvečjemu slabše.
Kdor želi nadaljevati varčevanje pri Modri zavarovalnici za dodatno pokojnino, naj se mu račun in sredstva brezplačno prenesejo na katerega od ostalih produktov Modre zavarovalnice (odprtih pokojninskih skladov).
V teh časih vsak evro prav pride. Ker javna potrošnja že kar nekaj časa pada, verjemite, da bo marsikomu ta denar prišel prav za poplačilo položnic, nakup ozimnice itd.
Prav tako predlagam, da država Slovenija preneha vplačevati javnim uslužbencem za dodatne pokojnine v ta sklad. Država naj rajši ta denar prihrani. Žal v času vsesplošne gospodarske krize nima smisla vplačevati nekaj kar bo prineslo nekomu 10 evrov dodatne pokojnine.
Naša prva skrb in naloga naj bo reševanje obstoječega javnega pokojninskega sistema (dopuščam možnost, da je tam še prostor za morebitne uskladitve, ki so potrebne zaradi preteklih napak). Drugače bomo imeli na koncu vsi po 400 € pokojnine, za dodatne pokojnine pa bo denarja premalo in bomo dobivali po 10 €. Takšne ideje že rojijo po glavah nekaterih ekonomistov in njihovih pristašev.
Iz zgodovine vemo, da so vsi morebitni pokojninski, zavarovalniški in drugi varčevalni skladi v času velikih kriz, vojn.... propadli (Rudarska bratovska skladnica, Vzajemna zavarovalnica...).  Vedno so ostale samo javne državne pokojnine, sicer večje ali manjše, ostale pa so. Celo okupator je moral na osvojenih in priključenih ozemljih izplačevati pokojnine, ki so bile resda mizerne vendar so bile (to so bile njihove mednarodne obveznosti) medtem, ko jih za sklade ni.