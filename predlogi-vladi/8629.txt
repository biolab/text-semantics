 Če "država" spodbuja podjetništvo tako, da omogoča enostavno in brezplačno ustanovitev družbe na točki VEM, bi bilo prav, da omogoči tudi enostavno in brezplačno "ukinitev" družbe, ki je poravnala svoje obveznosti ter uredila razmerja s poslovnimi partnerji in zaposlenimi. To bi lahko naredila tako, da bi (podobno, kot je storila pri poenostavitvi ustanavljanja d. o. o.) predpisala: - enotno obliko sklepa o prenehanju d. o. o. po skrajšanem postopku, - enotno obliko izjave družbenikov, da so poplačane vse obveznosti d. o. o., urejena vsa razmerja z delavci in da prevzemajo obveznost plačila morebitnih preostalih obveznosti družbe, - pristojnost točk VEM, da overijo izjave družbenikov in v imenu družbenikov vložijo predlog za izbris družbe, ki preneha po skrajšanem postopku, iz sodnega registra.
 
Prenehanje družbe po skrajšanem postopku je institut, ki omogoča izbris družbe iz sodnega registra brez izvedenega likvidacijskega postopka, pri čemer niso ogroženi interesi upnikov, likvidacijski postopek pa se nadomešča z izjavo vseh družbenikov, da bodo osebno poravnali obveznosti družbe upnikom, če se pojavijo po izbrisu družbe iz registra. Predpostavke za prenehanje družbe po tem postopku so, da družba nima upnikov oziroma nerazrešenih pravnih razmerij s poslovnimi partnerji ali z zaposlenimi. D. o. o. preneha po skrajšanem postopku brez likvidacije, če vsi družbeniki predlagajo registrskemu organu izbris družbe iz registra brez likvidacije in predlogu priložijo sklep o prenehanju po skrajšanem postopku ter notarsko overjeno izjavo vseh družbenikov, da so poplačane vse obveznosti družbe, da so urejena vsa razmerja z delavci in da prevzemajo obveznost plačila morebitnih preostalih obveznosti družbe. Obisk notarja je obvezen, s tem pa tudi nastanek izdatkov, ki jih pri enoosebni družbi ocenjujem na okrog 130 evrov (notarske tarife so zapletene, zato ne morem zanesljivo trditi, da je navedena številka tudi pravilna). Verjamem, da marsikateri družbenik, ki ne želi več "imeti" družbe, njegova družba pa izpolnjuje prej navedene predpostavke, ne poskrbi za izbris družbe iz sodnega registra (deloma zaradi neznanja, deloma pa tudi zaradi plačila notarskih storitev, ki jih pri izbrisu iz sodnega registra brez likvidacije po določbah ZFPPIPP pač ni), temveč čaka, da bo za izbris poskrbel nekdo drug.