Tendenca za vpeljavo podjetništva kot predmet zori že nekaj let. Menim, da je v času, v katerem se nahajamo, ta potreba še močnejša, predvsem glede na to, kaj se v Sloveniji in svetu dogaja, kam gre zaposlitvena politika,... zato menim, da je ponovno potrebno spregovoriti o tem. Gospodarske razmere se spreminjajo s svetlobno hitrostjo, prav tako trg dela. Če želimo imeti nizko brezposelnost, potem moramo vzgajati razmišljujoče otroke. To je edina naša prednost, ki jo lahko imamo v prihodnjih letih pri vseh spremembah, ki se dogajajo na svetu. Rezultat bodo mladi, ki ne bodo razmišljali, da ni služb, ampak si jo bodo pogumni in sposobni ustvariti sami. To nas bo naredilo konkurenčne, podjetne.
Začnimo najprej s tem, da v osnovne šole vpeljemo predmet podjetništva, v okviru katerega otroci razvijajo inovativnost, rešujejo probleme, razvijajo težnjo po ustvarjanju, spoznavajo se s postopki in načini, povezujejo z lokalnim okoljem, razvijajo trajnostno razmišljanje, razvijajo kompetence, ki jih lahko uporabijo v vsakdanjem življenju in so zaradi njih uspešni,... vsaj kot izbirni predmet v zadnji triadi. Pri tem se izobraževalni segment poveže z gospodarskim, kar je tendenca tudi evropske razvojne politike in njenega sofinanciranja. Verjamem, da bo to koristilo tudi družbi. Verjamem, da želi država imeti samostojne, iznajdljive, sposobne, samozavestne, ustvarjalne, kreativne in samo zaposljive mlade, ki želijo nekaj ustvariti in delati in ne le čakati, da jim nekdo nekaj da. Vsekakor predmet podjetništva vse to razvija.