Mislim, da bi bilo dobro ponovno spremeniti zakon o vožnji v naravi, saj tak kot je ne koristi nobenemu. Sam sem enduraš in zdi se mi, da so pri sprejetju zakona upoštevali samo gozdarje/pohodnike, nas pa ne. Na kratko, bilo bi potrebno določiti, kje v naravi se lahko vozimo in tudi s katerimi motorji je dovoljeno, namreč registrirani enduro motorji onesnažujejo enako kot tisti cestni in manj kot navaden avto.
Med argumenti proti vožnji v naravi me najbolj moti ta, da hrup moti živali, kar je seveda res, vendar ne razumem zakaj je hrup motorjev bolj moteč od hrupa ostalega prometa na cestah in traktorjev/motornih žag v bližini vasi in v gozdovih. Večina se nas tako ali tako vozi v bližini cest ali vasi, kjer se, vsaj v mojem kraju, vsak vikend sliši v povprečju 2 različni motorni žagi tudi do par km daleč. Tisti, ki ste kdaj delali z motorko veste kako hrupna je, zagotovo bolj kot motor, ki je homologiran za vožnjo v prometu.
Drugi argument, ki se mi ne zdi pravilen je, da uničujemo podrast. Seveda, če se voziš po podrasti jo uničuješ, vendar mislim, da se v desetih letih vožnje po gozdu nisem nikoli vozil več kot 20m izven poti, ki jo tedensko uporabljajo traktorji. To pa za to, ker se po podrasti enostavno ni prijetno vozit, ker te rastje ovira ko se zapleta okoli nog in motorja, poleg tega pa pri hitrosti višji od 20 km/h tudi boli, ko te zadane (odvisno od višine rastja). Tako se nas večina vozi po poteh za traktorje (tudi po tistih, ki niso registrirane kot gozdne ceste) in po vlakah, kjer se vleče drva. Te poti so tako ali tako že uničene od traktorjev, če pomislite bo 3 tonski traktor naredil dosti večjo luknjo kot 180 kg težek motor in voznik skupaj. Vem da se traktor tam mora peljati, če hoče delat, vendar je škoda že narejena in ne vidim kako bi jo lahko motorji še bolj povečali.
Po mojem mnenju bi bilo najbolje, da se vožnja po teh poteh dovoli, vsaj za registrirane enduro motorje, ki so tako ali tako v skladu s predpisi za onesnaževanje in hrup. Poti, ki jih imam v mislih so, če pogledate na google maps, vse tiste označene po gozdovih. Do sedaj so bile vse, ki sem jih obiskal neporaščene, to pomeni tudi pred kratkim uporabljane (niso vse kategorizirane kot gozdne ceste). Nikoli še nisem srečal ne lovcev, ne pohodnikov in niti ne gobarjev, samo včasih koga s traktorjem, ki me še slišal ni. Vožnja po zavarovanih območjih in obdelovalnih površinah pa bi morala biti strogo kaznovana. Trenutno se vse meče v isti koš, tako da tistemu, ki se vozi je vseeno, kje to počne, če bi bilo dovoljeno ponekod, bi se po vsej verjetnosti ljudje vozili samo tam in mislim, da se ~10 000 ljudi, ki se s tem v Sloveniji ukvarja ne bo kar prenehalo voziti.