Predlog 2: COVID19 - Pomoč gospodarstvu, kmetijstvu, obrtnikom, samostojnim podjetnikom na drugačen način (2/6)
 
Veliko sredstev je bilo vloženih za pomoč gospodarstvu za ohranitev delovnih mest, plačilo fiksnih stroškov itd.. Pomoč je bila segmentirana na način, kot je to bilo smiselno z vidika makro pogleda na ekonomijo. Vendar mali podjetniki, kmetje, obrtniki, potrebujejo »cash flow«, saj imajo vsak svojo specifiko poslovanja, predvsem na področjih, kjer je potrebno dolgoročno načrtovati in pripravljati izdelke (vzgoja sadik, priprava lastnih izdelkov na kmetiji itd.). S »helikopterskim« denarjem, ki bi se sukcesivno razdelil z namenom potrošnje, bi se lahko ohranjalo te dejavnosti v mininalnem obsegu, ki je potreben, da bodo lahko po zaključku epidemije nemoteno nadaljevali s poslovanjem.
Predlog teksta, ki se daje na glasovanje:
- Za obdobje 12 mesecev se uvedejo boni v višini 50 EUR na mesec, ki jih prejme vsak polnoletni državljan Republike Slovenije s stalnim prebivališčem v Republiki Sloveniji in ki jih je možno vnovčiti pri vseh pravnih osebah, registriranih v RS in ki se za prejem teh bonov registrirajo v posebnem registru, ki ga vodi Finančna uprava RS. Boni se izdajo vsakokrat z veljavnostjo 3 mesecev, v kolikor niso koriščeni, zapadejo.
 
Pričakovani rezultat:
Kot se je izkazalo že ob uveljavitvi turističnih bonov, je to med prebivalci in prejemniki bonov zelo dobrodošel in učinkovit ukrep, s katerim je možno zagotoviti, da se v gospodarstvu vzpostavi finančni tok.