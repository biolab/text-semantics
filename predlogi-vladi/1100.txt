Slovenija je že več let članica vojaškega pakta NATO. Vanj je vstopila  leta 2004 in to po tistem, ko je bil izveden referendum in ko je Državni  zbor sprejel Zakon o ratifikaciji Severnoatlantske pogodbe (MSAP). NATO  je mednarodna obrambno-varnostno organizacija, ki je bila ustanovljena  leta 1949. Njene članice, kot to piše v Severnoatlantski pogodbi,  varujejo svobodo, skupno dediščino in civilizacijo svojih narodov,  temelječo na načelih demokracije, osebne svobode in vladavine prava, ...  Skupni vojaški proračuni članic so v letu 2007 znašali 641,357 milijard  dolarjev, pri čemer NATO razpolaga s približno 4 milijoni vojakov.  Vodilno vlogo v paktu ima ZDA. Vstop Slovenije v pakt NATO je bil v nasprotju s slovensko ustavo, tudi članstvo v njem je v nasprotju z njo. Po  3.a členu ustave lahko Slovenija z mednarodno pogodbo vstopi v obrambno  zvezo z državami, ki temeljijo na spoštovanju človekovih pravic in  temeljnih svoboščin, demokracije in načel pravne države. V paktu NATO pa  so države, ki ne spoštujejo človekovih pravic. Ena izmed njih je ZDA.  Ta ima smrtno kazen (jo tudi izvršuje), muči ljudi, na dosmrtno ječo  obsoja osebe, ki so storile kazniva dejanja kot mladoletniki. Vse to je v  nasprotju s slovensko ustavo, po kateri je človekovo življenje  nedotakljivo, prepovedano je mučenje, nečloveško ali ponižujoče  kaznovanje oz. ravnanje. V Sloveniji po ustavi ni smrtne kazni. Takšno  ravnanje ZDA pa pomeni, da ta država ne spoštuje niti temeljnih  človekovih pravic, npr. pravice do življenja in prepoved mučenja. Zato  Slovenija ne more biti v tem paktu oz. je njeno članstvo v njem  protiustavno. NATO je vojaška organizacija, katere bit je tudi  oz. predvsem ubijanje ljudi in drugih živih bitij ter uničevanje stvari  in okolja. Ali se ubija in uničuje v obrambne ali napadalne namene, ni  bistveno, kajti tudi ubijanje v obrambne namene je ubijanje. Za človeka,  ki ga je ubil NATO, ni pomembno ali je umrl v obrambne ali napadalne  namene, on je ubit, njega ni več. Otroci nimajo več očeta, žena je  izgubila moža.  Glede na bistvo pakta NATO, ki je kot vojaška  organizacija tudi proti življenju, saj je med drugim namenjena za  ubijanje in uničevanje, je jasno, da pakt NATO že v svoji osnovi v  nasprotju z 17. členom slovenske ustave, ki določa, da je človekovo  življenje nedotakljivo. Ta pravica velja za državljane Slovenije,  talibane, Iračane, za tako imenovane zločince, za ljudi drugih  narodnosti, državljanstva, veroizpovedi ali barve kože, ne glede nato,  kje se nahajajo (v Sloveniji ali drugod po svetu) in ne glede na to ali  je mir, izredno stanje ali vojna. Ta določba tako velja tudi za vojake.  Tudi njihovo življenje je nedotakljivo, kar konkretno pomeni, da država  Slovenija oz. njeni organi niti v vojni ne smejo ubiti ali raniti nobene  osebe in to ne glede na to, kakšen status imajo: ali so vojaki  nasprotne vojske, civilisti ali kaj drugega. Ne smemo tudi pozabiti, da  je človekovo življenje po 16. členu ustave nedotakljivo tudi v vojnem  ali izrednem stanju, seveda pa tudi v miru. Vsaka vojaška organizacija  je, kot že navedeno, v svoji biti v nasprotju s to človekovo pravico,  saj je bit vojske oz. vojne tudi uničevanje dobrin ter ubijanje ljudi in  drugih živih bitij.  Članstvo Slovenije v paktu NATO pa je v  nasprotju vsaj še z 2., 34., 123. in 124. členom ustave. Zato je  potrebno iz omenjenega pakta, ki Slovenije ne obremenjuje samo finančno,  temveč tudi moralno-etično, čimprej izstopiti. To je na podlagi  Severnoatlantske pogodbe tudi mogoče storiti in sicer izstop začne  veljati 1 leto po tistem, ko država pošlje obvestilo odpovedi pogodbe  Vladi ZDA. Zato predlagamo Vladi Republike Slovenije, da stori  vse potrebno za izstop iz pakta NATO in skupaj z Državnim zborom  sprovede vse potrebne postopke v smislu notranje slovenske zakonodaje in  Severnoatlantske pogodbe. Ker je izstop v javnem interesu, bi  bilo dobro postopke izstopa izpeljati čim hitreje, še posebej za to, ker  se po napovedih politikov in drugih bliža huda gospodarska kriza. Obrazložitev: 1.  Slovenija je v letu 2004 vstopila v pakt NATO. Pred vstopom je bil  izveden referendum, kjer je večina sodelujočih podprla slovenski vstop v  ta pakt. Tudi na podlagi tega je Državni zbor sprejel Zakon o  ratifikaciji Severnoatlantske pogodbe (MSAP), ki je bil objavljen v  Uradnem listu RS 21/2004, veljati pa je začel 6.3.2004.  2. Kaj  je sploh pakt NATO? Gre za mednarodno obrambno-varnostno organizacijo,  ki je bila ustanovljena 4.4.1949 in je imela v letu 2008 26 članic.  Njene članice, kot to piše v Severnoatlantski pogodbi, varujejo svobodo,  skupno dediščino in civilizacijo svojih narodov, temelječo na načelih  demokracije, osebne svobode in vladavine prava, si prizadevajo za  spodbujanje stabilnosti in blaginje na severnoatlantskem območju ter  združujejo svoja prizadevanja za kolektivno obrambo ter ohranitev miru  in varnosti. Proračun pakta (upravni) je v letu 2007 znašal 1,775  milijarde EUR, skupni vojaški proračuni članic pa so v letu 2007 znašali  641,357 milijard dolarjev. NATO razpolaga s približno 4 milijoni  vojakov. Vodilno vlogo v paktu ima ZDA. 3. Vstop Slovenije v pakt  NATO je bil v nasprotju s slovensko ustavo in ker se razmere od dneva  vstopa niso spremenile, je tudi sedanje članstvo v njem v nasprotju z  ustavo. Več o tem v nadaljevanju. 4. Po 3.a členu ustave lahko  Slovenija z mednarodno pogodbo vstopi v obrambno zvezo z državami, ki  temeljijo na spoštovanju človekovih pravic in temeljnih svoboščin,  demokracije in načel pravne države. Slovenija po ustavi torej lahko  vstopi v  mednarodne vojaške obrambne zveze z državami, ki temeljijo na  spoštovanju človekovih pravic in temeljnih svoboščin, demokracije in  načel pravne države. Pri paktu NATO pa ne gre za takšen primer, saj so  članice te zveze tudi države, ki ne spoštujejo niti temeljnih človekovih  pravic. Zato Slovenija ne more biti v tem paktu oz. je njeno članstvo v  njem protiustavno. 5. Ena izmed držav, ki ne spoštuje človekovih  pravic in temeljnih svoboščin je vsekakor vodilna država v paktu, to je  ZDA. V ZDA še vedno obstaja smrtna kazen, ki jo v mnogih zveznih  državah izvršujejo. V ZDA tako celo država ubija ljudi, torej jim ne  priznava temeljne pravice do življenja, ki je v slovenski ustavi  opredeljena v 17. členu, kjer je zapisano, da je človekovo življenje  nedotakljivo in da v Sloveniji ni smrtne kazni. Glede na takšno pravno  in dejansko stanje, je jasno, da ZDA ne spoštuje temeljne človekove  pravice do življenja, saj ima v svojem pravnem sistemu še vedno smrtno  kazen, ki jo tudi izvršuje. To pa pomeni, da Slovenija po 3.a členu  ustave ne sme biti v tisti obrambni zvezi, v kateri je že ZDA. In ker  je, je to protiustavno. Takšno stanje je bilo že ob vstopu v pakt,  vendar  politika tega ljudem ni povedala. Ali ni vedela ali pa je  namerno molčala? Da ne bi vedela, je malo verjetno, saj ima za sabo  močne strokovne službe, ki morajo po svojih zadolžitvah poznati tudi te  stvari. 6. Vendar pa ZDA ne kršijo samo temeljne pravice ljudi do  življenja, ZDA kot država tudi na veliko muči ljudi. Znan je primer  ameriškega koncentracijskega taborišča oz. zapora Guantanamo na Kubi, v  katerem je še vedno nezakonito, v nasprotju z mednarodnim pravom, zaprto  večje število ljudi, ki jih ZDA smatra za teroriste oz. so osumljeni  terorizma in jim ZDA ne priznava temeljnih pravic, ki pripadajo  zapornikom (pravica do zagovornika, …). Nekaj časa so bili med temi  taboriščniki celo otroci in mladoletniki (Delo, 27.5.2005). Kanadčan  Omar Khadr, ki je že od svojega 15 leta zaprt v Guantanamu, bo prvi  otrok vojak, ki mu bodo sodili po nürberškem procesu (Delo, 9.5.2008).  Namesto, da bi ga zaradi njegove mladosti imeli za žrtev in ga  rehabilitirali, mu bodo v ZDA sodili kot zločincu. Po navedbah AIS  (Večer, 12.1.2008) je 80% zapornikov zaprtih v samici, 4 zaporniki pa so  naredili samomor. „ZDA, ki so politična, vojaška in gospodarska sila  brez tekmeca, postajajo s svojim ravnanjem nekakšen model za ravnanje  drugih vlad po svetu. Ko Washington v svoji 'vojni proti terorizmu' sam  ne spoštuje vladavine prava in človekovih pravic, daje tudi drugim  nekakšno bianco menico za zlorabe, ki jih seveda nihče ne kaznuje“, je  na predstavitvi poročila za leto 2005 dejala Irene Kahn, generalna  sekretarka AI. Znana so tudi huda in grozljiva mučenja ZDA v iraškem  zaporu Abu Graibu, krvavi pokol talibanskih ujetnikov pri Mazar-i-Šarifu  v Afganistanu, da ne omenjamo Faludže v Iraku, kjer je ameriška vojska,  po Guardianu, zravnala z zemljo 36.000 domačij, 8.400 trgovin, 60  otroških vrtcev in šol ter 65 mošej, ob tem pa je seveda pobila tudi  mnoge civiliste (Delo, 27.5.2008). ZDA so uporabljale tudi hudo obliko  mučenja, imenovano vodno deskanje, ne samo v Vietnamu (Delo, 12.2.2008),  temveč tudi v 21. stoletju. Vodno deskanje je simulacija utapljanja,  pri katerem osebo privežejo na desko, mu obraz pokrijejo s krpo in ga  pomakajo v vodo. Ta oblika mučenja, ki jo je uporabljala že inkvizicija,  je priljubljena zato, ker ne pušča vidnih posledic, pušča pa psihične  travme, saj se oseba giblje na robu smrti. ZDA je to metodo mučenja  uporabljala v zaporu Guantanamo in v svojih skrivnih zaporih, ki jih je  imela v Evropi, verjetno pa tudi kje drugje. Predsednik Parlamentarne  skupščine Sveta Evrope Rene van der Linden je na Bushovo priznanje  skrivnih zaporov dejal: „Ugrabitve in mučenja ljudi v tajnosti, pa če se  kratkoročne koristi zdijo še tako vabljive, počnejo kriminalci, ne pa  demokratične vlade.“ (Večer, 8.9.2006). Takšno ravnanje ZDA je v  nasprotju človekovo pravico, da je prepovedano mučenje ljudi. Ta  temeljna pravica je v slovenski ustavi zapisana v 18. členu in se glasi:  „Nihče ne sme biti podvržen mučenju, nečloveškemu ravnanju ali  ponižujočemu kaznovanju ali ravnanju.“ Po 16. členu ustave te pravice ni  mogoče omejiti ali odvzeti niti v vojnem ali izrednem stanju. ZDA še  vedno mučijo ljudi, saj še niso ukinile zapora Guantanamo na Kubi. Razen  tega pa je ameriški predsednik dal veto na zakon, ki bi prepovedal  uporabo „vodnega deskanja“ (Delo, 10.3.2008). Iz tega jasno izhaja, da  ZDA ne spoštujejo temeljne človekove pravice o prepovedi mučenja, zato  Slovenija ne sme biti v isti obrambni organizaciji kot je ZDA. Tudi s  tega vidika je slovensko članstvo v paktu protiustavno. 7. V  kaznilnicah v ZDA 2225 ljudi služi dosmrtno zaporno kazen zaradi  kaznivih dejanj, ki naj bi jih storili kot mladoletniki, od tega jih je  bilo v času zločina 73 starih med 13 in 14 let. (Večer, 22.3.2008). V  mnogih ameriških zveznih državah še vedno lahko zakonito izrečejo  dosmrtno kazen zapora tistim, ki so storili zločine kot otroci. Ti bodo  tako celo življenje preživeli v zaporu. Neverjetna krutost in  neusmiljenost ZDA, ki tako hudo tepta mnoge pravice otrok iz slovenske  ustave in konvencije o otrokovih pravicah. Gre za kršenje najbolj  osnovne pravice, to je človekovega dostojanstva, kot tudi drugih pravic,  npr. pravice do osebne svobode in drugo. Zato Slovenija ne more biti v  organizaciji, v kateri je ZDA, ki ne spoštuje najbolj osnovnih  človekovih pravic otrok. Zato je članstvo v paktu NATO tudi s tega  vidika protiustavno. 8. Članstvo Slovenije v paktu NATO pa je v nasprotju tudi z drugimi določbami ustave. Več o tem v nadaljevanju. 9.  Ustava Republike Slovenije je moderna ustava, ki vsebuje mnogo določb,  ki imajo med drugim zelo visok moralno-etični aspekt. Gre npr. za  določbe 17. člena o nedotakljivosti človekovega življenja, 18. člena o  prepovedi mučenja, nečloveškega ali ponižujočega ravnanja, 19. člena o  pravici do osebne svobode, 34. člena o pravici do osebnega dostojanstva  in varnosti, 35. člena o pravici do nedotakljivosti človekove telesne in  duševne celovitosti in druge. Zelo pomembno je tudi načelo pravičnosti,  ki je del pravne države iz 2. člena ustave. Vse te pravice in temeljne  svoboščine so tudi varovalke, ki naj bi varovale ljudi vsaj pred  nasiljem države oz. njenih organov. Seveda ni spregledati niti 1. člena  Splošne deklaracije človekovih pravic, ki določa, da se vsi ljudje  rodijo svobodni in imajo enako dostojanstvo in enake pravice, obdarjeni  so z razumom in vestjo in bi morali ravnati drug z drugim kakor bratje.  Človekove pravice in temeljne svoboščine so, v skladu z 2. odst. 15.  člena ustave, omejene samo s pravicami drugih in v primerih, ki jih  določa ustava, pri čemer nekaterih pravic oz. svoboščin sploh ni mogoče  omejiti oz. odvzeti, kot to izhaja iz 16. člena. Pri svojem delovanju  morajo državni organi upoštevati ustavne določbe. Tako morajo v svojem  delovanju ravnati tako, da npr. ne kršijo ustavnega načela o  nedotakljivosti človekovega življenja, nadalje, da nikogar ne mučijo ali  ga podvržejo ponižujočemu ravnanju in podobno. 10. NATO je  vojaška organizacija. Seveda ima ta pakt kot vsaka organizacija mnogo  dobrih stvari, vendar pa je bit oz. bistvo te organizacije, kot vsake  druge vojaške organizacije, ne glede na to, ali gre za obrambno ali  napadalno vojaško organizacijo, tudi oz. predvsem  ubijanje ljudi in  drugih živih bitij ter uničevanje stvari in okolja. Ali se ubija in  uničuje v obrambne ali napadalne namene, ni bistveno, kajti tudi  ubijanje v obrambne namene je ubijanje. Za človeka, ki ga je ubil NATO,  ni pomembno ali je umrl v obrambne ali napadalne namene, on je ubit,  njega ni več. Otroci nimajo več očeta, žena je izgubila moža. Postanejo  lahko reveži. 11. Glede na bistvo pakta NATO, ki je kot vojaška  organizacija tudi proti življenju, življenja torej ne podpira, saj je  med drugim namenjena za ubijanje in uničevanje, je jasno, da pakt NATO  že v svoji osnovi v nasprotju z 17. členom slovenske ustave, ki določa,  da je človekovo življenje nedotakljivo. Navedena ustavna določba je srce  ustave, saj varuje človekovo življenje. Gre za človekovo pravico, ki  zavezuje državo oz. njene organe, vsepovsod, vedno in do vseh. Namreč,  ta določba ne izključuje tistih, ki niso državljani Republike Slovenije,  razen tega pa te pravice, glede na 16. člen ustave, ni mogoče začasno  razveljaviti ali omejiti ne v miru, niti v vojnem ali izrednem stanju.  Seveda tudi iz 14. člena ustave, ki govori o enakosti pred zakonom,  izhaja, da ta pravica velja za vse. Ta pravica torej velja za državljane  Slovenije, talibane, Iračane, za tako imenovane zločince, za ljudi  drugih narodnosti, državljanstva, veroizpovedi ali barve kože, ne glede  nato, kje se nahajajo (v Sloveniji ali drugod po svetu) in ne glede na  to ali je mir, izredno stanje ali vojna. Ta določba tako velja tudi za  vojake in za druge ljudi, ki so v vojski oz. v vojni. Tudi njihovo  življenje je nedotakljivo, kar konkretno pomeni, da država Slovenija oz.  njeni organi niti v vojni ne smejo ubiti ali raniti nobene osebe in to  ne glede na to, kakšen status imajo: ali so vojaki nasprotne vojske,  civilisti ali kaj drugega. Ne smemo namreč pozabiti, da je človekovo  življenje po 16. členu ustave nedotakljivo tudi v vojnem ali izrednem  stanju, seveda pa tudi v miru. Vsaka vojaška organizacija oz. vojska je,  kot že navedeno, v svoji biti v nasprotju s to človekovo pravico, saj  je bit vojske oz. vojne tudi uničevanje dobrin ter ubijanje ljudi in  drugih živih bitij. Tudi šolanje vojakov poteka pretežno v tem smislu, v  smislu učenja ubijanja in uničevanja, bit orožja je ubijanje in  uničevanje in ne npr. obdelovanje zemlje. Bit orožja je nekaj skrajno  negativnega, zaradi česar se pojavi vprašanje, ali je bit organizacije,  katere orožje je glavno orodje, tudi negativno. 12. Če država  Slovenija oz. njeni organi ne smejo posegati v človekovo življenje, ker  je po ustavi nedotakljivo, torej ga npr. raniti ali odvzeti niti v vojni  in to nikomur, je absurdno in nerazumljivo, da je Slovenija vstopila v  vojaško organizacijo, katere eden izmed bistvenih temeljnih namenov je  ravno odvzem življenja oz. ubijanje, pri čemer je zelo veliko dejavnosti  v tej organizaciji usmerjenih ravno v ta temeljni namen, to je v odvzem  življenja. Zato je vstop v NATO, torej vstop v organizacijo, ki je  proti življenju in ne zanj, v nasprotju z ustavno določbo 17. člena o  nedotakljivosti človekovega življenja. Kajti, če je človekovo življenje  nedotakljivo, že po naravi stvari ni mogoče biti v organizaciji, kjer to  ne velja. Vstop je nerazumljiv tudi z vidika 1. člena Splošne  deklaracije človekovih pravic, po katerem bi morali ljudje ravnati drug z  drugim kakor bratje. Če so ljudje tvoji bratje, jih ne boš pobijal, saj  bi šlo za bratomor. Kar ne želiš, da ti drugi storijo, ne stori ti  njim. Kdo si želi biti ubit ali ranjen? Kdo želi izgubiti v vojni svoje  otroke, starše ali prijatelje? Vstop v NATO in članstvo v njem je tako  tudi nož v srce ustave.  13. Članstvo v NATU pa je v nasprotju  tudi z 2. členom ustave, ki določa, da je Slovenija socialna država. Že  sam obstoj Slovenske vojske je v nasprotju s to ustavno določbo ali pa  vsaj zelo vprašljiv, kajti del družbenih sredstev, ki bi lahko šel za  socialne projekte, gre v vojsko. Gre npr. za nakup orožja, ki je  namenjeno za ubijanje, gre za šolanje vojakov za ubijanje in uničevanje  ter podobno. Sredstva, ki bi lahko šla za pozitivni razvoj, gredo v  vojaške namene, gredo za namene, ki so v bistvu usmerjeni proti ljudem.  Javnosti so znane številke koliko več sredstev bo šlo za vojsko zaradi  vstopa v pakt, kajti vstop je potrebno tako ali drugače plačati  (članarina, nakupi orožja, …). Del družbenega bruto proizvoda, ki bo  namenjen vojski, se bo nekaj časa povečeval, dokler ne bo dosegel  tistega, ki bo zadovoljil vodilne v paktu. Vse to pa po drugi strani  pomeni siromašenje ljudi v Sloveniji. Vsak evro, ki gre v NATO, pomeni  evro manj v Sloveniji. Del kapitala, ki bi lahko šel v Sloveniji v  socialne oz. gospodarske projekte, ti pa bi ljudem lahko prinesli  delovna mesta ali izboljšanje standarda, bo tako šel v pakt NATO in bo  namenjen financiranju npr. trgovcev z orožjem, ki so temu svetu prinesli  že neizmerno količino trpljenja in gorja. Koliko več raznih medicinskih  operacij bi bilo mogoče narediti, če denar ne bil šel v vojsko ali pa v  pakt NATO, temveč v zdravstvo, za koliko bi se skrajšale čakalne vrste v  bolnišnicah in podobno. Možno je tudi, da bo članstvo v paktu prineslo  Sloveniji dolgoročno še več revežev, kot jih je sedaj ali pa še več  brezposelnih. Koliko živalim, položaj živali v Sloveniji pa je v  nasprotju z ustavo na večini nivojev izjemno slab in te neizmerno  trpijo, bi lahko izboljšali življenje, če bi vsaj del denarja, ki gre  tako ali drugače za vojsko oz. NATO, ohranili v Sloveniji. Socialna  država zajema tudi živali in ne samo ljudi. Uvodoma citirana izjava  lorda Robertsona, bivšega generalnega sekretarja pakta, pove v tem  smislu marsikaj. Pakt NATO bo Slovenijo tretiral samo kot objekt  izkoriščanja. Iz Slovenije bo potegnil kapital in državljane Slovenije  uporabil za dosego svojih ciljev. Republika Slovenija bo tako orodje za  širjenje zahodne oz. krščanske, mogoče bolje, katoliške ideologije po  svetu. Ideologije, ki so ji svoboda in človekove pravice samo prazne  besede in ne resnične vrednote, ki bi pripadale vsakemu človeku.  Slovenija bo oz. je orodje za širjenje izkoriščevalske ideologije, ki  ima svoje temelje v krvavi Stari zavezi in ki je skrajno škodljiva za  ljudi, živali in naravo, ideologije, ki gre, kot to kažejo dogodki,  dobesedno preko trupel: ali živali ali pa ljudi. Ker bodo šla v pakt  NATO sredstva, ki bi bila lahko uporabljena v Sloveniji za pomoč ljudem,  živalim ali naravi oz. za izboljšanje položaja stotisočev, tako revežev  kot brezposelnih, v Sloveniji, je tako članstvo v paktu v nasprotju  tudi z ustavnim načelom socialne države. Sicer pa vzeti ljudem, mnogim  mogoče celo iz ust, in dati trgovcem z orožjem - ali ni to kraja? Mnogi  ljudje ure in ure trpijo za tekočim trakom, da se zbere denar za  ubijanje ljudi ali za uničevanje materialnih dobrin, ki so jih mnogi s  trudom gradili leta in leta. Mnogi ne morejo zbrati dovolj denarja, da  bi zadovoljili minimalne potrebe svoje družine, pa morajo plačevati  davke za potencialno oz. celo konkretno ubijanje ljudi. Nimajo denarja  npr. za šolanje svojih otrok, davke za ubijanje pa morajo plačevati -  živimo pa v pravni državi. Denar za ubijanje da, za mnoge reveže ali  zdravila pa ne. Absurdno. Tako opevana pravna država vedno bolj kaže  svoj pravi obraz – krčenje pravic na eni strani in povečevanje vojaškega  proračuna na drugi strani. Kaj vse bi se dalo narediti npr. s 300  milijoni EUR, ki bodo porabljeni za vojaška vozila Patria, ki jih je  potrebno nabaviti zaradi vstopa v NATO. Zgradili bi lahko mnogo  zdravstvenih objektov ali nakupili potrebno medicinsko opremo. Za nakup  vojaške opreme v letih od 2008 do 2015 naj bi Slovenija odštela kar 710  milijonov EUR (dr. Matej Lahovnik, Žurnal24, 22.1.2008). Smo tudi pred  hudo gospodarsko krizo, ki bo prizadela mnoge ljudi v Sloveniji. Zato je  članstvo še toliko bolj protiustavno. Članstvo Slovenije v paktu bi  bilo eventualno mogoče, če zanemarimo vse ostale aspekte, samo takrat,  ko v Sloveniji ne bi bilo več socialne države, temveč bi bila Slovenija  država, v kateri bi bili vsi prebivalci bogati in bi lahko plačali  takšno organizacijo iz svojega "dobička". Socialna država bi izginila,  ker ne bi bila več potrebna, saj bi bili ljudje bogati. Sicer pa je  socialna država značilna za tiste družbe, kjer je velik del ljudi  revnih. Bogate družbe oz. bogati ljudje ne potrebujejo socialne države  oz. socialnih transferjev oz. pomoči za reveže. Da je Slovenija daleč od  bogate družbe, kaže podatek, da bi bila skoraj polovica prebivalcev  živela pod pragom revščine, če ne bi bilo socialnih transferjev  (Dnevnik, 23.11.2007).  14. V 2. členu ustave pa ni zapisano samo  načelo socialne države, temveč tudi načelo pravne države. Del načela  pravne države je tudi načelo pravičnosti. Pravičnost v sebi vsebuje  visoke etične postulate, kot so npr. ne ubijaj, ne kradi, ne stori  drugim, kar ne želiš, da ti drugi storijo, itd. Vojne se mnogokrat  označujejo kot pravične vojne. Tudi v zvezi s paktom NATO se omenja  pravična vojna. Pravična vojna ne obstaja. Pravična vojna je samo krinka  oz. drugo ime za dosego skrajno egoističnih ciljev, za dosego ciljev  dobesedno preko trupel. V pravičnosti ni nobene vojne, pravičnost  izključuje vsako nasilje. Vsaka vojna, pa tudi če se imenuje pravična  vojna, je v nasprotju z etičnimi postulati ne ubijaj, ne kradi, itd., ki  so del pravičnosti. Vojna namreč pomeni ubijanje in uničevanje, kar s  pravičnostjo nima nobene zveze. Ali je pravično, da npr. otroci izgubijo  starše ali so pohabljeni, ostanejo brez strehe nad glavo in postanejo  begunci? Ali je pravično, da ljudje izgubijo svoje premoženje ter  postanejo reveži in mogoče celo berači, trgovci z orožjem, nafto, drugim  mineralnim bogastvom ali čim drugim pa si manejo roke in debelijo  denarnice. Ali je pravično, da se uničujejo živali in narava? Zato je  članstvo v paktu NATO v nasprotju še z načelom pravičnosti. Zanimivo je,  da ameriški predsednik, ki je v bistvu vodja pakta NATO, ob ustoličenju  priseže na Bibliji, torej tudi na Božji zapovedi „Ne ubijaj“. Kar pa  ZDA na čelu s svojim predsednikom počenjajo sedaj npr. v Iraku ali  Afganistanu, pa je že druga zgodba. Ki z „Ne ubijaj“ nima nobene zveze.  „Ne ubijaj“ pa se v slovenski ustavi imenuje: človekovo življenje je  nedotakljivo (17. člen). Del pravičnosti je tudi zlato pravilo: Kar ne  želiš, da ti drugi storijo, ne stori ti njim. Kdo si želi biti žrtev v  Iraku, kdo si želi ostati brez staršev, ki jih je pobil pakt NATO in to  celo s slovensko pomočjo. 15. Vstop Slovenije v pakt je podprla  tudi katoliška cerkev v Sloveniji. Kot je vstop Slovenije v pakt NATO  nož v srce ustave, je podpora te cerkve vstopu za mnoge kristjane oz.  državljane Slovenije nož v srce Božje zapovedi „Ne ubijaj“. Kajti ta  zapoved je zelo jasna, saj iz nje ne izhajajo izjeme. Torej nikogar ne  bi smeli ubiti, niti v vojni, pa čeprav naj bi bil sovražnik. Ta cerkev  je podprla tudi ameriško invazijo na Irak, za katero se je kasneje  izkazalo, da je bila podlaga za odločitev lažniva. Znano je, da se ZDA  vedno bolj zbližujejo s Svetim sedežem. Sveti sedež podpiral ubijanje  ljudi v Iraku in Afganistanu, pa čeprav uči "Ne ubijaj". Katoliška  pravila ravnanja v vojni so izjemno kruta, kot je to razvidno iz  naslednjega citata iz biblije: "Ko se približaš mestu, da bi ga napadel,  mu najprej ponudi mir!  Če ti odgovori miroljubno in se ti odpre, naj  ti bo vse ljudstvo, ki se najde v njem, dolžno opravljati tlako in ti  služiti. Če pa ne sklene miru s teboj, ampak se hoče bojevati, ga  oblegaj! Ko ti ga GOSPOD, tvoj Bog, da v roke, pobij vse moške v njem z  ostrino meča! Le ženske, otroke, živino in vse, kar je v mestu, ves plen  v njem zapleni zase in uživaj plen svojih sovražnikov, ki ti ga da  GOSPOD, tvoj Bog!" (5 Mz 20, 10-14). Gre za citat iz biblije, ki je še  sedaj v celoti veljavna in podlaga za delovanje katolikov in pripadnikov  drugih verskih skupnosti, ki temeljijo na bibliji.  16. Članstvo  v paktu NATO je v nasprotju tudi z drugimi ustavnimi določbami, npr.  123. in 124. členom. Iz 123. člena izhaja, da se obramba države nanaša  samo na Republiko Slovenijo. Slovenska vojska, je torej dolžna braniti  samo državo Slovenijo oz. njeno državno ozemlje, kot to izhaja iz 124.  člena ustave. In ker je Slovenija članica pakta NATO, lahko pride do  situacije, da bi Slovenska vojska morala braniti druge države - članice  tega pakta - , saj je zapisano, da je NATO organizacija suverenih držav,  katere cilj je varovanje miru in svobode članic s političnimi in  vojaškimi sredstvi. Zapisano je tudi, da je napad na eno članico napad  na vse, iz česar izhaja, da je vsaka članica dolžna braniti druge  članice, tudi tako, da gredo njene vojaške sile na ozemlje napadene  članice in tam izvajajo obrambo. Slovenska vojska bi tako morala recimo  iti braniti Nemčijo na njeno ozemlje. Takoj ko Slovenska vojska brani  ozemlje, ki ni ozemlje Republike Slovenije, gre za protiustavno stanje.  Državnim organom je prepovedano vse, kar jim ni izrecno dovoljeno. V  ustavi ni dovoljenja, da bi Slovenska vojska branila tuje države ali pa  da bi delovala v tujih državah, kot se dogaja sedaj, ko Slovenska vojska  deluje v tujini v okviru raznih vojaških misij za "doseganje miru" - v  zgodovini ni znan primer, ko bi vojska prinesla trajen mir, saj bi sicer  že zdavnaj, glede na število vojn in vojska, zavladal trajen mir. Tudi  mnogi analitiki ugotavljajo, da številne države po sklenjenih mirovnih  sporazumih ostajajo nestabilne (Paul Collier, Bjorn Lomborg, Delo,  12.5.2008). 17. V 3. odst. 124. člena ustave je določeno, da  izhaja država pri zagotavljanju varnosti predvsem iz mirovne politike  ter kulture miru in nenasilja. Ker pa pakt NATO ni samo obrambna  organizacija (oz. sploh ni obrambna organizacija), temveč tudi  napadalna, to pa izhaja vsaj iz njene vloge v preteklosti npr. v Bosni,  kjer je recimo bombardirala nekatera ozemlja ali Irak, čeprav NATO oz.  njegove članice sploh niso bile ogrožene, s tem pa je prevzela vlogo  napadalca, je Slovenija postala članica napadalne vojaške organizacije.  To je protiustavno stanje, saj napadalni vojaški pakt nima zveze z  mirovno politiko, še manj s kulturo miru, da ne omenjamo nenasilja - vse  to pa so zahteve, ki izhajajo iz ustave. Podobno je tudi v Afganistanu,  kjer NATO ne brani svojih članic, temveč širi uničevalsko ideologijo  zahoda. Verjetno bi bilo mogoče reči, da gre za organizacijo, ki ji v  bistvu ni cilj obramba ozemlja, temveč obramba in širitev zahodnega, v  mnogih ozirih izjemno izkoriščevalskega in negativnega, družbenega  sistema in to praktično po vsej Zemlji. NATO je organizacija, ki  globalizira točno določen družbeni red s točno določenim namenom. Sedaj  se pripravlja reforma pakta NATO, po kateri naj bi ta pakt prevzel celo  ameriško strategijo „preventivnih napadov“ tudi z „jedrskim orožjem“, da  bi tako preprečil širjenje jedrskega orožja in proizvodnjo orožja za  množično uničevanje (Indirekt, 24.1.2008). 18. Bivši načelnik  generalštaba Slovenske vojske brigadir Ladislav Lipič je v intervjuju v  Dnevniku (19.5.2001) med drugim, na vprašanje: "Mislite, da je ta vojska  v tem trenutku sposobna ubraniti Slovenijo?" izjavil: "Kot sem že  dejal, takšne vojske, ki bi državo sama ubranila pred najhujšimi  oblikami agresije, v svetu sama verjetno ni. Je pa SV sposobna ubraniti  nekatere smeri tako dolgo, da ustvari čim boljše možnosti za  nadaljevanje pogajanj." Preminuli predsednik republike dr. Janez  Drnovšek na proslavi vstopa Slovenije v NATO dejal: „Slovenija je s  članstvom v NATU dobila nekaj varnostnih jamstev, popolne varnosti pa  ne. Ker je ni“ (Delo, 8.4.2008). Jasno je, da pakt NATO vedno ne more  obraniti Slovenije, če je napadena. Zato vstop Slovenije oz. članstvo v  njem prebivalcem Slovenije ne pomeni realizacije ustavne pravice do  varnosti iz 34. člena. Ljudje kljub vstopu v NATO niso varni. Nasprotno,  članstvo v vojaškem paktu NATO ravno krši to pravico, saj se bo možnost  napada na Slovenijo z vstopom v ta pakt povečala, ker predvsem islamski  svet smatra pakt NATO kot orodje oz. sredstvo širjenja protimuslimanske  ideologije po svetu. Ker se bodo enote Slovenske vojske nahajale v  tujini oz. so to že, jih bodo prebivalci v drugih deželah v mnogih  primerih smatrali za okupatorje. To lahko vzpodbudi sovraštvo do  Slovenije in poveča verjetnost maščevanja nad Slovenijo oz. njenimi  državljani. In od sovraštva do napada oz. nasilja ali vojne ni več  daleč. Znani so teroristični napada na cilje v Evropi (Madrid, London).  Slovenija sodeluje v okviru pakta NATO celo v dveh vojnah, to sta Irak  in Afganistan oz. ju podpira. Razen tega pa je ZDA, ki je vodilna sila  pakta, nekaj držav razglasila za države zla, pri čemer je vprašanje ali  bodo vse te države stale prekrižanih rok ali pa bodo odgovorile s  protiukrepi, ki pa ne bodo operjeni samo proti ZDA, temveč tudi tudi  proti njenim zaveznikom, torej tudi proti Sloveniji. Mogoče bodo tiste  države, proti katerim ima ZDA naperjeno jedrsko orožje, naperile takšno  orožje tudi proti Sloveniji kot ameriški zaveznici. Če pa Slovenija ni  članica pakta NATO, pa je zelo malo verjetno, da bi se protiukrepi tako  imenovanih sil zla nanašali tudi na Slovenijo. Vstop oz. članstvo v  paktu lahko torej dolgoročno oslabi varnost prebivalcev Slovenije.  Državljani v takšnem paktu torej niso varni, država pa ne sme državljane  Slovenije spravljati v situacije, ki niso varne, niti ne sme ustvarjati  možnosti za takšne situacije, saj s tem krši ustavno pravico do  varnosti državljanov iz 34. člena ustave. Sicer pa, kdaj je vojska sploh  skrbela za varnost ljudi? Ali ne skrbi bolj ali manj samo za varnost  oz. obstoj sistema in so ji "navadni" ljudje več ali manj samo objekti  za dosego tako imenovanih višjih ciljev. V Iraku, kjer nekatere države  raje žrtvujejo življenja svojih državljanov, kot da bi umaknile svojo  vojsko iz te države, so odgovori na mnoga vprašanja. Mnoge države očitno  gredo dobesedno preko trupel svojih državljanov. Sicer pa Slovenija  pred vstopom v NATO ni bila ogrožena z nobene strani. Tudi iz tega  vidika je vstop nepotreben in škodljiv.  19. Ali ni iz že  omenjene izjave lorda Robertsona mogoče razbrati, da bo pakt NATO  Slovenijo tretiral samo kot objekt izkoriščanja oz. kot sredstvo za  dosego svojih ciljev? Ali bo  Slovenija samo orodje za obrambo oz.  širjenje zahodne ideologije po svetu, ideologije, ki so ji svoboda,  človekove pravice in človekovo življenje v glavnem samo prazne besede in  ne resnične vrednote, ki bi pripadale vsakemu človeku. Ali niso ljudje  enakopravni: če pripada pravica do življenja enemu človeku, ali ne  pripada potem tudi ostalim? 14. člen slovenske ustave, ki vsebuje načelo  enakosti pred zakonom, je jasen. Ali bodo morali državljani Slovenije  tako ali drugače plačevati obrambno drugih držav ali razne akcije pakta,  ki se bodo imenovale mirovne, vendar pa ne bodo prinesle miru, temveč  bodo samo sredstvo za doseganje ciljev pakta? Ali bodo morali plačevati  celo ubijanje drugih ljudi, pa čeprav je v ustavi zapisano, da je  človekovo življenje je nedotakljivo? Če je odgovor da, potem je to v  nasprotju z 34. členom ustave, ki vsakomur garantira pravico do osebnega  dostojanstva. Če je namreč državljan dolžan plačevati širjenje bolj ali  manj izkoriščevalske ideologije po svetu ali pa celo ubijanje drugih  ljudi, čeprav je v ustavi zapisano, da je človekovo življenje  nedotakljivo, postane objekt za dosego ciljev, ki niso v javnem  interesu, kajti širjenje takšnih ideologij po svetu ali pa celo ubijanje  ljudi nikakor ne more biti v javnem interesu. Takoj ko državljan  postane objekt manipulacije, pa je kršeno njegovo osebno dostojanstvo.  Državljan Slovenije tako postane prisilni dobavitelj sredstev tudi za  ubijanje ljudi in uničevanje narave. Sicer pa, če je nekdo v resnici za  mir, ali ustanovi vojsko?  20. Mnogi menijo, da je vojska v  dobrobit ljudstva, ker ga brani pred napadalci. Vprašanje pa je, ali je  obstoj vojske res v dobrobit ljudstva? Več o tem v nadaljevanju. 21.  Večina držav tega sveta ima vojsko, zanjo namenja veliko denarja.  Čeprav se obstoj vojske večinoma opravičuje kot sredstvo za varovanje  države ali svobode, pa se postavlja vprašanje, ali je obstoj vojske v  dobrobit ljudstva. Drugače rečeno, postavlja se vprašanje, ali ni obstoj  vojske, ki v končni fazi pomeni uničevanje in ubijanje, v škodo vsega  ljudstva, in to v mirnem kot tudi v vojnem času. 22. Kako se kaže  obstoj vojske v mirnem času oz. kakšne so njene posledice? Za njen  obstoj oz. funkcioniranje je v mirnem času potrebno veliko sredstev. Ta  sredstva se uporabljajo za nakup orožja, za šolanje vojakov in za druge  podobne namene. Denar se porabi za dejavnosti, ki jim je končni cilj  ubijanje ljudi oz. uničevanje materialnih dobrin. Po drugi strani pa  nekateri deli ljudstva oz. prebivalstva nimajo dovolj sredstev za  vsakodnevno življenje, mnogi so že na eksistenčnem minimumu, skratka  njihovo življenje je revno tudi zaradi usmerjanja denarja v (končni  fazi) v uničevalne dejavnosti oz. vojsko. Bistvo življenja pa ni  uničevanje, temveč izgradnja. Ali ni v interesu ljudstva, da se denar  nameni za dejavnosti izgradnje, ne pa za dejavnosti, katere cilj je  uničevanje. 23. Kako pa se zadeva pokaže v času vojne? To se  najlažje vidi na primeru. Če neko državo napade s svojo vojsko druga  država, sta možni dve varianti. Po prvi varianti se napadena država, ki  ima svojo vojsko, brani in pride do vojne. V tej vojni je lahko veliko  mrtvih, ranjenih, otroci ostanejo brez staršev, porušena so mesta, vasi,  skratka, država je izgubila del svojega prebivalstva, del svojega  ljudstva, uničen je del njenih materialnih dobrin. Ali je pomembno, če  se je država obranila, ko pa je npr. polovica njenega ljudstva mrtva,  ranjena, polovica države je porušena. Kaj imajo od vojaške obrambe  mrtvi, ranjeni, otroci brez staršev? Invalidi in siromaki imajo od  vojaške obrambe samo trpljenje. Mogoče se je država obranila, vendar je s  tem žrtvovala del svojega naroda oz. del svojih materialnih dobrin,  izginil je njen del. Leta in leta dela so šla v nič. Država je s svojim  aktivnim ravnanjem (obrambo z vojsko) pripomogla k smrti svojih  državljanov (in seveda drugih) in zato nosi soodgovornost za njihovo  smrt. Po drugi varianti pa se napadena država ne brani, saj nima svoje  vojske in zato do vojne ne pride (tukaj ni govora o privatni vojaški  obrambi). Posledica tega je, da ni mrtvih, otroci ne ostanejo brez  svojih staršev, vasi in mesta so ohranjena, skratka, življenje se odvija  naprej v okviru nove države. Zamenja se torej samo država oz. oblast  (ali pa še to ne). Napadena država, ki je sedaj ni več, saj jo je  zamenjala država napadalca je obvarovala svoje ljudstvo in svoje  materialne dobrine. Tako je s tem, ko ni ustanovila svoje vojske,  obvarovala oz. rešila svoje ljudstvo, ki sedaj v miru živi naprej. Če bi  prišlo pri takšnem napadu do uničevanja oz. ubijanja, za to ne bi bila  odgovorna država, saj ona tega ne bi izzvala, ker nima vojske. Ali ima  država pravico žrtvovati del svojega prebivalstva? Po ustavi je  človekovo življenje nedotakljivo (17. člen). In če je človekovo  življenje nedotakljivo (torej, življenje lastnih državljanov kot tudi  življenje tako imenovanih potencialnih "napadalcev"), ali lahko država  ustvarja takšne okoliščine oz. sistem (vojska), ki spravlja v nevarnost  življenje določenih ljudi (vojakov in civilistov) in to ne samo v vojni,  temveč tudi v miru. Ali je država dolžna delovati v korist vseh ali  samo nekaterih državljanov? Če žrtvuje npr. polovico svojih državljanov,  ali deluje v njihovo korist? Mogoče deluje v korist kapitala, vendar  ali deluje v korist umrlih oz. ljudi? Po 2. odst. 63. člena je  protiustavno vsakršno spodbujanje k nasilju in vojni. Ker je v bistvu  pogoj za vojno obstoj najmanj dveh vojsk, pomeni obstoj Slovenske vojske  korak k vojni in tako rekoč tiho spodbujanje k vojni. Vojne brez dveh  vojsk namreč ni. 24. Če država nima vojske, obvaruje svoje ljudi  in premoženje pred uničenjem, če pride do napada nanjo. V nasprotnem  primeru, ko se brani z vojsko, pa se mogoče obrani ali pa tudi ne,  vendar so država bolj ali manj uničena. Jasno je, da država oz. oblast  ni branila ljudi, temveč samo obstoječi družbeni red, ki ji omogoča  obstoj. Ali je kakšna bistvena razlika za ljudi, če oblast prihaja iz  Ljubljane ali npr. Dunaja. Za ljudi ne, drugače pa je seveda za  vladajoče politike, ki se morajo vrniti v bolj ali manj „navadne ljudi“.  Vojska je očitno ena izmed največjih kraj v zgodovini človeštva. Ne  krade ali uničuje samo materialnih dobrin, temveč tudi milijarde  življenj živih bitij, med njimi stotine milijonov ljudi. Vojska je  institucija, ki povzroča grozljive potoke krvi, kot npr. klavnice ali  lov. Seveda vse to s slovensko ustavo ali pravičnostjo, ta pa je del  načela pravne države, nima nobene zveze. Gre samo za interese peščice  ljudi, ki jim gre za oblast – torej last nad ljudmi, moderno suženjstvo.  Moderno suženjstvo, ki ga varuje tako opevana pravna država. Orožje ne  siromaši samo tistih, ki so napadeni, temveč tudi tiste, ki so lastniki  tega orožja – torej ljudstvo samo. 25. Slovenija je leta 2005  poslala Iraku 17.000 avtomatskih in 320 ostrostrelnih pušk, 128  minometov in strelivo za orožje. V letu 2006 je Slovenija podarila  Afganistanu 10.000 avtomatskih pušk. Marsikdo bo rekel, da gre za  plemenito dejanje Slovenije. Menimo, da je temu ni tako in da gre za  protiustavno in skrajno neetično ravnanje države. Slovenija namreč ni  poslala v Irak in Afganistan hrane, zdravil ali kakšnih drugih stvari,  ki bi bile v dobro tamkajšnjih prebivalcev oz. narave, temveč je poslala  nekaj, kar bo oz. lahko mnoge prebivalce stane življenja, nekaj, kar bo  uničevalo tudi živali oz. naravo v tej deželi, skratka nekaj, kar  prinaša v to deželo smrt ali uničenje. Mogoče je, da bodo slovenske  puške sejale smrt v Iraku in Afganistanu, mogoče je, da bodo  ostrostrelci hladnokrvno in namerno pobijali ljudi v Iraku s slovenskim  pečatom. Mogoče je, da bo bodo slovenski minometi uničevali naravo,  sejali smrt, otrokom jemali starše, delali iz ljudi pohabljence in  podobno. Mogoče je, da bo slovensko strelivo mesarilo po telesih iraških  ljudi in tudi živali. Vse s pečatom državljanov Slovenije. Slovensko  orožje ne bo prineslo v Irak in Afganistan blagostanja, temveč smrt,  siromaštvo in propad. Ali niso poslali slovenski državljani, po državi  RS, iraškim in afganistanskim ljudem, s katerimi bi po Splošni  deklaraciji človekovih pravic morali ravnati kot s svojimi brati, smrt,  uničenje in propad? Ali ne gre za bratomor? Po 63. členu ustave je  protiustavno vsakršno spodbujanje k nasilju in vojni. Ali ne pomeni  izvoz orožja zelo očitno spodbujanje k nasilju in mogoče celo vojni,  kajti bistvo orožja je nasilje, ubijanje in uničevanje živih bitij ali  njihovih dobrin. Vsakdo ima po 34. členu ustave pravico do osebnega  dostojanstva, po 17. členu pa tudi pravico do življenja. To velja tudi  za Iračane in Afganistance. Ali ju imajo, če so jim državljani Slovenije  preko svoje države poslali smrt v obliki orožja? 26. Svet porabi  za vojsko veliko denarja. Samo iraška vojna stane ZDA vsak mesec 12  milijard dolarjev (Barack Obama, Delo, 12.3.2008). Za primerjavo  povejmo, da približno toliko znaša državni proračun Slovenije, vendar ne  mesečni, temveč celoletni. ZDA porabi samo za tekoče stroške v Iraku in  Afganistanu 16 milijard dolarjev na mesec, to pa je celoletni proračun  OZN, kot navajajo v  Guardianu (Delo, 12.3.2008). Rusija planira za leto  2009 povišanje vojaškega proračuna na rekordnih 47,9 milijarde  dolarjev. V letu 2007 se v svetu porabilo za vojsko več kot 1.000  milijard dolarjev. Gre za nepredstavljive številke. Koliko dobrega bi  lahko storili za ta denar. Vsi ljudje na Zemlji bi lahko postali bogati,  nikomur ne bi bilo potrebno stradati. Otroci bi se lahko šolali po vsej  Zemlji, zdravil bi bilo dovolj za vse. Vendar ni tako. Ali ne gre za  neverjetno in nepredstavljivo krajo? 27. Inzulinska črpalka za  bolnika s sladkorno boleznijo stane okrog 3.000 evrov. Če bi samo  milijardno evrov porabili za te črpalke, bi jih lahko kupili kakšnih  300.000. Koliko ljudem bi lahko pomagali? Gradnja onkološkega inštituta v  Ljubljani je stala okoli 50 milijonov evrov. Če bi denar, ki ga ZDA  dajejo mesečno za vojno v Iraku, namenili za gradnjo podobnih  zdravstvenih objektov, bi jih lahko zgradili kakšnih 200. Koliko ljudem  bi lahko pomagali v teh zdravstvenih objektih? Tako pa gre denar ravno v  nasprotno smer – za ubijanje in uničevanje.  28. Na svetu je  okoli 16.000 jedrskih konic (Dnevnik, 22.10.2008). Ob eksploziji atomske  bombe v Hirošimi je bilo porušeno 90% mesta, 150.000 ljudi je takoj  umrlo, deset tisoči so v groznih mukah umirali v naslednjih urah in  dnevih. 70.000 ljudi je takoj umrlo, ko so ZDA odvrgle atomsko bombo nad  Nagasaki. Šlo je za izredno hude zločine, ki jih je storila ZDA, ki je  sedaj vodilna sila v paktu NATO. In ta država govori o svobodi,  človekovih pravicah, demokraciji in podobno. Kakšno verodostojnost ima  lahko takšno govorjenje? Irak se je po invaziji ZDA spremenil kaotično  državo, kjer je bilo pobitih že okoli 500.000 Iračanov. V tej državi  vlada krvav kaos, v katerem ima svoj krvavi delež tudi Slovenija. Čeprav  v slovenski ustavi piše, da je človekovo življenje nedotakljivo, so v  Iraku zaradi Slovenije umirali ljudje.  29. Seveda pa niso žrtve  samo med napadenimi, temveč tudi med napadalci. Med temi je potrebno  omeniti kakšnih 300.000 ameriških vojakov, ki so se vrnili iz Iraka in  Afganistana in trpijo zaradi posttravmatskega sindroma (PSTP) in  depresije, dodatnih 320.000 vojakov pa je utrpelo morebitne travmatične  poškodbe možganov, zaradi stresa je v letu 2007 zbolelo 18% vojakov  (Indirekt, 23.4.2008). Seveda so pod velikim stresom tudi družine  vojakov. Vedno več vojakov naredi samomor, vsak mesec je okoli 1.000  poskusov samomorov, pred kratkim pa naj bi kar 21 vojakov naredilo  skupinski samomor, od tega je uspelo 16 vojakom. Več kot 300.000 vojakov  se je obrnilo na ameriški urad za veterane po zdravniško pomoč pri boju  s travmami, glavoboli, stresom, depresijo, občutki krivde in podobno  (Mladina, 25.7.2008). 30. „Bil sem v Iraku. Zelo sem srečen, da  sem se vrnil živ. A vojna avantura je močno spremenila moje življenjske  vrednote. Nekega jutra smo se s patruljo odpravili po predmestju  Bagdada. Preiskati smo morali predel, od koder naj bi bili prejšnji dan z  raketami streljali na naše enote. Od strahu smo bili hudičevo napeti.  Na nekem dvorišču  se je še v mraku nekaj premaknilo, obrnili smo se in  streljali. Ko je vse potihnilo, je izza oglušelega zidu moški prinesel  krvavečega malčka. Kaka tri leta je imel. Pobile so ga naše krogle. Od  groze se je nekaj hudo premaknilo v meni. Oprostite, sem mrmral,  oprostite … 'Kaj bom rekel njegovemu očetu, ki je šel na tržnico po  hrano', je otopelo rekel dečkov stric. Dokončno sem se zlomil. Kaj, če  bi kdo takole ustrelil moje otroke? Kaj delam tukaj, medtem ko so moji  otroci doma v Ameriki? Zaradi šoka so me poslali v bolnišnico, in ker  sem bil precej proti koncu svojega vojaškega roka, so me poslali domov s  pripisom, da sem doživel hujši čustveni izbruh. Še zdaj, po dveh letih,  se ne znajdem. Za službo mi ni mar, sodoben, k uspehom naravnan način  življenja se mi upira. Tlačijo me more. Žena z otroki je odšla. Tako sem  tu, na ulici, in poskušam najti svoj izgubljeni mir …,“ je povedal  bivši ameriški vojak Zachary, ki je zaradi vojne v Iraku postal klošar  (Nedelo, 2.4.2008). 31. Zgoraj omenjeno pričevanje je zgovorno  samo zase in ne potrebuje komentarja. Seveda knezov vojne takšna  pričevanja ne ganejo.  32. Na podlagi navedenega predlagamo, kot  že uvodoma navedeno, da vlada, zaradi protiustavnosti članstva v paktu  NATO, pripravi vse potrebno za izstop iz tega pakta in spelje zakonite  postopke, skupaj z Državnim zborom, za izstop iz pakta NATO. In da  poskrbi za to, da bodo potrebni postopki potekali čim hitreje, saj je to  v javnem interesu.
Link:
www.zrtve-cerkve.org/html/nato.html 