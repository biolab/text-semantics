Predlagam uvedbo obveznih sprejemnih izpitov na vseh visokošolskih programih v RS. Za vsak študij (VSŠ ali UNI) bi bilo potrebno izkazati določeno stopnjo potrebnega predznanja, kar bi se preverjalo na pisnih, ustnih in/ali praktičnih sprejemnih izpitih. Na podlagi doseženih rezultatov bi bili najbolj primerni kandidati izbrani za vpis v določen VSŠ/UNI študijski program.
Menim, da imamo v Sloveniji na skoraj vseh študijskih programih razpisanih preveč mest (glede na število prebivalcev), zato bi jih bilo potrebno omejiti. To velja zlasti za programe, na katere je vpisanih več kot 100 študentov na posamezen letnik. S naraščajočim številom študentov kvaliteta študija pada. Delo v manjših skupinah je vsekakor veliko bolj učinkovito in prinaša boljše rezultate. Po zadnjih podatkih študira 47 % populacije med 19 in 25 let, 35 % študentov pa študija ne zaključi. Oba podatka sta nad evropskim povprečjem in zaskrbljujoča.