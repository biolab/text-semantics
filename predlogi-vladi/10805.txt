Moj predlog je kratek in jedrnat. Pravico do vode imamo zapisano v ustavi. Voda je pomembna še posebej v poletnih mesecih zaradi potenja in možnosti dehidracije - še posebej pri starejših, otrocih in osebah, ki morajo jemati zdravila ob točno določenih urah.
Določena podjetja in ustanove pa omejujejo vnos pijače v njihove prostore na način, da lahko vneseš samo pri njih kupljeno vodo - katere cena pa je v veliki večini primerov VIŠJA OD 2.5€ za 0.5L. V določene prostore vnos vode ni sploh dovoljen. Med njimi so tudi sodišča.
Družina s 4 člani bi tako morala v takšnem primeru odšteti 10€ za 4 plastenke vode, za kar bi:
1. V običajni trgovini v povprečnem primeru odštela 88 centov (4x Mercator voda 0.5L).
2. Še bistveno manj pa v primeru ponovne uporabe plastenk in polnjenja plastenk iz vodovoda ali pa celo uporabe steklenice .
Torej gre za desetkratnik cene in namerno "lupljenje" ljudi. HKRATI gre pa tudi za onesnaževanje okolja z dodatno plastiko, ki si jo primoran kupiti, ali boš pa ostal žejen - medtem, ko bi lahko prinesel plastenko od doma, z napolnjeno vodo iz pipe, kar omogoča manjšo okoljsko obremenjenost s plastenkami in spodbuja varčno ravnanje.
Glede omejevanja vnosa vode, glede na kraj nakupa, gledam predvsem na kinematografe, ki omejujejo vnos vode samo zaradi zaslužka na nesramno visoki ceni vode, ki jo ponujajo.
Potencialno bi lahko bil tak predlog uporaben tudi recimo v gledališčih in na sodiščih, kjer je velikokrat vnos vode ali drugih predmetov sploh prepovedan. Pri daljših obravnavah na sodišču (ki ga v večini primerov oseba obišče neprostovoljno) lahko nastane težava zaradi pomanjkanja vode. Posebno pri starejših. Iz prakse vem, da na sodiščih in v gledališčih sploh ne pustijo vnosa majhne plastenke.
Predlagam torej, da se uvede predpis, ki omogoča in ureja, da posameznik s seboj, ne glede na okoliščine ali drugačna pravila na območju, nosi vsaj 0.3L ali 0.5L vode (oz. kakor določijo strokovnjaki na tem področju) - za kršeno pravico bi morala biti zagrožena kazen. Predpis bi urejal samo navadno vodo - izvzete bi bile sladke, alkoholne, gazirane ali druge pijače, ki niso navadna voda.
Lep pozdrav