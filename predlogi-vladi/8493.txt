 Ministrstvu za okolje in prostor predlagam spremembo Pravilnika o minimalnih tehničnih zahtevah za graditev stanovanjskih stavb in stanovanj.
Pravilnik naj se dopolni z določili glede: višine zvoncev pri vhodu v blok, višine domofonov v stanovanjih, višine tipk za dvigalo in v dvigalu ter višine poštnih nabiralnikov. Predlagam, da se za vse navedene elemente določi 130 cm kot najvišji dovoljen odmik zgornjega roba teh elementov od tal. 
Zdaj so zvonci, tipke in nabiralniki v marsikaterem novozgrajenem stanovanjskem bloku previsoko za osebe, ki uporabljajo invalidski voziček. Sploh je to pogosto v manjših blokih z 10, 15 stanovanji. Škoda je, ker bi veliko izmed teh blokov lahko bilo veliko bolj praktično dostopnih za osebe v vozičkih že samo brez teh neposrečenih malenkosti.
Predpisana nižja višina zvoncev, domofonov, tipk in poštnih nabiralnikov ne bi podražila projektov in torej ne bi imela negativnih vplivov na stanovanjski trg. Bi pa s predlagano spremembo kot družba pridobili stanovanjski trg z večjim fondom praktično dostopnih stanovanj za hendikepirane in starejše osebe. Te osebe bi imele ob odločitvi za nakup ali najem stanovanja večjo izbiro, kar v starajoči se družbi še zdaleč ni nepomembno. Sprememba bi prav prišla tudi marsikomu, ki ob nakupu ni pozoren na te elemente, v spremenjeni življenjski situaciji pa lahko ovirajo njegovo samostojno življenje. Ukrep bi prispeval tudi k boljši dostopnosti v najširšem smislu, torej tudi za osebe v invalidskih vozičkih kot obiskovalce itd.