- Predlagam vladi, da je dovoljena hitrost skozi naselja z urejenimi potmi za pešce 80 km na uro, kot je to v sosednji Avstriji (preverjeno na destinaciji Šentilj - Cmurek). Omejitve hitrosti naj bodo tam, kjer so res smiselne. Skozi avstrijske vasi sem se vozila mirno, brez stresnega zaviranja za vsakim oglom, tekoče.  Kjer je dobra vidljivost na cestišču na levo in desno, naj poteka promet po glavni cesti brez dodatnih omejitev. Pri nas pa preventivno postavljamo omejitve na ravnih in preglednih cestah povsod, kjer je križišće s stransko cesto (relacija Ptuj - Ormož, npr.), s čimer ščitimo kršitelje, ki odvzamejo prednost vozilom na glavni cesti. Pozabljamo pa, da so dolžni ustaviti, preveriti, ali se lahko varno vključijo v promet ... Če bo omejitev postavljena zaradi ovire, popravil ipd., jo bo vsak razumel in spoštoval. Nekajkratno zaporedno zaviranje na ravni in prazni cesti z dobro vidljivostjo, kjer ni vidnega razloga za zmanjšanje hitrosti, pa voznike zmede, jezi, na koncu pa ne upoštevajo omejitve še tam, kjer je umestna.
- Strinjam pa se s kolegom, ki predlaga, da morajo biti priključki na glavno cesto z dobro vidljivostjo. Sama se pripeljem iz naselja na glavno cesto, ob kateri so do križišča parkirana vozila, tudi tovorna, kombiji, enoprostorci, preko katerih je nemogoče videti cestišče. Včasih moram stopiti iz avtomobila, da ugotovim, kdaj je cesta prazna, sicer je moja odločitev za vključitev na vozišče podobna tomboli. Torej predlagam vladi, da sprejme določbo, da se vsaj 10 m levo in desno od izvoza na glavni cesti prepove parkiranje vozil (kaznovanje) ali pa se povsod, kjer do tega prihaja, postavijo ogledala.
NE NAZADNJE, MORDA NAJPOMEMBNEJŠE:  v tujini (Avstrija, Nemčija, Anglija, Španija) sem celo slikala prehode za pešce, merila sekunde, ker nisem mogla verjeti, da lahko cesto prečkam počasi in varno in pridem celo preko, preden se prižge rdeča na semaforju.
Predlagam vladi, da se v štiristranskih križiščih  NAJPREJ prižge zelena za pešce, vsaj 30 sekund (oziroma kolikor potrebuje otrok ali starejši človek, da varno prečka cesto, kar ni težko ugotoviti), potem rdeča za pešce in šele potem zelena za vsa čakajoča vozila z vseh strani (morda niti ne istočasno).
Kaj se dogaja na Titovi v Mariboru, če zavijate desno / levo na Pariške komune, ali na Proletarski v križiščih z Ljubljansko ali Betnavsko (in drugimi) - tu so nesreče skoraj dnevno prisotne: Tudi do km ali več vozil dolge kolone čakajo na dvopasovnicah na odrešilno zeleno (ki prepušča tudi v najhujši gneči enako število vozil kot takrat, ko gneče ni, seveda so izpušni plini in nervoza voznikov temu primerni). Potem pa ZELENA za voznike. Eni ravno, drugi zavijajo, KONČNO!  Po nekaj sekundah, ko se vozniki začnejo spuščati po odprtem cestišču, pa se NAENKRAT prižge ZELENA ZA PEŠCE. Večina voznikov, zaposlenih s trenutno situacijo, sploh ne gleda (nima niti časa in možnosti, saj morajo gledati vozišče), torej sploh ne opazi ZELENE za PEŠCE.  Kakšen pogumen pešec ali kolesar se zrine skozi, na obrazih voznikov je videti zaprepadenost, ker niso opazili zelene, ki se je vključila nekje vmes, pešci skačejo, odskakujejo in tekajo, kar bi lahko bilo celo zabavno, če ne bi bilo tragično, potem pa še kolesar ali fant na rolkah z vso hitrostjo lovi pravico do svoje ZELENE in povzroči dodaten šok voznikov. Zaviranje, jezne pripombe, žal tudi trčenje. Če ne trčenje v pešca, ki je naenkrat na vozišču, ali kolesarja, pa trk v vozilo pred vami, ki sunkovito ustavi.  Tem prizorom sem priča dnevno. Ali ne bi šlo drugače? Torej, kot v vsej razviti Evropi, ki upošteva človeški faktor in pozna osnove psihologije - NAJPREJ VSI PEŠCI IN KOLESARJI VSENAOKROG (najbolj izpostavljeni in ranljivi), potem pa v miru avtomobili po vrstnem redu oz. po pravilih. Majhna stvar za velik učinek, vreden življenj, namesto da se vedno znova sprašujemo, zakaj toliko mrtvih, ranjenih ... na prehodih za pešce. Pa zagotovo ne gre toliko za nepazljivost pešcev, niti voznikov, ampak za malomarno, nedomišljeno upravljanje s signalizacijo.
 
 