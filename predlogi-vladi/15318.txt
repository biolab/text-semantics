Glede na to, da spet potekajo pogajanja o plačah v javnem sektorju, in se govori tudi o sistemskih spremembah, bi rad opozoril na splošno anomalijo pri plačah, to so namreč prevelike razlike pri plačah med začetniki in starejšimi delavci na istih delovnih mestih, saj razlike dosegajo tudi po 50 procentov, kar že pri srednjih plačah nanese po 500 ali 600 €, kar je bistveno preveč. Tako velika razlika nastane, ker se znotraj večine delovnih mest lahko napreduje za 10 plačnih razredov, po 4 procente, razliko poveča še dodatek za delovno dobo, pa tudi vsi ostali dodatki so odvisni od osnove. Posledično to pomeni tudi, da za marsikatera delovna mesta ne morejo pridobiti kadra zaradi prenizkih začetnih plač, čeprav so plače starejših delavcev na istih delovnih mestih dobre. V primeru, da se zaradi tega dvignejo plače (plačni razredi) začetnikov, se v tem primeru še bolj dvigujejo plače starejšim delavcem, ki so že do sedaj imeli dobre plače. Sam predlagam rešitev, da se naredi nova plačna lestvica, s skoki po 2 procenta, namesto dosedanje po 4 procente, tako da bi sedanji 65-ti postal 129-ti plačni razred. Potrebna je še samo umestitev delovnih mest v tako prevedene razrede, glede na maksimalni plačni razred posameznih delovnih mest, ter kompresija razpona od spodaj navzgor, v 10 plačnih razredov po 2 procenta, s čimer bi razlika med začetnimi in končnimi plačami padla na bolj sprejemljivih 25 - 30 procentov. Prilagam še dve datoteki, v eni imam moj predlog plačne lestvice s skoki po dva procenta, v drugi pa podrobno obrazložitev predloga, z primeri.
Menim da je predlog vreden obravnave, saj bi se z njegovo implementacijo lahko razrešil marsikateri problem in anomalija našega plačnega sistema, in to na en mah.
 