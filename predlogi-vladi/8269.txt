 Finančna uprava prav zdaj izvaja 26. letno odmero dohodnine, o kateri zakon na kratko pojasni: »Dohodnina je davek od dohodkov fizičnih oseb.« Zato so tudi težave, ki se pojavljajo v povezavi z zakonom, vedno osebne: upokojenci z pokojninsko rento, na primer, dobivajo račune za doplačilo dohodnine, čeprav se njihov finančni položaj ni spremenil.
Na spletnih straneh državnega zbora je mogoče hitro ugotoviti, da so poslanci v 25 letih kar 28-krat glasovali o dohodninskem zakonu, o novih sistemskih besedilih, spremembah in dopolnitvah. Ni mogoče reči, da so imeli na Ministrstvu za finance v vseh teh letih gluha ušesa za stiske zavezancev (op. upokojencev), ki so se znašli v slepih kotih davčnih zakonov, čeprav je bilo dostikrat videti, da predstavniki te ustanove trpijo, kadar je treba malo popustiti uzde. 
Na Modri zavarovalnici so povedali, da so vse modre rente davčno ugodne, saj je z dohodnino obdavčena le polovica pokojninske rente. Pri rentah, ki so nižje od 160 EUR, se akontacije dohodnine ne obračuna. Za rente višje od 160 EUR, pa se obračuna akontacija dohodnine po stopnji 25%, vendar le od polovice mesečnega zneska dodatne pokojnine. (http://www.modra-zavarovalnica.si /posamezniki/dodatna-pokojnina-modra-renta/zakaj-izbrati-modro-rento/)
To ne drži! Na podlagi Zakona o dohodnini (ZDoh-2) je polovica rente predmet obdavčitve in se zanjo ne more  uveljavljati olajšave. FURS v vsakem primeru konec leta naredi poračun. Akontacija ni davek ampak je zgolj predplačilo dohodnine.
Pokojninska renta v povezavi s splošnimi zakonskimi pojasnili o rednem dohodku »ne sme predstavljati rednega dohodka iz zaposlitve« in kot takšna »ne bi smela biti predmet odmere dohodnine«. Sedanja ureditev, ko morajo upokojenci plačevati akontacijo dohodnine na redni dohodek iz zaposlitve oziroma t.i. pokojninsko rento ni v imenu pravičnosti. Upokojenci kot davčni zavezanci so nedvomno neupravičeno davčno obremenjeni na pokojninski renti, za katero so varčevali v času službovanja. Zakon o davčnem postopku tako upokojencem povzroča davčno krivico, nad katero bi se morala oblast zamisliti. Saj ni zapleteno in ni težko razumeti.  
Nedopustno in nesprejemljivo je, da se človek, ko preživlja jesen svojega življenja, v katerem je trdo delal dovolj dolgo časovno obdobje, sooča z revščino in nato za zasluženo pokojninsko rento plača državi še dodatno odmero dohodnine.
Pravzaprav ni samo nedopustno in nesprejemljivo, je tudi nespodobno, da za polno delovno dobo dobiš samo 440 fičnikov. Te štiri zelence in dva modra takoj vrneš nazaj v finančni tok države, saj je treba plačati elektriko, vodo, smeti, zdravstveno zavarovanje,… pa par litrov mleka in kruh lahko kupiš in kilogram mesa – pa spet nekaj od tega daš nazaj v proračun skozi DDV. Če slučajno potrebuješ še kakšna zdravila, ki jih je treba doplačati ali pa celo, da čakaš na kakšen medicinski pregled in ti zdravstveno osebje pove, da boš na vrsti šele čez pol ali eno leto in ti hkrati pove, da lahko prideš na pregled prej, vendar samoplačniško, si lahko samo še obrišeš solze. Nakoncu pa še plačaš davek/dohodnino na pokojninsko rento! 
Predlagam spremembo Zakona o dohodnini. 
 