Živali v cirkusih živijo od rojstva do smrti v popolnoma neustreznih razmerah, brez možnosti, da bi živele dostojno življenje. Izpostavljene so neprestanim stresom, med potovanji vsem mogočim vremenskim razmeram, predvsem pa vsakodnevnemu mučenju, ki ga imenujejo dresura. Življenjski prostor imajo tako zelo omejen, da se včasih v svojih bivališčih niti obrniti ne morejo.
Če pogledamo v sosednje države, so cirkusi s sicer prostoživečimi živalmi že prepovedani v Avstriji, vse več lokalnih oblasti pa se za tako prepoved odloča tudi na Hrvaškem in v Italiji. Tudi druge civilizirane države po Evropi in celem svetu se odločajo za prepoved zlorabe živali v industriji zabave, a pri nas se žal nič ne premakne. Najodločnejši korak je storila Bolivija, ki je brez izjeme prepovedala nastope vseh cirkusov, kjer nastopajo divje in udomačene živali.
Predlagamo, da se čimprej sprejme prepoved nastopanja cirkusov z živalmi.