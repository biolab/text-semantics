Predlog 6: COVID19 - Partnerstvo v boju proti epidemiji (6/6)
Z namenom razširitve zornega kota sprejetih ukrepov in razbremenitve vlade kot edinega odločevalca ter v luči potrebe, da se doseže širši družbeni konsens se predlaga, da bi za obvladovanje epidemije sprejel odgovornost poseben odbor, sestavljen iz predstavnikov različnih skupin, ki bi znotraj razprave lahko ustrezno zastopale in utemeljile oceno učinkov posameznih ukrepov, hkrati pa kredibilno naslovile svojo strokovno javnost.
Predlog teksta, ki se daje na glasovanje:
Za sprejemanje nadaljnjih ukrepov za obvladovanje epidemije se ustanovi poseben odbor, sestavljen iz 32 predstavnikov:
1. Vlade: Predsednik Vlade RS, Minister, pristojen za zdravje, Minister, pristojen za gospodarstvo, Minister, pristojen za finance (4 glasovi)
2. Predstavnikov zdravniške stroke, ki jih imenujejo: Zdravniška zbornica Slovenije, NIJZ, Ministrstvo, pristojno za zdravje, Zbornica zdravstvene in babiške nege, UKC Ljubljana, UKC Maribor, Medicinska fakulteta (vsaka ustanova imenuje 1 predstavnika) (7 glasov)
3. Predstavnikov izobraževalnih in znanstvenih ustanov: Ministrstvo za šolstvo znanost in šport, Inštitut Jozef Stefan, Univerza v Ljubljani, Univerza v Mariboru, Univerza na Primorskem, Zveza aktivov svetov staršev Slovenije, Sindikat vzgoje in izobraževanja, Združenje ravnateljev vrtcev, Zveza srednjih šol in dijaških domov Slovenije (vsaka ustanova imenuje 1 predstavnika) (9 glasov)
4. Predstavnikov gospodarstva in kmetijstva: Gospodarska zbornica Slovenije, Obrtno podjetniška zbornica Slovenije, Kmetijsko gozdarska zbornica, Sindikat kmetov Slovenije (4 glasovi)
5. Predstavnikov krovnih organizacij, ki se ukvarjajo s športom: Olimpijski komite Slovenije, Zveza za šport invalidov Slovenije (2 glasova)
6. Predstavnikov stroke, ki se ukvarja s psihičnim zdravjem ljudi: Slovenska krovna zveza za psihoterapijo (1 glas)
7. Petih predstavnikov, ki kandidirajo za člane tega posvetovalnega telesa za obvladovanje epidemije na volitvah, izvedenih skupaj s tem odločevalnim referendumom. (5 glasov)
Poimenski seznam članov odbora za obvladovanje epidemije se objavi javno.
Odbor za obvladovanje epidemije odloča z glasovanjem, odločitve se sprejemajo z 2/3 večino. V primeru, da je glasovanje neodločeno, se kot dodaten glas upošteva glas zainteresirane javnosti, pridobljen preko spletne platforme v roku 24 ur po objavi sklepa.
Odbor se lahko odloči, da sklep o izvedbi posameznega ukrepa zgolj preda v javno glasovanje in ne glasuje sam o njem, temveč sprejema odločitev, sprejeto na javnem glasovanju.
Odločitve Odbora za obvladovanje epidemije so zavezujoče za organe javne/državne uprave, ki so jih dolžni izvesti na način in v rokih, kot jih določi odbor (na primer pripraviti odlok z ustrezno vsebino, sprovesti uradno potrditev in objavo v Uradnem listu). Odboru za obvladovanje epidemije so na zahtevo in v zahtevanih rokih dolžni nuditi strokovno podporo in podatke ter gradiva vsi organi javne uprave. Pogoje in sredstva za delovanje Odbora za obvladovanje epidemije zagotovi Vlada RS. Vlada RS je dolžna zagotoviti tudi ustrezno pravno podlago za delovanje tega odbora in zagotoviti, da so vsi predstavniki odbora kazensko in materialno odgovorni v primeru zlorabe položaja v tem odboru. Vlada RS je dolžna zagotoviti sistem za on-line spremljanje dela tega odbora (sestanki, razprave, javna objava zadev o katerih se glasuje, kdo je predlagatelj in kako je posamezen član odbora glasoval) ter sistem, v skladu s katerim lahko odbor izvede »posvetovalni referendum« na način, da na posebni spletni platformi objavi predlog ukrepa ter omogoči, da zainteresirani državljani z glasovalno pravico (zavedeni v registru volilcev RS), oddajo svoj glas za ali proti predlogu.
 
Pričakovani učinki:
Večje razumevanje za ukrepe, boljše sprejemanje in spoštovanje ukrepov in posledično hitrejši doseg cilja – obvladanje epidemije.
Premosti se politične razlike, saj se odločanje pelje v krogu predstavnikov stroke.
Ukrepe se lažje zasnuje sistemsko, celovito.
Jasno in nedvoumno je znano kdo sprejema odločitev in kdo nosi odgovornost za odločitve v zvezi z obvladovanjem epidemije.
Zainteresirana javnost lahko neposredno spremlja, predlaga, ukrepe sodeluje.