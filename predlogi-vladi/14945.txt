Stanovanjski zakon zahteva, da mora etažni lastnik ali najemnik stanovanja, ki želi v delu stanovanja izvajati dejavnost, "pridobiti soglasja solastnikov, ki imajo več kakor tri četrtine solastniških deležev, vključujoč soglasja etažnih lastnikov vseh posameznih delov, katerih zidovi ali stropi mejijo z njegovo stanovanjsko enoto" (3. odstavek 14. člena).
Zakon pri tem ne opredeljuje dejavnosti, pač pa velja za vse dejavnosti enako. Pri mirnih dejavnostih, npr. intelektualnih delih in drugih, kjer komunikacija, delo in primopredaje potekajo digitalno, je to absurdno.
Še toliko bolj je absurdnost očitna ob velikem povečevanju dela od doma, ki ga vzpodbuja tudi vlada (v luči zmanjševanja možnosti okužb, zmanjševanja potnih stroškov, zmanjševanja obremenitev okolja, ...).
Po eni strani lahko torej delaš od doma za redno službo, hkrati pa ne moreš napisati članka za npr. popoldanski s.p., če nimaš zahtevanega soglasja.
Pridobivanje soglasja v večjih stanovanjskih enotah je lahko zelo zapleteno, časovno potratno ali celo nemogoče, pa čeprav dejanskega opravljanja dejavnosti etažni lastniki niti opazili ne bi.
Zahteva po soglasju v vsakem primeru, ne glede na vrsto dejavnosti, zato deluje izrazito destimulativno na podjetništvo in celo sili podjetnike v protipravna ravnanja.
Vlada naj urgentno odpravi to zahtevo in opredeli dejavnosti, ki jih je možno opravljati v stanovanjski enoti brez pridobitve soglasja.
Seveda pa morajo biti iz tega izvzete dejavnosti, ki bi lahko motile mirno bivanje ostalih etažnih lastnikov.