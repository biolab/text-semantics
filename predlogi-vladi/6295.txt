Predlagam, da se inšpekcijo šolstva oz. nadzor dela izobraževalnih delavcev (učiteljev, profesorjev, vzgojiteljev) v popolnosti prenese tudi na univerzitetne profesorje. Prav tako naj se strožje pristopi k njihovi priučitvi pedagoških in andragoških znanj, ki so za poučevanje nasploh in tudi predavanja bistvenega pomena, in njihovem poznavanju ter upoštevanju le-teh.
 
Vse prepogosto se namreč dogaja, da se profesorji ne znajo spustiti na nivo študentov in njim razumljivo razložiti študijsko snov, ker jim manjka pedagoško-andragoška izobrazba, katere vodilo je ravno ta dejavnost, torej čim bolj razumljivo razložiti določene stvari in znati tudi psihološko motivirati poslušalce ter jim stvari prikazati na karseda najbolj zanimiv način, kar sem sam pri univerzitetnih profesorjih žal v sklopu svojega študija le redko opazil. Prav tako so profesorji zaradi svojega lastnega dela na fakulteti po bolonjski reformi in še večjim številom izpitov vse manj dosegljivi študentom in si želijo miru pred njimi v svojih pisarnah ter večinoma svojo dosegljivost prepuščajo le na uradne ure. Ker se sami ubadajo več ali manj s teoretičnimi problemi za strokovne revije in le redko resnično praktičnimi, s kakršnimi se ubada industrija, tudi sami več ali manj poučujejo teorijo in le malo tistih res praktičnih stvari, ki bi njihovim študentom kasneje prišle prav na trgu dela. Pri nekaterih profesorjih na univerzah se po drugi strani kdaj poraja tudi vprašanje, ali so za svoje delo tudi zares kompetentni ali ne. Mislim, da bi vse te stvari lahko v veliki meri rešila inšpekcija oz. univerzitetne profesorje spravila vsaj na pravo pot. Vodilo bi ji moralo biti to, da bi tudi predavanja študentom bila karseda najbolj kakovostna in zanimiva ter bi jih tudi karseda najraje obiskovali, ne pa da se pri določenih predmetih dogaja, da pride na predavanja le po 4-5 študentov, večina ostalih pa ostane doma, ker se jim zdi prisotnost na predavanjih izguba časa in se lahko celo sami naučijo več iz literature kot na predavanjih, kjer večkrat nekateri profesorji med predavanji le berejo s svojih Power Point predstavitev na računalniku ali pa pišejo na tablo vse najrazličnejše matematične izpeljave. Razmere glede učiteljev in profesorjev v osnovnem in srednjem šolstvu so precej dobro urejene glede tega, medtem ko na univerzitetnem nivoju nikakor niso, kar bi lahko spremenilo upoštevanje tega predloga.