Kljub temu, da vladne službe največkrat ne podajo "odziva" na predloge, pa bom vseeno napisala nov predlog (v upanju, da se bo našel posameznik, ki ga bo znal uresničiti).
V Sloveniji imamo celo kopico ljudi, ki so zaradi zdravstvenih težav trajno nezaposljive, zanje pa bistveno premalo organiziranega dela. Veliko od teh trajno nezaposljivih pa je sposobnih opravljati enostavna dela.
Predlagam, da se te ljudi nekako vključi v organizirane procese, ne pa da se jih iz družbe izključuje in podaja med inštitucijami. Odločba "Trajno nezaposljiv" nebi smela biti "smrtna obsodba". Konec koncev si niso sami krivi, da imajo težave. Vsako mesto bi moralo imeti dovolj zavodov, kjer bi "zaposlili" takšne osebe. Brez večjih težav bi lahko delali celo kopico stvari: lepili deklaracije na artikle, kompletirali navodila za uporabo, skrbeli za urejenost zapuščenih zemljišč v lasti države/občine...... Niti ni potrebno, da dobijo minimalno plačo.....dovolj je že, da dobijo nek osnovni dohodek in so vključeni v družbo. 
Nekaj takih zavodov je, a bistveno premalo, zato imajo starši in sorodniki skoraj nepremagljive ovire, da take sorodnike vključijo v družbo. Če bi država stimulirala podjetja, da določena dela naročijo pri takšnih organizacijah (npr. z davčnimi olajšavami), bi se marsikatero večje podjetje odločilo najemati njihove storitve in s tem pomagati celotni družbi. 
Na dolgi rok bi se marsikomu verjetno zdravstveno stanje stabiliziralo in bi državni proračun celo prihranil (vsaj pokojninska in zdravstvena blagajna).
(enak princip bi lahko veljal za brezdomce - dajte jim v upravljanje kako zapuščeno kmetijo ali kmetijsko zemljišče v občinski/državni lasti. Škoda da objekti propadajo, da se zemljišča zaraščajo z ambrozijo in ostalimi alergeni... Zaradi zaraščanja nastaja škoda za vse, ne le za državno premoženje. Slej ko prej bodo taki upravljalci zapuščenih kmetijskih zemljišč postali samooskrbni in država bo 2x prihranila. Premoženje bo nehalo propadati in manj bo stroškov za socialne transferje).
 
 