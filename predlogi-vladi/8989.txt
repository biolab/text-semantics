Ko smo že mislili, da smo videli vse, je ministrstvo za infrastrukturo in prostor prišlo na genijalo idejo, kako pobrati še dodatne davke na področju prometa, čeprav brez prave osnove. Podnaslov na strani Dnevnika je: "Z novim davkom na odjavljene avtomobile želi ministrstvo za infrastrukturo ljudi prisiliti, da izrabljenih vozil ne bi več puščali na zasebnih zemljiščih, v gozdovih ali na črno delujočih avtoodpadih." Pri tem se mi poraja že v prvo vprašanje. Zasebno zemljišče je odrejeno že z davkom na nepremičnine. Ker smo to zemljišče že kupili in zanj odšteli DDV ter vsakoletno dajatev "namembnosti", bi človek pričakoval, da imamo malo več svobode pri tem, kaj bomo na njemu počeli. Nekateri vrtnarijo, drugi pa zbiramo starine, ki morda še niso oldtimerji, pa vendar nekoč bodo. In sedaj bi rada država obdavčila še ta hobi? Na kakšni podlagi? Če predpostavljajo, da imamo vsi avtomobile kar razmetane po zemljišču, jim lahko pokažem, kako zgledno imam garažiran 22 let stari Ford in drugega 23 let starega Pontiaca, ki je trenutno v procesu obnove v garaži mehanika in bo po tem sezonsko vožen. Ko ga bom vsako leto odjavil, mi bo država še "nabila" davek v višini 25% od letne dajatve za uporabo cest! Kakšnih cest ljudje božji? Na mojem zemljišču ni druga kot MOJE dostavne poti in MOJE garaže. 25 odstotkov letne dajatve za uporabo cest je ogromna številka posebej za velikokubikažne motorje.
Sem zato, da se obdavči ali prepove avtoodpade na črno in nevestne lastnike, ki avtomobile puščajo na travnati površini, da tam gnijejo, vendar ne ožigosat vsakega državljana, če doma v svoji garaži ali na betoniranem dvorišču stara svoj avtomobil! Na tak način lahko izgine mnogo vozil, ki bi sicer lahko postali oldtimerji in dediščina bo izgubljena zaradi požrtnosti posameznega resorja, ker ta ni znal pravilno razsoditi, kaj so odjavljena in kaj odslužena vozila. Skladiščenje odjavljenih vozil je ministrstvo vzelo zelo pavšalno v svoj obzir in je vredno vsake kritike. Že fotografija počivajočega avtomobila v urejenem prostoru bi morala biti zadosten razlog za oprostitev davka. Ker takšna regulativa zahteva tudi ustrezno vodenje procesa, so se ministrstvu odločili, da posebnega vodenja glede prijave in odjave vozila ne bodo upoštevali. Torej, če bi imel vozilo pol leta prijavljeno in bi ga potem odjavil za naslednje pol leta (jesen in zima), bi davek prav tako moral plačat v polni vrednosti, kljub temu, da sem pol leta plačeval nadomestilo za uporabo cest. Baje bi bilo predrago, če bi želeli upoštevati le sorazmerni delež. Seveda, njim se ne da, ker bi na tak način tudi manj denarja priteklo v proračun. Res mačehovsko. Lahko rečemo še kaj o višini davka; ta je bistveno previsoka in nima nobene povezave z dajatvijo za uporabo cest na katerega se ministrstvo sklicuje. Naj se vprašajo, za kaj se uporablja dajatev za uporabo cest? Glede na retorično vprašanje, verjetno ne bo težko ugotoviti, da cest po domačem dvorišču ni. Še najmanj državnih. Od kje potem osnova za novo obdavčitev?! Tako je. Ni je! Nekdo si je to izmislil in le upamo lahko, da vlada ne bo tako lahkomiselna in bo tako osnovnošolsko trditev sprejela. Poleg tega vemo, da se letna dajatev odvede na podlagi prostornine motorja (kar je še ena povsem nelogična korelacija) in ne po teži vozila, ki vpliva na stanje cestišča. Prostornina motorja lahko vpliva le na izpust CO2-ja, ki ga pa tako ali tako plačamo pri uvoznem davku. In sedaj bi radi, da kljub mirovanju vozila (torej, odsotnosti izpustov CO2-ja) in neobremenitvi državnih cest plačamo še davek v višini 25 odstotkov prav te infrastrukture, ki je NE UPORABLJAMO. Včasih bi se res morali vprašati ali imamo na vseh ministrstvih sploh kompetentne ljudi? Moj predlog je, da se obstoječ predlog za obdavčenje odjavljenih vozil zavrže in osnuje boljši predlog, ki bo tangiral izključno lastnike neustrezno skladiščenih odjavljenih vozil. Torej, takih, ki so na odprtem prepuščeni gnitju, izteku motornih olj in pogonskih goriv in podobno. In mislim, da je točno to tudi namen ministrstva za infrastrukturo.