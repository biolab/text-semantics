Predlagam, da v Sloveniji naredimo tehnološko, razvojno in posledično tudi davčno oazo. Dajmo v najem za 99 let za 0 eur državno zemljišče, pripravljeno za takojšnjo namensko gradnjo, mogoče tudi del infrastrukture in objektov, tujim in domačim raziskovalcem, znanstvenikom, razvojnim centrom in laboratorijem, ki želijo ustvarjati brez posledic dragega državnega lončka, katerega jim sedaj njihovi delodajalci, velike korporacije po celem svetu, trgajo od plače. Ponudimo jim zastonj vse tisto, kar nam sedaj pretežno stoji kot mrtvi kapital. Če pa še kaj investiramo, npr. razne bonitete, davčne olajšave ali recimo brezplačno zdravstveno zavarovanje ljudem, ki v takem parku ustvarjajo ipd., bi privabili strokovnjake iz celega sveta. Po nekaj letih bi v Sloveniji zraslo mnoštvo visoko tehnoloških podjetij, uveljavljena mednarodna univerza in svetovno uveljavljena tržnica znanja. Četudi ne bi državna blagajna na začetku od tega neposredno imela nič, nas je lahko strah neslutenih možnosti za vsesplošni razcvet Slovenije. Majhna država, kot je Slovenija, se nikakor ne more razvijati po vzoru Nemčije ali ostalih velikih razvitih držav. Biti mora originalna.