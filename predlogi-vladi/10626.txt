Na eni strani imamo v državi veliko ljudi, ki so osamljeni, brezposelni, bi radi koristno porabili svoj čas ali enostavno nekaj naredili za druge tudi neposredno, ne samo z doniranjem. Po drugi strani imamo preobremenjene, zgarane, slabo plačane delavce v domovih za starostnike, vrtcih, bolnicah, mladinskih domovih itd. Zakaj ne bi uvedli reguliranega in sistematiziranega prostovljnega dela, ki bi razbremenil redno zaposlene, pomagal pokrivati odsotnosti ob dopustih in praznikih, marsikomu pa olajšal osamljenost in osmislil dneve?
Sistem bi lahko deloval nekako tako, da se prijaviš za določeno vrsto dela (npr. v domu za starostnike), greš skozi kratko uvajanje (tukaj bi morala vskočiti država in v lokalnih skupnostih organizirati usklajena uvajanja), plačaš simbolično ceno uvajanja in dobiš "značko prostovoljca", ki te letno zavezuje, da opraviš xy ur prostovoljstva. Če jih ne, značko izgubiš in moraš znova skozi uvajanje. Morda bi lahko kateri od prostovoljcev potem tudi našel redno delo v eni od teh ustanov, dobil bi izkušnje itd.
Sama imam recimo (sicer) dobro plačano službo za računalnikom in mi manjka delo z ljudmi. Trenutno imam še majhne otroke in nobenega prostega časa, ko bodo zrasli, pa bi z veseljem določeno število ur vsak teden namenila prostovoljnemu delu, raje to, kot da sedim pred tv-jem. Dodatnega denarja ne potrebujem, službo imam rada, včasih pa vseeno pogrešam stik z ljudmi oz občutek, da sem za nekoga naredila nekaj dobrega. Seveda smo lahko prostovoljci vedno tudi tako, brez sistematizacije, a vseeno se mi zdi, da bi bil tak sistem dobrodošel, lažje bi bilo najti tako prostovoljce kot tudi ustanove, ki takšno pomoč potrebujejo, in z uvajanjem bi nekako izločili ljudi, ki morda za takšno delo niso primerni.
 