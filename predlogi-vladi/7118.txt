Kot eden od desettisočev uporabnikov, ki med delovniki vsaj dvakrat na dan prevozimo severno ljubljansko obvoznico med Kosezami mimo Bežigrada proti Jaršam in nazaj ugotavljam, da je postala ob konicah obvoznica dejansko nepretočna in v obe smeri promet stoji oz. poteka v strnjeni izjemno počasni koloni.  Čeprav se vozniki prilagajamo vožnji po obvoznici in se po njej razvrščamo glede na dolžino vožnje po njej (vsi ki potujejo mimo najbolj prometnih izstopov in vstopov na obvoznico (Bežigrad, Šiška), se razvrstijo na levi vozni pas) to ne pomaga in promet poteka v počasni strnjeni koloni.  V že tako gost promet pa na tem odseku še dodatno otežujejo promet in hkrati ogrožajo varnost ostalim udeležencem v prometu tovorna vozila. Le-ti namreč ne glede na to, da potujejo v smer vzhod zahod ali obratno zavijejo iz avtoceste in uporabljajo hitro cesto. V že tako gostem prometu pa se naredijo pravi konvoji (zaporedno vozečih 5 in več tovornjakov), ki izjemno otežujejo razvrščanje prometa po obvoznici. Ter kar je še najbolj nevarno z nenadno spremembo pasu vedno večkrat uporabljajo prehitevalni pas za svojo vožnjo. S tem poplnoma zakrijejo pogled na dogajanje pred vozniki vozečimi za njimi. Kar nemalokrat pripelje do naletov oz. do sunkovitih ustavljanj.  Zato predlagam, da se čimpreje sprejme uredba s katero se omeji vožnjo tovornih vozil nad 3,5 tone po celotni severni obvoznici. 