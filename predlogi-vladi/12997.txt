Spoštovani,
predlagam, da se v naslednjem zakonu, ki bo sprejet z namenom omilitve posledic epidemije Covid-19 (PKP9), ustrezno uredi tudi področje sofinanciranja stroškov izobraževanja in usposabljanja za dvig izobrazbene ravni posameznika, oz. da se v PKP9 zapiše naslednja določba:
»Stroški izobraževanje in usposabljanja za dvig izobrazbene ravni se upravičencu sofinancirajo iz državnega proračuna Republike Slovenije, in sicer maksimalno v višini 2.500 eur.
Do sofinanciranja stroškov za dvig izobrazbene ravni po tem zakonu so upravičeni posamezniki:
- ki so pred programom, za katerega uveljavljajo sofinanciranje stroškov izobraževanja po tem zakonu, imeli zaključeno največ srednjo poklicno izobrazbo ali manj;
• - ki bodo pred oddajo vloge za sofinanciranje stroškov izobraževanja po tem zakonu zaključili izobraževalni program, tj. do 30. 9. 2021;
• - ki so poravnali stroške za izobraževanje (šolnine, izpiti, matura,…) v obdobju med 1. 3. 2020 do 30. 9. 2021;
• - ki so državljani Republike Slovenije.
Ministrstvo za izobraževanje, znanost in šport v roku 2 mesecev od uveljavitve tega zakona sprejme podzakonski akt, s katerim se natančneje opredelijo izvedbene podrobnosti te določbe.«
Ocena finančnih posledic (laična) : predvidenih 500 upravičencev x 1.500 eur sofinanciranja = 750.000 eur v proračunskem letu 2021.
Obrazložitev:
S strani Ministrstva za izobraževanje, znanost in šport, Direktorata za višje in srednje šolstvo ter izobraževanje odraslih sem bila obveščena, da se je Projekt "Sofinanciranje izobraževanja in usposabljanja za dvig izobrazbene ravni in pridobivanja poklicnih kompetenc 2016 - 2022", ki je bil financiran s strani evropskega strukturnega sklada, zaradi porabe sredstev predčasno zaključil (v oktobru 2020) ter da nimajo nobenih informacij za nove razpise za naslednjo finančno perspektivo (od leta 2022 do 2030), ker strateški dokumenti še niso sprejeti.
Posamezniki, ki se izobražujejo kot polnoletni izredni dijaki v srednjih šolah, so se znašli v finančnih stiskah, saj so stroški izobraževanja visoki, zaradi izrednih razmer epidemije Covid-19 pa ne morejo delati preko študentskega servisa.
Vljudno vas prosim za proučitev podanega predloga oz. za iskanje in realizacijo druge ustrezne oblike sistemske rešitve navedene problematike ter za vaš pisni odgovor.
Želim vam veliko uspeha pri delu in vas lepo pozdravljam.
