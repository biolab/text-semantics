Vladi predlagam, da spremeni volilno zakonodajo v delu, ki se tiče predvolilne kampanje in sicer tako, da v predvolilno kampanjo vnese tudi obvezni preizkus kandidatov po modelu resničnostnih showov. Predlagam, da stranke, ki želijo kandidirati, že na začetku kampanje povejo, s kom nameravajo voditi to državo. Kandidati za najpomembnejše funkcije v novi vladi bi morali obvezno za dva, tri mesece oditi v kakšno resnično življenjsko situacijo in se tam pokazati in izkazati z lastnim delom in rezultati v konkretnih nalogah. Volivci bi jih v tem času spremljali in jih spoznavali take kot so. Menim, da bi na ta način lahko dobili veliko boljšo in resnično sliko o njih kot ljudeh, njihovih delovnih navadah, nazorih in značajskih potezah, kot pa nam jo prikažejo zrežirane in sfrizirane predvolilne kampanje in oddaje, v katerih vsi bolj ali manj ponavljajo vnaprej pripravljene in naučene govorance, ki se jih dan po zmagi niti sami več ne spomnejo.  S tem bi lahko najbolje presodili, komu bomo na volitvah zaupali svojo prihodnost in na čelo države postavili najboljše, iskrene, poštene in zavzete ljudi, ne pa kupovali mačka v žaklju.