Predlagam spremembo davčnega zakona, po katerem bi znižali kazni za »banalne« prekrške. Naj razjasnim. Davčni inšpektorji so lani prodajalki zelenjave, ker ni izdala računa za šopek peteršilja, vrednega 1,5 €, napisali kazen v višini 3000 €. Zadeva je absurdna. Gre za zlorabo zakonodaje in ustrahovanje države ljudi. Vsak davek je oborožen rop, saj nobenega davka državljani ne plačujemo prostovoljno, ampak pod grožnjo države s silo. Če ga ne plačamo, sledi izvršba. Če je izvršba neuspešna, nas lahko tožilstvo obtoži utaje davkov, sodišče pa obsodi na zaporno kazen. Ne moti me kazen zaradi neizdanega računa, kar je po zakonu davčni prekršek. Moti me sporna sistemska davčna zakonodaja, ki ima »mali milijon davkov«, ki (pre) visoko obremenjujejo državljane in jo predlaga izvršna oblast (vlada), sprejeme pa zakonodajna veja oblasti (parlament).  Visoki davki jezijo in ustrahujejo ljudi. 