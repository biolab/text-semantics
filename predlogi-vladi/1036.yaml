Text file: 1036.txt
author: "andrej kozlev\u010Dar"
downvotes: 2
end consideration date: 2010-09-30
id: '1036'
number comments: 6
number views: 3863
proposal type: Odziv pristojnega organa
response: "Odziv Ministrstva za pravosodje\nPo prou\u010Ditvi predloga je potrebno\
  \ najprej poudariti, da Vlada Republike Slovenije, niti posamezno ministrstvo ni\
  \ pristojni organ, ki bi lahko obravnaval tak konkreten predlog, pojasnil, kak\u0161\
  ni so razlogi za odreditev ali ne odreditev takega ukrepa v posamezni zadevi, saj\
  \ ni pristojna za izvajanje kakr\u0161nihkoli ukrepov ali kontrole, kako se v konkretni\
  \ zadevi vodi postopek, skladno z na\u010Delom delitve oblasti in neodvisnosti sodstva.\
  \ Prav tako enako velja za spremljanje drugih postopkov, za katere so pristojni\
  \ posamezni dr\u017Eavni organi, kakor tudi, ali se je zoper posameznika sploh za\u010D\
  el kak\u0161en postopek in kak\u0161ni predlogi zoper njega so bili podani.\nKljub\
  \ temu pa v nadaljevanju navajamo, kako je to podro\u010Dje, oziroma omenjena instituta,\
  \ urejeno v veljavni zakonodaji.\nVeljavna zakonodaja v Republiki Sloveniji omogo\u010D\
  a zaseg in odvzem premo\u017Eenjske koristi, pridobljene s kaznivim dejanjem. Na\u010D\
  eloma so represivni posegi v \u010Dlovekove pravice in svobo\u0161\u010Dine vezani\
  \ na pravnomo\u010Dno obsodilno sodbo, vendar pa so mogo\u010De tudi izjeme.\nZaseg\
  \ predmetov je posebno preiskovalno dejanje, ki se lahko opravi samostojno ali v\
  \ okviru hi\u0161ne ali osebne preiskave, po odredbi preiskovalnega sodnika. Policija\
  \ pa sme \u0161e pred za\u010Detkom preiskave zase\u010Di predmete, \u010De bi bilo\
  \ nevarno odla\u0161ati. Zase\u017Eejo se predmeti, ki se po kazenskem zakonu morajo\
  \ vzeti (so bili uporabljeni ali namenjeni za kaznivo dejanje ali so nastali s kaznivim\
  \ dejanjem) ali ki utegnejo biti dokaz v kazenskem postopku. Obvezno se morajo odvzeti\
  \ tudi predmeti kaznivega dejanja, ki so s kaznivim dejanjem protipravno pridobljena\
  \ korist, enako velja za denar in premo\u017Eenje nezakonitega izvora. Po zasegu\
  \ se predmeti izro\u010Dijo v hrambo sodi\u0161\u010Du ali se druga\u010De zavaruje\
  \ njihova hramba, dokon\u010Dno pa se odvzamejo z obsodilno sodbo. Zaseg pomeni\
  \ le za\u010Dasen odvzem predmetov, zato se mora med postopkom ali po kon\u010D\
  anem postopku odlo\u010Diti, ali se bodo predmeti dokon\u010Dno odvzeli ali vrnili\
  \ lastniku. Odvzem premo\u017Eenjske koristi, pridobljene s kaznivim dejanjem je\
  \ urejen  v sedmem poglavju Kazenskega zakonika-1 (KZ-1) in sicer 74. \u010Dlen\
  \ KZ-1 dolo\u010Da, da nih\u010De ne more obdr\u017Eati premo\u017Eenjske koristi,\
  \ ki je bila pridobljena s kaznivim dejanjem ali zaradi njega. Taka korist se odvzame\
  \ s sodno odlo\u010Dbo, s katero je bilo ob pogojih, dolo\u010Denih v KZ-1, ugotovljeno\
  \ kaznivo dejanje. To  pomeni, da je pogoj za odvzem obsodilna sodba, vedno pa \
  \  premo\u017Eenjsko korist, pridobljeno s kaznivim dejanjem, ugotavlja sodi\u0161\
  \u010De po uradni dol\u017Enosti.\n\u010Ce storilec kaznivega dejanja premo\u017E\
  enjsko korist prenese na drugo fizi\u010Dno ali pravno osebo, se pridobljena premo\u017E\
  enjska korist odvzame prejemniku koristi, ki se je s kaznivim dejanjem protipravno\
  \ obogatil.\nNa\u0161a zakonodaja kot re\u010Deno pozna tudi izjeme, ko je mogo\u010D\
  e v posebnem postopku, ki je urejen v 498. a \u010Dlenu Zakona o kazenskem postopku,\
  \ na obrazlo\u017Een predlog dr\u017Eavnega to\u017Eilca odvzeti \"umazan\" denar\
  \ ali premo\u017Eenje tudi v primeru, ko se kazenski postopek ne kon\u010Da s sodbo,\
  \ s katero se obdol\u017Eenec spozna za krivega, denar oziroma drugo premo\u017E\
  enje pa izvira iz naslednjih kaznivih dejanj: pranja denarja po 245. \u010Dlenu\
  \ KZ-1, kr\u0161itve proste odlo\u010Ditve volilcev po 151. \u010Dlenu KZ-1, sprejemanja\
  \ podkupnine pri volitvah po 157. \u010Dlenu KZ-1, nedovoljenega sprejemanja in\
  \ dajanja daril po 241. in 242. \u010Dlenu KZ-1, jemanja podkupnine po 261. \u010D\
  lenu KZ-1 ter sprejemanja koristi za nezakonito posredovanje po 263. \u010Dlenu\
  \ KZ-1 in dajanja daril za nezakonito posredovanje po 264. \u010Dlenu KZ-1.\nZase\u017E\
  ene predmete hrani sodi\u0161\u010De, \u010De jih ni mogo\u010De izro\u010Diti v\
  \ hrambo se na ustrezen na\u010Din zavaruje njihova hramba (npr. s prepovedjo razpolaganja),\
  \ sodi\u0161\u010De pa lahko tudi odredi, da se zase\u017Eeni predmeti predajo v\
  \ hrambo in upravljanje izvr\u0161iteljem, ki so imenovani po zakonu o izvr\u0161\
  bi in zavarovanju. Uredba o postopku z zase\u017Eenimi predmeti, premo\u017Eenjem\
  \ in var\u0161\u010Dinami dolo\u010Da postopek in pogoje hrambe, prodaje in uni\u010D\
  enja predmetov ter upravljanje z gotovinskimi in negotovinskimi sredstvi, predmete,\
  \ ki niso v prostem prometu, se ne morejo prodati, ali bi bila prodaja povezana\
  \ z nesorazmernimi stro\u0161ki pa lahko pristojna komisija  po citirani uredbi\
  \ v skladu s predpisi o javnih financah podari dr\u017Eavnim organom in organizacijam,\
  \ zavodom, ustanovam ali \u010Dlovekoljubnim organizacijam.\nPrav tako pa je mogo\u010D\
  \ poseg v premo\u017Eenje \u0161e preden se izre\u010De sodba in sicer kadar v kazenskem\
  \ postopku prihaja v po\u0161tev odvzem premo\u017Eenjske koristi, obstaja pa nevarnost,\
  \ da bi obdol\u017Eenec, sam ali preko drugih oseb, to korist uporabil za nadaljnjo\
  \ kriminalno dejavnost ali da bi jo skril, odtujil, uni\u010Dil ali kako druga\u010D\
  e z njo razpolagal, tako, da bi onemogo\u010Dil ali precej ote\u017Eil njen odvzem\
  \ po kon\u010Danem kazenskem postopku, odredi sodi\u0161\u010De na predlog dr\u017E\
  avnega to\u017Eilca za\u010Dasno zavarovanje zahtevka za odvzem premo\u017Eenjske\
  \ koristi, tak\u0161no zavarovanje pa je mogo\u010De tudi v predkazenskem postopku.\
  \ Za\u010Dasno zavarovanje zahtevka za odvzem premo\u017Eenjske koristi se odredi\
  \ s sklepom, v katerem mora sodi\u0161\u010De navesti premo\u017Eenje, ki je predmet\
  \ zavarovanja, na\u010Din zavarovanja (za\u010Dasne odredbe po Zakonu o izvr\u0161\
  bi in zavarovanju npr. prepoved odtujitve in obremenitve premo\u017Eenja) in rok\
  \ trajanja zavarovanja. Za\u010Dasno zavarovanje lahko v predkazenskem postopku\
  \ ter po uvedbi preiskave traja tri mesece, po vlo\u017Eitvi obto\u017Enice \u0161\
  est mesecev, z mo\u017Enostjo podalj\u0161anja, do izvr\u0161itve pravnomo\u010D\
  ne sodne odlo\u010Dbe o odvzemu premo\u017Eenjske koristi pa sme za\u010Dasno zavarovanje\
  \ skupno trajati najve\u010D deset let.\nDokler govorimo o premo\u017Eenjski koristi\
  \ pridobljeni s kaznivim dejanjem, ne moremo mimo ugotavljanja obstoja kaznivega\
  \ dejanja oziroma vsaj dolo\u010Dene stopnje suma, da je bilo kaznivo dejanje storjeno,\
  \ odvisno od dokaznega standarda, ki se zahteva za posamezno fazo postopka in odreditev\
  \ dolo\u010Denega \"omejevalnega\" ukrepa. V kazenskem postopku pri nas \u0161e\
  \ vedno velja na\u010Delo domneve nedol\u017Enosti."
response date: 2010-10-20
response due date: null
sent date: 2010-08-30
title: Zaplemba imetja tajkunom
upvotes: 14
url: https://predlagam.vladi.si/predlog/1036
