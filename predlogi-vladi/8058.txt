Avgusta 2016 sem objavil predlog za podaljšanje uporabnosti kompleta prve pomoči. Predlog je bil podprt s 30:1. vsebina predloga: Predlagam, da se pri avtomobilski prvi pomoči podaljša rok uporabnosti na 20 let, oziroma odvisno od posameznih izdelkov, recimo obliži vsaj na 5 let, elastični povoji vsaj na 10 let, navadni povoji in gaze dokler so sterilno zaprti ...Ne vidim pravega razloga, da se vsakih 5 let zamenjuje celotna prva pomoč, tudi povoji, škarje, plastična škatla itd. To ni v skladu z načeli trajnostnega razvoja in po nepotrebnem povečuje količino odpadkov. V Sloveniji imamo skoraj 1,5 mio. registriranih vozil. Na leto se torej zamenja 300.000 škatel, za kar vozniki porabimo 3 mio EUR. Vsako leto. Vse te škatle s povsem uporabnim sanitetnim materialom končajo v smeteh, večinoma med preostalimi odpadki, saj je ločevanje skoraj nemogoče. Vsako leto tako 300.000 škatel konča na smetiščih po Sloveniji 300.000 polivinilnih škatel napolnjenih s celofanom, plastiko, gumo, železom itd.p.s.Znanec je prejšnji teden plačal kazen, ker je bila prva pomoč starejša od 5 let. Če se prav spomnim 40 EUR "Lakoničen" odziv Ministrstva za infrastrukturo: Minimalno vsebino in ostale zahteve glede kompletov za prvo pomoč, ki spadajo v obvezno opremo motornih vozil, ureja Pravilnik o delih in opremi vozil (Uradni list RS, št. 44/13, 36/14 in 69/15). Ta pravilnik v 9. točki priloge I določa: »Komplet za prvo pomoč mora biti higiensko vzdrževan, zahtevani sterilni materiali pa v nepoškodovani zaprti embalaži in z veljavnim rokom uporabe ter nazivom in ostalimi podatki v slovenskem jeziku.« Pravilnik torej ne določa konkretno starost kompleta, ampak le-to pogojuje z veljavnim rokom uporabe zahtevanega sterilnega materiala. Ministrstvo je prezrlo, da sem predlagal, da se posameznim elementom pripiše dejanski rok uporabnosti, ne pa pavšalnih 5 let. Npr. trikotna ruta, krep povoj, folija, škarje itd. imajo praktično neskončen rok uporabe, a pripisanih 5 let. Zato pozivam vlado, da z ustreznimi predpisi določi pravilen rok uporabnosti za elemente v kompletih prve pomoči. Najbrž za to ministrstvo za infrastrukturo ni najbolj primerno. 