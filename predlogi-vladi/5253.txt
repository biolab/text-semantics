 
Podajam predlog glede predloga novega Zakona o preprečevanju dela in zaposlovanja na črno, ki prinaša spremembe predvsem na področju osebnega dopolnilnega dela. Predlog uvaja vavčerski sistem za osebno dopolnilno delo. Posameznik, ki bo opravljal to delo, se bo moral registrirati pri Zavodu za zdravstveno zavarovanje Slovenije in plačati 4,55 evra prispevka za poškodbe pri delu (čeprav tak posameznik že plača prispevek za poškodbe pri delu od plače), zavod pa ga bo vpisal v javni register oseb, ki opravljajo osebna dopolnilna dela. Naročnik dela bo moral kupiti vavčer, predvidoma v elektronski obliki prek točke VEM, za katerega bo odštel 6 evrov in s tem plačal socialni davek. 
Ali vi, ki snujete zakone veste, kdo opravlja osebno dopolnilno delo? Za kakšna dela se uporablja in koliko se s temi deli zasluži? Poslužuje se ga nekdo, ki nabira gobe, šiva male okrasne izdelke, obrezuje veje... Zaslužki so tako minimalni, da je žalostno, od tega je potrebno plačati 25 % akontacije dohodnine in na koncu leta še dodatno dohodnino. Zdaj boste pa dodatno odvzeli še 4,45 eur ter 6 eur za vsako opravljeno delo. 
Pa še ena anomalija, da ne rečem višek cinizma in neumnosti – ali res mislite, da bo na primer ostareli gospod, ki naroči obrezovanje dreves po internetu plačal vavčer? Slučajno s svojo kreditno kartico? Pa ve on kaj je internet? In veste komu bo potem teh 6 eur odštel od plačila? Kdo se bo sploh odločal najeti takega delavca?
Dajmo na hitro izračunat: nekdo 4 ure obrezuje drevje. Za to zasluži 50 eur. Od tega odbije 10 % nominalnih stroškov, in plača 25 % akontacije dohodnine – ostane dobrih 38 eur. Pa gremo naprej – od tega je potrebno odbiti 6 eur vavčerja in velikokrat celotni znesek za poškodbe pri delu, saj dela ni več kot za posel ali dva mesečno. Ostane 28 eur. Od 50 eur!
BRUTO   Nom.stroški   Osnova za davek   Akontacija dohodnine     NETO Ostanek    Vavčer     prisp. za pošk. pri delu    Ostanek
                          10%                                                  25%                                                     6 eur              4,45 eur 
50,00 €           5,00 €              45,00 €                       11,25                               38,75 €              32,75                                                     28,3
Ali vi resnično mislite, da boste s tem zajezili delo na črno? Še več ga bo. Popolnoma ste izgubili kompas, draga država. V hlastanju po vedno novem denarju dušite ljudi, ki bi radi delali in jih spreminjate v odvisnike od socialnih pomoči. Učite nas, da se delati ne splača.
Predlagam, da takoj prenehate z uvajanjem dodatnih obremenitev osebnega dopolnilnega dela in da ne uvedete predlaganih sprememb, še manj obveznega internetnega plačevanja vavčerjev s strani naročnikov del. 
 
 
 
 
 