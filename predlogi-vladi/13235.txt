Predlagam spremembo v 88. členu Zakona o voznikih, ki se trenutno glasi:
 
88. člen
(zdravniško spričevalo po opravljenem zdravstvenem pregledu)
(1) Po opravljenem zdravstvenem pregledu izvajalec zdravstvene dejavnosti izda zdravniško spričevalo o telesni in duševni zmožnosti za vožnjo motornih vozil ter podatke o telesni in duševni zmožnosti za vožnjo motornih vozil posamezne kategorije iz zdravniškega spričevala vpiše v evidenco o vozniških dovoljenjih.
(2) Če je kandidat za voznika ali imetnik vozniškega dovoljenja začasno telesno in duševno nezmožen za vožnjo motornega vozila oziroma mu je pravica za vožnjo motornega vozila omejena na določen čas ali za posamezne kategorije ali posamezno kategorijo, mora izvajalec zdravstvene dejavnosti v zdravniško spričevalo iz prejšnjega odstavka navesti obdobje omejitve. Če je kandidat za voznika motornega vozila ali imetnik vozniškega dovoljenja opravil ponovni zdravstveni pregled več kot 30 dni pred potekom obdobja omejitve, se zdravniško spričevalo ne upošteva.
(3) Ne glede na prejšnji odstavek sme kandidat za voznika ali imetnik vozniškega dovoljenja predčasno opraviti ponovni zdravstveni pregled le pred posebno zdravstveno komisijo. Po opravljenem zdravstvenem pregledu posebna zdravstvena komisija izda zdravniško spričevalo o telesni in duševni zmožnosti kandidata za voznika ali imetnika vozniškega dovoljenja za vožnjo motornih vozil. Kopijo zdravniškega spričevala komisija pošlje upravni enoti, kjer ima kandidat za voznika oziroma voznik motornega vozila prebivališče.
(4) Zdravniško spričevalo o opravljenem zdravstvenem pregledu iz prvega in tretjega odstavka tega člena velja tri leta.
 
 
Predlagam, da se doda izjema 2. odstavku tega člena, in sicer, da se lahko eno leto pred potekom roka omejitve ponovno opravlja zdravniški pregled in se upošteva novo zdravniško spričevalo. To izjemo predlagam za osebe, ki iz objektivnih razlogov morajo pridobiti novo vozniško dovoljenje oz. ga spremeniti v letu ali vsaj 6 mesecev pred potekom obdobja omejitve (npr. zaradi menjave imena in priimka, stalnega bivališča ipd.).
S to spremembo bi se izognili dvojnim stroškom za tiste, ki morajo zaradi objektivnih razlogov zamenjati vozniško dovoljenje, in upravni enoti prihranili dvojno delo. Po trenutni zakonodaji mora namreč oseba, ki npr. spremeni stalno bivališče le nekaj mesecev pred potekom obdobja omejitve, pridobiti novo vozniško dovoljenje, ki pa velja le par mesecev (do poteka obdobja omejitve). Po nekaj mesecih pa mora opraviti zdravniški pregled in si zopet izdelati novo vozniško dovoljenje. To je po mojem mnenju potrata časa in denarja, zato predlagam, da se v primeru izdelave vozniškega dovoljenja iz objektivnih razlogov, ki so zgoraj omenjeni) odpravi oz. spremeni časovna omejitev, znotraj katere lahko oseba ponovno opravi zdravniški pregled in dobi novo zdravstveno spričevalo.