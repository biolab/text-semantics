Živimo v času energetske krize, ki je posledica desetletij zgrešene energetske politike na evropski ravni. Evropske države se hitro usmerjajo nazaj k jedrski energiji, saj ta tehnologija omogoča energetsko neodvisnost, zmanjšuje toplogredne izpuste, gradnja jedrskih objektov pa stimulira gospodarstvo.
Države, kot so Francija, Švedska in Nizozemska, so v zadnjem letu sprejele različne zakone in ukrepe, ki bodo pospešili birokratske postopke za gradnjo jedrskih objektov. Zaradi velikega povpraševanja evropskih in drugih držav se zna zgoditi, da se bomo znašli v čakalni vrsti za nov reaktor. Pomembno je, da tudi Slovenija naredi korake, pohiti s postopki in pravočasno izbere tehnologijo.
Kot primer navajam Nizozemsko, ki se je za gradnjo odločila leta 2021, prvi veliki jedrski reaktor pa želijo zagnati do leta 2035. To je primerljivo z realno letnico projekta JEK2, o katerem se Slovenija pogovarja že več kot 10 let.
Predlagam, da upoštevamo dobre prakse drugih evropskih držav in uvedemo ukrepe, ki jih spremljamo v državah, kot so Švedska, Nizozemska in Francija ter si zadamo bolj optimistično časovnico birokratskih postopkov.
Na poceni energente za ljudi in gospodarstvo ter na čistejši zrak se ne sme čakati. Treba je ukrepati.