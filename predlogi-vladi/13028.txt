Predlagam, da vlada in ministrstvo pregleda zakone, ki urejajo podjetništvo. Predvsem predlagam, da bi sedaj, zaradi prihajajoče gospodarske krize vlada sprejela pobudo in spodbujala tako malo kot srednje in veliko gospodarstvo (podjetja). Spodbujanje odpiranja S.P.-jev in D.O.O.-jev in omogočanje lažjega začetka podjetniške kariere ljudem, ki bodo zaradi izgube službe primorani odpreti svoje podjetje. Tako bi s spodbujanjem podjetništva (tu ne mislim kvazi spodbujanja, kot smo ga bili vajeni do sedaj) omilili brezposelnost.
 
Problem 1: Kapital za odprtje D.O.O.
Predvsem me zanima zakaj in od kod znesek 7500€? Takšen znesek oziroma zakon nima nikakršne podlage v realnem svetu, menim, da bi se to moralo ukiniti. Olajšati bi morali odprtje takšne pravnoorganizacijske oblike podjema in ne oteževati ljudem, da si ustvarijo svoje življenje tako kot si ga hočejo. Najverjetneje se večina ljudi sploh ne zaveda, kakšna škoda in krivica se dela slovenskemu gospodarstvu. Ljudje se tudi bojijo odgovarjati z vsem svojim premoženjem, zato ne odprejo S.P.-ja, za D.O.O. Pa nimajo denarja. Tako so zopet blokirani s strani sistema in primorani reševati svojo krizo sami. Tu zaradi tega tudi opažamo selitve podjetij v tujino, ali pa se podjetniki enostavno odločijo, da bodo odprli podjetje v ZDA, ker je to dejansko ceneje (nekje 600€-1000€) in lažje storiti, čeprav nisi ne državljan in nimaš ne stalnega prebivališča. Zdaj pa mi povejte kje je tu logika in kdo vleče Slovence za nos?
 
 
Problem 2: mladi in podjetništvo, beg mladih v tujino
V prejšnjem predlogu vladi sem zapisal in vprašal zakaj se je ukinil študentski S.P., odgovor pa je bil češ, da se moramo študentje šolati in pustiti podjetništvo pri miru. Jaz pa pravim, da je skrajni čas da se vsem polnoletnim (morebiti tudi celo mladoletnim) državljanom in državljankam poda možnost, da zaživijo na svojih plečih, ne glede na to kakšen status imajo. Ko smo že pri statusih, so blazno banalna stvar, ki jo na svetu ne srečaš pogosto. Le nekaj držav po svetu ima statuse (upokojenca, zaposlenega, študenta, dijaka, brezposelnega itd.). Vračam se na mlade in podjetništvo; že dolgo je znano, da se mlade v naši družbi tretira kot nekakšne odrasle otroke, ki niso sposobni prav veliko, od tu pa verjetno izhajajo takšne ukinitve zakonov in podobno. Tisti, ki jim do takšne kariere ni, se je ne bodo niti posluževali, ostali, ki pa si tega želimo in smo sposobni ob faksu tudi voditi podjetje, pa bomo s to državno plačano izobrazbo tako ali tako odšli v tujino in tam zaživeli. Zakaj? Ker nam lastna domovina tega ne omogoča. Preprosto je.
 
Problem 3: Delo na črno
Omogočite ljudem nižjo obdavčitev za nekajkratne posle, razširite pravnoorganizacijske oblike in si v zgled vzemite druge države in povabite k sodelovanju tuje strokovnjake. rešitev je veliko, samo videti jih nočete. Nobeden človek pri zdravi pameti ne bo šel odpirat podjetja iz nule brez tega, da bi ugotovil, ali njegova storitev ali produkt dejansko ustreza potrebam kupcev.
 
Problem 4: Prispevki, prispevki, prispevki
Vsi razumemo, da je potrebno za blaginjo in socialno državo odšteti veliko denarja, ob enem pa se veliko ljudi tudi zaveda, da si tega ne morejo privoščiti takrat, ko začnejo. Ko nekdo odpre svoje prvo podjetje kot samostojni podjetnik, mora začeti plačevati prispevke, največkrat iz svojega lastnega žepa oz. prihrankov, ker po večini prihodkov iz naslova podjetja tako ali tako še nima in ne bo imel še nekaj časa. Enako velja za lastnika in poslovodjo D.O.O.-ja, ki se v lastnem podjetju ni zaposlil (verjetno zato, ker si ne more izplačevati plače), mora plačevati najmanj 602,98€ na mesec za razne prispevke. Ni logično, da država od nekoga, ki se trudi sam poskrbeti zase, zahteva, da na mesec plačuje prispevke takoj od začetka, ljudem, ki pa so popolnoma zmožni delati pa plačuje po 400€ in več evrov na mesec da so doma tudi po celo leto in več. Predlagam, da ta denar raje preusmerite v te iste ljudi, ki so doma, vendar da ga dobijo v primeru, da se odločijo zaposliti, samozaposliti, odpreti podjetje ali pa so v hudih duševnih ali fizioloških zdravstvenih težavah. Spodbujajte ljudi, da si vzamejo usodo v lastne roke in oplemenitijo slovensko gospodarstvo, polnijo državno blagajno in pripomorejo k razvoju države.
 
Zato pozivam vlado in pristojno ministrstvo, prosim dajte podjetništvu možnost, da ljudje ostanemo tukaj, v Sloveniji. Prosim vas, da resno poprimete za problematiko, drugače se naši državi slabo piše. Gospodarstvo omogoča višji standard življenja in socialno državo, zato ga prosim resno začnite spodbujati!
 
Če se ta predlog izglasuje, pa bi upravitelje tega portala, Predlagam Vladi, prosil, da poleg vašega izbranega ministrstva tole preusmerite tudi do predsednika vlade RS, če je to mogoče, gospodarsko ministrstvo in katerokoli drugo ministerstvo, ki zanj menite, da bi bilo lahko pristojno.