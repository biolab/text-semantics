Spoštovani! V zadnjem času je bilo v Sloveniji kar nekaj odmevnih  sojenj v zvezi s spolnimi zlorabami otrok. Predvsem sta izstopali dve  in sicer duhovnikoma Rimskokatoliške cerkve (RKC) Karlu Joštu in  Franciju Frantarju. Sojenje kleriku Frantarju se je na prvi stopnji  končalo z obsodilno sodbo, kazenski postopek proti kleriku Joštu pa je  bi ustavljen. Duhovnik Frantar je obsojen za večletno spolno zlorabo  mladoletne osebe na samo dobre tri leta kazni zapora (sodba še ni  pravnomočna), kar je dokaj malo, duhovnik Jošt pa je med postopkom umrl,  obtožen pa je bil spolne zlorabe večjega števila mladoletnih otrok.  Očitno  je, da so mnogi otroci ogroženi s strani klerikov RKC, ki se nad njimi v  mnogih primerih spolno izživljajo. Predvsem so žrtve klerikov tisti  otroci, ki so bili krščeni in ki hodijo k verouku oz. so drugače  prisotni v cerkvi. Če otroci niso krščeni in tako niso člani cerkve, je  verjetnost spolnih zlorab minimalna, ker klerik ponavadi nima kakšnega  tesnejšega stika z otrokom. Zato je nujno potrebno zaščiti otroke pred  spolnimi zlorabami s strani klerikov RKC. Kako to narediti? Da  lahko nek otrok hodi k verouku ali bolj intenzivno versko deluje v  cerkvi, mora biti član oz. vernik te cerkve. To pa postane s krstom, ki  se običajno zgodi že kmalu po rojstvu otroka. Torej: če otrok ne bi bil  krščen in če s tem ne bi postal član RKC, bi bili njegovi stiki s  kleriki minimalni ali pa jih sploh ne bi bilo. S tem bi se verjetnost  spolnih zlorab približala 0. Zato je mogoče postaviti trditev, da je  krst otrok prva stopnica do morebitnih spolnih zlorab mladoletnikov s  strani klerikov RKC ali drugače: če otroci ne bi bili krščeni, teh  zlorab v bistvu ne bi bilo ali pa zelo minimalno. Zato je ključ zaščite  otrok v krstu oz. opustitvi krsta dojenčkov oz. otrok. To, da osebe niso  krščene kot dojenček oz. otrok, je bistvenega pomena pri zaščiti otrok  pred spolnimi zlorabami s strani klerikov RKC. Ker je krst otrok  eden izmed korakov do spolnih zlorab in ker je krst dojenčkov, ki je  najpogostejši, v nasprotju s slovensko ustavo in sam po sebi, ne glede  ali mu sledi pedofilija, pomeni grobo kršitev otrokove svobode vesti iz  41. člena ustave RS, kar vse bo bolj podrobno obrazloženo v  nadaljevanju,  predlagamo, da Varuh človekovih pravic, v  cilju zaščite otrok, stori vse, kar je v njegovi moči, da se odpravi  krst dojenčkov oz. otrok in da se na tem področju striktno upošteva 41.  člen slovenske ustave in druga določila ustave in drugih predpisov, ki  varujejo otroke in jim priznavajo pravice ter da se striktno preverjajo  ravnanja klerikov RKC oz. drugih verskih skupnostih, ki imajo podoben  nauk kot RKC, do otrok.  Prav tako predlagamo, da Varuh  človekovih pravic, ki ima celo poseben oddelek varstva pravic otrok in  mladih, stori vse, kar je v njegovi moči, da se zaščiti otroke pred  spolnimi zlorabami s strani katoliških klerikov.   Obrazložitev: Preden  se začne obrazložitev pobude pa nekaj besed o pobudniku. Društvo za  zaščito ustave in žrtev cerkve je društvo, ki ga sestavljajo ljudje, ki  jim ni vseeno, kaj se v Sloveniji dogaja v zvezi z izvrševanjem ustave.  Zato je namen društva aktivno prispevati k uresničevanju ustave na vseh  področjih življenja in uveljavljanje s tem povezanih človekovih pravic  in temeljnih svoboščin ter obveznosti. Cilji društva so, da se  preprečijo kršitve ali zlorabe ustave in se zaščitijo, tudi pravno,  žrtve teh kršitev oz. zlorab, predvsem kršitev oz. zlorab tistih  ustavnih določb, ki se tičejo šibkih in brezpravnih živih bitij,  predvsem otrok in živali. Posebno pozornost društvo namenja žrtvam  cerkve. Društvo je vpisano v register društev pri Upravni enoti Kranj.  1.  Tudi v Sloveniji vedno bolj prihajajo na dan spolne zlorabe mladoletnih  otrok, ki se dogajajo v Rimskokatoliški cerkvi. Primera Frantar in Jošt  sta že bila omenjena. Še bolj je to razširjeno v drugih delih RKC. Samo  v ZDA je približno 4400 duhovnikov med leti 1950 in 2002 spolno  zlorabilo okoli 11.000 otrok. Podobno je tudi drugje. V Braziliji je v  preiskavi kar 1700 duhovnikov, mnogo pedofilskih duhovnikov pa je tudi  Franciji, Nemčiji, Veliki Britaniji, na Irskem, v Avstriji, na Poljskem,  na Filipinih, v Hongkongu, Mehiki, Argentini, Salvadorju ... Cerkev je  že do sedaj morala plačati velikanske odškodnine žrtvam. Samo v ZDA  gredo te odškodnine v stotine milijonov dolarjev, bostonska škofija je  morala plačati celo 85 milijonov dolarjev. Tudi na Irskem je podobno.  Žrtvam spolnih zlorab, teh naj bi bilo kar 2.555, je morala doslej RKC  izplačati 200 milijonov evrov odškodnine. Evidentno je, da so  pedofilski zločini močno razširjeni med kleriki v RKC. Namesto da bi  vodstvo te cerkve pedofilske klerike kaznovala in prijavila policiji, je  vse to obdržala v tajnosti in duhovnike premestila v novo župnijo, kjer  so mnogi zopet spolno zlorabljali otroke. Sedanji papež je, ko je bil  še kardinal, leta 2001 poslal vsem škofom po svetu pismo, v katerem je  škofom odredil, da morajo vse spolne zločine, ki jim pridejo na ušesa,  javiti Vatikanu in jih obdržati v tajnosti, kršiteljem te odredbe pa je  zagrozil tudi z izobčenjem. To pismo je javno objavil britanski Observer  (24.4.2005). Dejstvo je, da je podobno tudi v Sloveniji. Tudi v  Sloveniji so se bili dolžni škofje držati omenjenega pisma in v tajnosti  držati spolne zločine proti mladoletnim osebam, ki so jih storili  kleriki. Ker škofje dobro vedo, kaj v Sloveniji delajo duhovniki, saj  ima RKC učinkovit pregled in nadzor nad delom duhovnikov, kot je to  javno izjavil dr. Saje, tiskovni predstavnik Slovenske škofovske  konference (Mag, 11.10.2006), je mogoče skoraj z gotovostjo trditi, da  ti vedo, kateri duhovniki spolno zlorabljajo otroke oz. so jih. Da ob  taki kontroli RKC ne bi vedela za spolne delikte, ki naj bi jih storila  npr. duhovnika Jošt in Frantar, ni mogoče verjeti. Še posebej, ker je  Jošt osumljen kar 16 kaznivih dejanj, pri čemer so v zvezi s tem v  Artičah od vsega začetka krožile govorice o njegovih nekoliko čudnih  navadah (Delo, 28.11.2006). Ni se mogoče izogniti sklepu, da je  slovenska RKC izpolnjevala tajno pismo kardinala Ratzingerja in  prikrivala spolne zločine svojih klerikov. Za RKC očitno niso pomembne  usode otrok, temveč ji gre samo za lastno korist, otroci so ji samo  sredstvo za doseganje teh interesov. 2. Glede na navedeno je nujno potrebno zaščiti otroke pred kaznivimi ravnanji klerikov RKC.  3.  Predvsem so žrtve klerikov tisti otroci, ki so bili krščeni in ki  hodijo k verouku oz. so drugače prisotni v cerkvi. Če otroci niso  krščeni in tako niso člani cerkve, je verjetnost spolnih zlorab  minimalna, ker klerik po navadi nima kakšnega tesnejšega stika z  otrokom. Kaj krst sploh je in kakšne so njegove posledice, je  obrazloženo v nadaljevanju? Zadevno materijo pojasnjujemo bolj podrobno,  ker je v javnosti in državnih organih skorajda nepoznana, predvsem jo  očitno zelo slabo poznajo vodilni državni uslužbenci. Mogoče se kakšna  stvar tudi ponovi, vendar pa je to v funkciji razkrivanja biti krsta in v  zvezi z njim povezanimi zadevami. 4. Ustava v 41. členu določa:  »Izpovedovanje vere in drugih opredelitev v zasebnem in javnem življenju  je svobodno. Nihče se ni dolžan opredeliti glede svojega verskega ali  drugega prepričanja. Starši imajo pravico, da v skladu s svojim  prepričanjem zagotavljajo svojim otrokom versko in moralno vzgojo.  Usmerjanje otrok glede verske in moralne vzgoje mora biti v skladu z  otrokovo starostjo in zrelostjo ter z njegovo svobodo vesti, verske in  druge opredelitve ali prepričanja.» To je vsebina svobode vesti. 5.  Po nauku RKC morajo starši v prvih tednih po rojstvu otroka le-tega  krstiti. Krst je lahko začetek tudi verske vzgoje oz. s krstom se vstopi  v RKC, s krstom se pridobi status vernika. Po tem nauku pride otrok v  pekel, če umre kot nekrščen. RKC vrši neke vrste psihični pritisk nad  starši, ko jim sugerira, da se otrok znajde v peklu, če umre nekrščen.  Kdo bi tvegal, da njegov otrok ne pride k Bogu oz. da se znajde v peklu,  večno ločen od Boga in večno živeč v peklenskih mukah.  6.  Nekateri menijo, da lahko starši versko vzgajajo svoje otroke v celoti v  skladu s svojim prepričanjem. Takšno stališče je napačno, saj je v prej  omenjenem določilu zapisano, da mora biti usmerjanje otrok glede verske  vzgoje v skladu z otrokovo starostjo in zrelostjo ter z njihovo svobodo  vesti ter verske opredelitve. To pa pomeni, da pravica staršev do  verske vzgoje po njihovem prepričanju ni "absolutna", temveč morajo pri  tem upoštevati otrokovo starost, zrelost, njegovo svobodo vesti in  versko opredelitev. Ali starši spoštujejo dojenčkovo svobodo vesti ter  verske opredelitve, če ga brez njegovega soglasja včle(a)nijo v RKC?  Svoboda vesti in verske opredelitve se v enaki meri nanaša na odrasle  ljudi kot na otroke oz. dojenčke, kar glede teh izrecno izhaja iz 2.  stavka zadnjega odstavka 41. člena, kjer je zapisano, da mora biti  usmerjanje otrok v skladu tudi z otrokovo svobodo vesti in verske  opredelitve. To pa pomeni, da je otrok tisti, ki odloča o svoji veri ter  o članstvu v verski skupnosti. Otroci namreč ne morejo imeti manj  pravic kot odrasli na področju svobode vesti, saj bi bilo to v nasprotju  z 16. členom ustave, kjer je določeno, da se pravice iz 41. člena ne  morejo odvzeti ali omejiti niti v vojnem ali izrednem stanju in seveda z  že omenjenim delom zadnjega stavka v 3. odstavku 41. člena. Otroci, in  tako tudi dojenčki, so glede na ustavna določila in Konvencijo o  otrokovih pravicah tako samostojni pravni nosilci pravic, torej so  subjekt in ne objekt ali last svojih staršev ali cerkve. Iz vsega tega  je mogoče tudi zaključiti, da volja staršev ne more nadomestiti volje  otrok glede verske svobode oz. odločitve o vstopu v neko versko skupnost  ali krstu, starši lahko v smislu tretjega odstavka 41. člena ustave  otroku samo ponudijo, seveda ob upoštevanju otrokove zrelosti in  starosti, določeno vero oz. versko skupnost, otrok pa je tisti, ki se bo  odločil. Glede na to, da dojenček po naravi stvari še ne more izjaviti  svoje volje glede verske vzgoje, je potrebno s to vzgojo počakati. Tako  je seveda potrebno počakati tudi z morebitnim krstom oz. včlenitvijo v  RKC, dokler otrok ne doseže starosti in zrelosti, ko lahko dojame, kaj  zanj pomeni vstop in ko da svoj pristanek. Njegova verska svoboda, ki  vključuje tudi svobodo izbire verske skupnosti in ki mu pripada od  trenutka rojstva, v tem času "miruje". Otrok jo začne uživati oz.  izvrševati, ko doseže starost in zrelost, ko se lahko svobodno in  odgovorno, zavedajoč se vseh posledic, odloči. Ni nepomembno tudi to, da  je svoboda vesti oz. veroizpovedi pravica in ne obveznost, zato otroku  te pravice ni potrebno nikdar koristiti. Na kratko rečeno: otrok je  tisti, ki sprejema odločitve, starši mu pri tem le pomagajo oz. ga pri  tem le usmerjajo. Starši imajo torej samo pravico usmerjanja in ne  odločanja. 7. Potrebno je poudariti še naslednje, čeprav je to že  bilo navedeno. Otrok je v skladu z ustavo Republike Slovenije  samostojen nosilec pravic. Njegove pravice niso izvedene iz otrokovega  položaja v družini, katere član je, temveč so mu priznane kot izvirne,  to pomeni, da pravice pripadajo njemu direktno in niso samo nanj  nanašajoče. Takšen pravni položaj ne izhaja samo iz slovenske ustave  (41, 56. člen), temveč tudi iz Konvencije o otrokovih pravicah, ki  zavezuje tudi Slovenijo. Tako ima otrok v Sloveniji samostojen pravni  položaj, je subjekt pravic in ni več le objekt svojih staršev oz. objekt  družinskega prava. To tudi jasno kaže na to, da svoboda vesti iz 41.  člena pripada otroku in ne mogoče staršem ali skrbnikom oz. drugim.  8. V veljavnem Katekizmu katoliške cerkve piše o krstu tudi naslednje: •  po krstu se osvobodimo greha in se prerodimo v božje otroke; postanemo  udje Kristusa in se včlenimo v Cerkev ter postanemo deležni pri njenem  poslanstvu (str. 331) • ker zakrament krsta pomeni osvoboditev od  greha in njegovega začetnika, hudobnega duha, se izreče nad kandidatom  eksorcizem (str. 336) • krst ne očisti človeka le vseh grehov, marveč tudi napravi iz novokrščenca novo stvar (str. 341) •  ko je krščenec postal ud Cerkve, ne pripada več sam sebi, temveč  tistemu, ki je umrl in vstal za nas. Od tedaj naprej je poklican k temu,  da se podreja drugim, da jim služi v občestvu Cerkve, da je cerkvenim  predstojnikom poslušen ter jih uboga in da jih upošteva s spoštovanjem  in ljubeznijo (str. 342 in 343) • kakor je krst za krščenca vir odgovornosti in dolžnosti, tako mu daje tudi pravice v Cerkvi... (str. 343) •  tisti, ki so s krstom "prerojeni v božje otroke, (so) dolžni pred  ljudmi izpovedovati vero, ki so jo po Cerkvi prejeli od Boga, in se  udeleževati apostolske ter misijonske dejavnosti božjega ljudstva (str.  343) • krst vtisne v dušo neizbrisno duhovno znamenje, pečat  (charachter), ki posveti krščenca za bogočastje krščanske cerkve (str.  345). Iz navedenega je razvidno, da dobi oseba s krstom poleg pravic  tudi dolžnosti. Pri pri polnoletnih osebah to ni sporno, saj so se sami  prostovoljno odločili za krst in s tem za prevzem obveznosti. Kako pa je  to npr. pri dojenčkih? Ali so se tudi ti prostovoljno odločili za  prevzem obveznosti? Odgovor je seveda jasen: ne! V njihovem imenu so se  odločili starši. Dojenčki so dobili velike obveznosti, brez da bi imeli  možnost, da se o teh obveznostih izjasnijo. To pomeni, da Katoliška  cerkev prisilno novači svoje člane, mnogim državljanom Republike  Slovenije ne daje možnost svobodnega odločanja o vstopu in pri tem ji,  na žalost, asistira Republika Slovenija. Ta ne varuje interesov svojih  državljanov, za kar je plačana in zadolžena. 9. Po Zakoniku cerkvenega prava (ZCP) so vsi verniki dolžni izpolnjevati tudi naslednje dolžnosti: •  s samim svojim načinom delovanja so dolžni ohranjati občestvo s  Cerkvijo in naj zato zelo vestno izpolnjujejo dolžnosti, ki jih imajo  tako do vesoljne kakor do delne Cerkve, kateri po pravnih predpisih  pripadajo (kanon 209) • po svoji zmožnosti morajo sveto živeti in z vsemi močmi prispevati k rasti in nenehnemu posvečevanju Cerkve (kanon 210) •  prizadevati si, da se bo božje oznanilo odrešenja bolj in bolj širilo  med vse ljudi vseh časov po vseh krajih zemlje (kanon 211) • v  zavesti svoje odgovornosti so verniki dolžni skazovati krščansko  pokoršino temu, kar posvečeni pastirji, ki predstavljajo Kristusa, kot  učitelji vere razlagajo ali kot voditelji Cerkve določajo (kanon 212) •  podpirati Cerkev v potrebah, da ji pomagajo pri bogočastju, delih  apostolata, krščanski dobrodelnosti in dostojnem vzdrževanju služabnikov  (kanon 222) • pri izvrševanju svojih pravic ozirati se na skupni blagor Cerkve (kanon 223) •  ker je celotna Cerkev po svoji naravi misijonarska in je delo  evangelizacije treba imeti za temeljno dolžnost božjega ljudstva, naj  vsi verniki, zavedajoč se svoje odgovornosti, sprejemejo svoj delež pri  misijonskem delu (kanon 781). 10. Nadalje: Vsi verniki, torej  krščenci, so dolžni na podlagi katoliškega nauka po svoji vesti, da ne  sledijo predpisom državnih oblasti, kadar ti nasprotujejo tudi naukom  evangelija (Katekizem katoliške cerkve, št. 2242 - KKC). Krščenec, torej  tudi mladostnik npr. v starosti 17 let je dolžan zanikati slovensko  ustavo, če ta nasprotuje katoliškemu nauku. 11. Po Katekizmu  katoliške cerkve (KKC) se mora krščenec torej podrejati drugim in jim  služiti v občestu cerkve, poslušen mora biti cerkvenim dostojanstvenikom  in jih ubogati (npr. tako, da bo šel kot vojak v vojno, ki jo bo RKC  označila kot pravično vojno, kjer bo moral ubijati ljudi in živali,  uničevati okolje, skratka povzročati pekel na zemlji), pred ljudmi mora  izpovedovati vero in se udeleževati apostolske ter misijonske dejavnosti  božjega ljudstva, kot že navedeno. S krstom se torej pridobijo tudi  dolžnosti in kot je razvidno iz njih, gre za hude obveznosti,  obveznosti, ki lahko osebo negativno zaznamujejo za celo življenje, saj  direktno posegajo v njeno svobodo oz. duševnost, kajti biti mora  poslušna cerkvi in se ji podrejati ter širiti vero – njena svoboda je  torej bistveno zožena. Za sprejem dolžnosti pa mora v demokratični  državi, kadar seveda ne gre za dolžnosti v okviru državnega prava,  obstajati svobodna privolitev. Ker te pri krstu dojenčkov ni, je jasno,  da gre za protiustavnost in da bi bilo težko reči, da je krst v tem  pogledu v korist otrok. Korist otrok pa je vrednota, ki jo varuje  ustava, saj ta v 54. členu določa, da se lahko staršem pravica do vzgoje  svojih otrok odvzame ali omeji iz razlogov, ki jih zaradi varovanja  otrokovih koristi določa zakon. Pa tudi 56. člen ustave varuje koristi  otrok, saj določa, da se otrokom zagotavlja posebno varstvo pred  telesnim, duševnim ali drugim izkoriščanjem in zlorabljanjem. In se če  vzame v obzir še dejstvo, da krščena oseba postane ud cerkve in ne  pripada več sama sebi (KKC, št. 1269), torej gre za neke vrste  suženjstvo in da krščenec sploh ne more več celovito izstopiti iz RKC,  kar bo pojasnjeno v nadaljevanju, notranja zakramentalna povezanost, ki  nastane s krstom, se namreč ne da izbrisati, kot to uči RKC - je  protiustavnost neprostovoljnega krsta še toliko večja.  12.  Krščenec in s tem tudi otrok, ki odraste, seveda pa tudi kot mladoleten,  mora verovati v Biblijo, in v bistvu tudi izpolnjevati vse določbe iz  tega teksta, saj je npr. Stara zaveza je eden temeljnjih doktrinarnih  tekstov RKC in je v celoti, seveda po nauku te cerkve, božja beseda (št.  121 in 123 KKC). To besedo je potrebno po katoliškem nauku (kanon 211  ZCP), ob upoštevanju starozaveznega božjega navodila, kot ga seveda  prikazuje Katoliška cerkev, in ki se glasi: Vso besedo, ki vam jo  zapovedujem, vestno izpolnjujte; ničesar ji ne dodajaj in ničesar ji ne  odvzemaj! (5 Mz 13,1), upoštevati dobesedno, saj ni bila preklicana. V Stari zavezi med drugim piše: • Čarovnice ne puščaj pri življenju (2 Mz 22,17) • Če kdo prešuštvuje z ženo svojega bližnjega, naj bosta oba usrmčena, prešuštnik in prešuštnica" (3 Mz 20,10) • Če kdo leži z moškim, kakor se leži z žensko, sta oba storila gnusobo; naj bosta usmrčena; njuna kri pade nanju." (3 Mz 20,13) •  Človek pa, ki bi predrzno ravnal, tako da ne bi poslušal duhovnika, ki  tam opravlja službo GOSPODU, tvojemu Bogu ali sodnika, ta človek mora  umreti; ...” (5 Mz 17,12)  • Če ima kdo trmoglavega in upornega sina,  ki ne posluša ne očetovega ne materinega glasu in ju ne uboga, čeprav  ga strahujeta, naj ga oče in mati primeta in peljeta k mestnim  starešinam, k vratom njegovega kraja. Rečeta naj starešinam njegovega  mesta: »Ta najin sin je trmoglav in uporen, ne posluša najinega glasu,  požrešen je in pijanec.« Potem naj ga vsi možje njegovega mesta posujejo  s kamenjem, da umre...'” (5 Mz 21,18-22). Glede na navedeno, mora  krščenec, npr. tisti, ki je bil krščen kot dojenček, ali pa mladostnik v  starosti 16 let, v celoti izpolnjevati navodila iz Stare zaveze, kar  pomeni, da je kot katolik dolžan usmrtiti vse tiste, ki so navedeni v  zgornjih alinejah. Ali on to dejansko naredi, v tem trenutku ni  pomembno, pomembno je to, da je to njegova dolžnost, ki izhaja iz nauka  RKC. In takšen krvav nauk širi RKC npr. preko Univerze v Ljubljani, ki  je javni zavod in tako del države. Očitno je država tukaj orodje za  širjenje nauka, ki je protiustaven, saj je  po 17. členu ustave  človekovo življenje nedotakljivo, kar pomeni, da v Sloveniji ni  dovoljeno nobeno ubijanje, niti v miru niti v vojni, saj se ta pravica  po 16. členu ustave ne more omejiti ali odvzeti niti v vojnem času. Ker  pa RKC ne priznava pravnega reda Republike Slovenije, ki je v nasprotju z  evangelijem, nauki Biblije pa so del evangelija, je jasno, da so v  nevarnosti vsi tisti, ki naredijo prekrške, ki so po nauku RKC kaznivi  tako ali drugače, ne glede na to, da po pravnem redu Slovenije to niso  nikakršni prekrški ali kazniva dejanja. V ves ta krvavi protiustavni  ples so brez svojega soglasja vpleteni tudi otroci. 13. Po 34.  členu ustave ima vsakdo pravico do osebnega dostojanstva. Kaj je še  ostalo od dojenčkovega osebnega dostojanstva, če ga je krst spremenil iz  subjekta v objekt, saj krst napravi iz novokrščenca novo stvar, kot to  piše v katekizmu. Dojenček torej postane nova stvar. Stvar kot je npr.  pralni stroj ali kaj podobnega. In če dojenček postane npr. predsednik  države, je tudi stvar. Po nauku RKC je torej predsednik neke države ali  pa vlade, ki je bil krščen, stvar. In stvar je predmet lastninske  pravice. Dojenček postane v bistvu predmet lastninske pravice in lastnik  je seveda cerkev, vsaj v duhovnem smislu, saj razglaša, da krščenec ne  pripada več sebi, temveč je postal njen ud. Krščen otrok oz. človek,  gledano po katoliškem nauku, sploh nima več verske svobode. Ali je tudi  krščeni predsednik države last RKC? In dalje: Kaj je še ostalo od  dojenčkovega osebnega dostojanstva, če se bo moral takoj, ko se bo  zavedal in bo tega zmožen, podrejati cerkvenim predstojnikom in jih  ubogati? In če ne bo pokoren RKC, mu grozi z kazenskimi sankcijami, celo  z večnim prekletstvom! In to nekomu, ki ni nikoli prostovoljno stopil v  to cerkev. Predsednik neke države oz. vlade, ki je bil krščen, mora  tako ubogati cerkvene predstojnike in se jim podrejati. Ubogati mora  npr. papeža ali nadškofa. Tudi kaplana? Kdo potem vlada v neki državi?  Kaj bo RKC naredila s krščenim dojenčkom, ki kot odrasel človek ne bo  želel sodelovati kot vojak v vojni, ki jo bo RKC razglasila za pravično,  ker bo ustrezala njenim interesom? Kaj bo torej naredila z nekom, ki se  bo držal zapovedi "Ne ubijaj" in ne bo želel z orožjem braniti oz.  širiti katoliške vere, kar mu je sicer dolžnost? Mu bo priznala ugovor  vesti? Ali mu sploh lahko prizna ugovor vesti, ne da bi zanikala svoj  nauk, del katerega so tudi vojne, ubijanje, nasilje …? In ker je  ponavadi predsednik države tudi vrhovni poveljnik vojske, je tudi jasno,  pod čigavim poveljstvom je v bistvu vojska neke države, če je ta  predsednik krščenec in mora zato ubogati cerkvene dostojanstvenike. Ali  je krščeni šef generalštaba dolžan ubogati vojaškega kurata? Od  dojenčkovega osebnega dostojanstva je očitno ostalo bore malo in zato je  krst v nasprotju tudi z navedenim ustavnim določilom.  14. Po  56. členu ustave se otrokom zagotavlja posebno varstvo pred duševnim  izkoriščanjem in zlorabljanjem, po 35. členu ustave pa je zagotovljena,  seveda tudi dojenčkom, nedotakljivost duševne celovitosti. Republika  Slovenija mora varovati otroke in tako skrbeti, poleg staršev, tudi za  otrokove koristi. Ali so varovane dojenčkove koristi, če so jim s krstom  in z včlenitvijo v Katoliško cerkev naložene velike, mogoče celo  življensko usodne dolžnosti? Ali je v dojenčkovo korist, če se bo moral v  svojem življenju pokoravati cerkvenim dostojanstvenikom? Ali je v  njegovo korist, če bo moral pred ljudmi izpovedovati svojo vero in se  udeleževati apostolske ter misijonske dejavnosti božjega ljudstva, kot  to piše v katekizmu? Ali je v dojenčkovo korist, da bo moral kot odrasel  ravnati po krutih in krvavih določilih Stare zaveze, ki jih RKC  prikazuje kot božjo besedo in ki jo je seveda potrebno izpolnjevati tudi  danes. Ali je v dojenčkovo korist, če postane čla(e)n organizacije, iz  katere po katoliškem nauku oz. pravu sploh ni celovitega izstopa? Ali je  dojenčku zagotovljena njegova duševna celovitost, če krst vtisne  krščencu v dušo neizbrisno duhovno znamenje? Ali ne gre torej pri krstu  za nasilen in grob poseg v dojenčkovo dušo? Ali je mogoče celo reči, da  gre za duhovno posilstvo? Otrok, ki se v bistvu še niti ne zaveda, že  ima zaznamovano, mogoče celo poškodovano, dušo in sploh nima možnosti,  da bi se o tem predhodno izjasnil, niti nima možnosti, da bi se pred  takšnim duševnim posegom branil! Ali ne gre tukaj za hudo duševno  zlorabljanje dojenčka? Celo bodoči predsednik države že ima zaznamovamo  dušo. Namesto, da bi država zavarovala svoje državljane, jih je dejansko  “prodala” RKC za njene potrebe. Vse to je protiustavno in v grobem  nasprotju z mnogimi ustavnimi določbami, kot je to zgoraj navedeno. Ali  se krst dojenčkov ne pokaže torej kot dejanje, ki otrokom jemlje ne samo  njihovih z ustavo varovanih pravic (svoboda vesti, osebno dostojanstvo,  …), temveč celo posega v njihovo duševnost, saj jim v dušo vtisne  neizbrisno duhovno znamenje. Ali ne gre tukaj za duševno nasilje, saj  ima otrok, po nauku RKC, za celo zemeljsko življenje, zaznamovano dušo?  In če se pri krstu izganja še hudobni duh (eksorciziem) … Že majhni  otroci, ki še niso razvili svobodne volje in se zato tudi ne morejo sami  odločati, postanejo s krstom prisilno člani cerkve in so tako  pripravljeni za obiskovanje cerkvenih ritualov. Zakaj RKC še naprej  krščuje dojenčke in s tem krši ustavo? Koliko pripadnikov bi sploh še  imela, če bi bili vsi krsti prostovoljni? Verjetno zelo malo in to bi  spodkopalo njeno družbeno moč, ki očitno v velikem delu temelji na  protiustavnih dejanjih. In pri pri tem ji asistira Republika Slovenija. 15.  Iz RKC je mogoče izstopiti. Vendar pa izstop, po nauku te cerkve, ni  celovit, temveč samo formalen, saj ta celovitih izstopov ne pozna.  Namreč, tudi po formalnem izstopu veže krščenca na RKC notranja  zakramentalna pripadnost in to zaradi tega, ker krsta, ki vtisne v dušo  neizbrisno znamenje, ni mogoče izbrisati oz ponoviti. Tako bi bilo celo  mogoče reči, da izstopa iz RKC sploh ni, kajti ta je ali pa ga ni.  Vmesnega stanja ni. Po kat. nauku tisti, ki izstopi, ni več subjekt  pravic, hkrati pa ga še vedno vežejo vsi Božji in cerkveni zakoni, razen  kanonične oblike poroke. Ko torej nekdo (formalno) izstopi, nima več  pravic, očitno pa mu ostanejo dolžnosti! Ta absurdni in neetični nauk  uči tudi  Republika Slovenija npr. preko Teološke fakultete, ki je del  Univerze v Ljubljani in s tem Republike Slovenije. Tako tudi Republika  Slovenija podpira, s tem, ko dopušča, da je Teološka fakulteta del  državne univerze in s tem države, nauk, ki krši osnovno pravico do  svobode vesti, ki zajema tudi pravico do celovitega izstopa iz neke  verske skupnosti. Republika Slovenija tako preko Teološke fakultete (ali  pa obratno) širi katoliški nauk o nezmožnosti celovitega izstopa iz  RKC, Republika Slovenija tako širi nauk, ki je v nasprotju z njeno  temeljno listino, to je ustavo. To je pa absurdno, smešno in poniževalno  do vseh dojenčkov, ki so bili krščeni in ne morejo več izstopiti iz  RKC. Namesto, da bi Republika Slovenija zavarovala dojenčke pred zlorabo  s strani RKC, ki jo ta počne s krstom, kar je njena ustavna dolžnost  (56. člen ustave), krste dojenčkov celo podpira in na ta način daje  očitno jasno vedeti, da je v tem pogledu na strani RKC in ne svojega  ljudstva oz. otrok. Republika Slovenija tako daje ljudem jasno vedeti,  da ji je v obravnavanem primeru RKC več vredna kot pa lastni državljani  in da je ustava v tem pogledu bolj ali manj mrtev papir. Ob vsem tem je  potrebno jasno povedati, da je tisti, ki izstopi iz RKC izobčen, to pa  je najtežja cerkvena kazen, izstop je namreč po nauku RKC, ki ga v  javnost posreduje tudi Teološka fakulteta in s tem tudi Univerza v  Ljubljani velik greh. Nekdo, ki je samo izkoristil svojo svobodo, ki mu  jo daje ustava v okviru svobode vesti in je izstopil iz cerkve, je  kaznovan s strani te cerkve, kaznovanje verske svobode pa očitno podpira  tudi Republika Slovenija. Kot da bi bila Slovenija v srednjem veku.  16.  Krst dojenčkom oz. otrokom ne jemlje torej samo njihovih z ustavo  varovanih pravic (svoboda vesti, osebno dostojanstvo…), temveč brez  njihovega dovoljenja posega celo, kot že navedeno, v njihovo duševnost,  saj jim v dušo vtisne neizbrisno duhovno znamenje. Že majhni otroci, ki  še niso razvili svobodne volje in se zato tudi ne morejo sami odločati,  postanejo s krstom “prisilno” člani RKC. Ali niso dojenčki žrtve cerkve  in tudi države, ki bi morala po ustavi zavarovati dojenčke pred vsako  zlorabo oz. nasiljem, pa tega ne stori! Zakaj niti ne opozori RKC vsaj  na njeno lastno pravilo, da "nikogar ni dovoljeno siliti, da bi se proti  svoji vesti oklenil katoliške vere."  17. Kot je razvidno iz  predhodnih navedb, pomeni krst otrok oz. dojenčkov zelo hudo kršitev  pravic otrok z izjemno težkimi posledicami za otroke. Postali so del  Rimskokatoliške cerkve, imajo velike obveznosti in iz nje sploh ne  morejo celovito izstopiti. Navedena cerkev jim je brez njihovega  soglasja posegla celo v duševnost in jim v dušo vtisnila neizbrisno  znamenje. Če izkoristijo svojo ustavno pravico do izstopa iz RKC so celo  izobčeni, torej večno prekleti in vrženi v pekel, kjer morajo trpeti  večne muke. Kot verniki oz. krščenci so podvrženi Bibliji, katere krvav  karakter je opisan v nadaljevanju. 18. Vendar pa RKC ne posega v  duševnost otrok samo z neizbrisnim znamenjem pri krstu, temveč tudi na  drug način. Otrok, ki hodi k verouku in se seznanja npr. s krvavim  starozaveznim naukom, je s tem indoktriniran in biblijske zgodbe oz.  slike gredo v otrokovo duševnost oz. podzavest. Nihče natančno ne ve,  kako mračni in krvavi napotki tako imenovanega Svetega pisma vse do  danes vplivajo na otroke oz. odgovorne v državi in družbi. Nespametno bi  bilo misliti, da nas “knjiga knjig”, na katero so nas navajali od  mladih nog in na katero nas “obvezuje” RKC, ne oblikuje do globin naše  duše. Ni naključje, da je Ronald Reagan, ki je, kot vsi ameriški  predsedniki, prisegel na Biblijo, na višku hladne vojne označil  Sovjetsko zvezo za “kraljestvo zla” in govoril o atomarnem Harmagedonu.  19.  Za Biblijo bi bilo mogoče tudi reči, da je to knjiga, ki vsaj v  določenih delih moralno ogroža mladino, saj deluje surovo, vzbuja  nasilje ali zločine ter rasno sovraštvo. K moralnemu ogrožanju se  prištevajo predvsem nemoralni, surovo delujoči, k nasilju, hudodelstvom  in rasnemu sovraštvu vzpodbujajoči spisi, ki poveličujejo vojno. V  nadaljevanju še nekaj definicij omenjenih pojmov, da si je mogoče lažje  predstavljati vsebino spornih delov Biblije, ki je bila v prejšnjih  točkah samo malo navedena, pri čemer je potrebno še navesti, da je  Biblija prepletena z najhujšo nemoralo: s sovraštvom do drugače  mislečih, z množičnim pobijanjem žensk, otrok in starcev, z genocidom,  mučenjem in najgrozovitejšimi metodami ubijanja. Za moralno ogrožanje so  primerni takšni teksti, ki so po človeški izkušnji sposobni, da  škodujejo zdravemu moralnemu razvoju ljudi do 18. leta. To velja takrat,  ko se je bati, da bi zaradi branja spornih vsebin moralno vedenje  otroka ali mladostnika v mišljenju, čutenju, govorjenju in ravnanju  bistveno odstopalo od norm vzgoje. Vzgojni cilj v naši pluralni družbi  so predvsem v ustavi, zlasti človekovo dostojanstvo, in v ustavnih oz.  drugih pravicah, pa tudi v pedagoških spoznanjih in vrednostnih merilih,  ki se ujemajo z ustavo. Kot surovi veljajo predvsem takšni teksti, ki  so primerni, da vzbudijo surove instinkte, brezčutno, do usode in  trpljenje drugih otopelo mišljenje ali ga intenzivirajo (npr. posebno  brutalne predstave o Divjem zahodu ...). Teksti, ki vzbujajo nasilje ali  zločine so tisti, ki po objektivnem premisleku dopuščajo bojazen, da  bodo mladi bralci zaradi sprejemanja zapeljani k nasilju, zločinom ali  drugim kaznivim dejanjem, ker se jim zdi takšno vedenje čudovito,  zgledno in vredno posnemanja. Teksti, ki vzbujajo rasno sovraštvo so  tisti, ki z vplivanjem na strasti, zbujajo sovražen odnos do oseb, ki  pripadajo drugim rasam, delom prebivalstva ali narodom in so tako  primerni, da pripravijo ugodna tla za sovraštvo, javne izjave, kampanje  ali celo izgrede proti prizadetim krogom. K tekstom, ki poveličujejo  vojne, gotovo štejejo tudi prikazi množičnih umorov oziroma genocidi iz  Biblije, kot da so ta ravnanja po volji Boga. Biblija oz. njeni deli torej otroke moralno ogroža, ker: • drastično oporeka vzgojnim ciljem pluralistične družbe po merilih ustave  •  posurovlja, saj prebuja surove instinkte in je primerna, da ob usodi in  trpljenju drugih vzbudi brezčutno otopelo, osebno mišljenje, ali ga  intenzivira. To je knjiga, ki vzpodbuja k nasilju in zločinu • podpihuje sovraštvo do drugovercev, prav posebno do Judov. V zastrašujoči meri vedno znova krši človeško dostojanstvo • poziva k pobojem drugače mislečih, drugače delujočih, nepokornih otrok, celo narodov, ... • ...  Okoliščina,  da je Biblija kljub svoji nečloveškosti in okrutnosti standardno delo  tako imenovanega krščanskega zahoda, ne zmanjšuje nevarnega učinka na  mladino, temveč ga celo še krepi. Če "Sveta knjiga" priporoča take  okrutnosti, potem znatno znižuje prag za izvajanje podobnih  grozodejstvev. Kdor to dovoljuje, ta naj potem tudi prizna, da jemlje v  zakup, da se bodo nekega dne, ko bodo politične razmere to spet  dovoljevale, ponovno delalo nasilja v imenu Biblije. Z ustavo je to  popolnoma nezdružljivo - razen, če hočemo Biblijo postaviti nad ustavo. A  to bi morali potem povedati, če protislovja vrednot nočemo soočiti s  prepovedjo, ki varuje mladino pred knjigo, ki nasprotuje človeškim  pravicam in ustavi. Tudi morebitni ugovor, da se citiranih okrutnosti  danes ne potrjuje več odpade spričo že navedenega, da je Biblija božja  beseda, seveda po nauku RKC, ki jo je potrebno dobesedno izpolnjevati,  kar pomeni, da ima RKC Biblijo še danes brez pridržka za obvezujočo  sestavino svoje verske dobrine. 20. RKC pa s krstom dojenčkov oz.  otrok ne krši samo slovenske ustave in drugih predpisov ter Konvencije o  otrokovih pravicah, temveč tudi svoj lastni nauk. Čeprav po eni strani  uči, da mora čim prej po rojstvu priti do krsta novorojenčka, RKC po  drugi strani uči, da "nikogar ni dovoljeno siliti, da bi se proti svoji  vesti oklenil katoliške vere." Uči pa tudi Jezusove besede, da je  potrebno prvo učiti in nato krstiti (Mt 28,19). Oboje skupaj logično  pomeni, da je potrebno, da se o krstu in o nauku cerkve otroke sprva  pouči in šele nato se jih krsti, seveda če se otroci s tem strinjajo. Po  katoliškem nauku sta torej dva pogoja za krst otrok: predhodno  poučevanje in soglasje samih otrok. Ker RKC tega sama ne izpolnjuje,  krstov otrok ne bi smelo biti. To pomeni, da krst dojenčkov kot tudi  ostalih otrok, ki niso dali soglasja in niso bili predhodno poučeni,  kršitev samega nauka RKC. Posebej je to kritično, saj ta cerkev deluje v  tem primeru v direktnem nasprotju z Jezusovim naukom, saj je ta rekel,  kot že navedeno, da je potrebno prvo učiti in šele na to krstiti. RKC  tako pri krstih dojenčkov oz. otrok ne krši samo Ustave Republike  Slovenije, temveč celo lasten nauk oz. nauk, ki ga je posredoval njen  ustanovitelj, tako ta cerkev namreč trdi, Jezus Kristus. 21.  Stvar je jasna. Da se preprečijo spolne zlorabe otrok, ki se dogajajo v  RKC, glede katerih pa je verjetno odkrit samo vrh ledene gore, in tako  zaščitijo otroci, je potrebno, da se prepove oz. opusti krst dojenčkov  in otrok. Na ta način se bo število spolnih zlorab otrok s strani  klerikov bolj ali manj približalo številu 0. Seveda prepoved krsta otrok  oz. dojenčkov pomeni tudi zaščito drugih otrokovih pravic kot tudi  otrokove duševnosti.  22. Ker je delovanje v korist otrok  dolžnost vseh državnih organov, torej tudi naslovnega organa, pozivamo  Varuha človekovih pravic, kot že uvodoma navedeno, da stori vse, kar je v  njegovi moči, da se opusti krst dojenčkov tako, da ne bo prihajalo do  kršitve ene izmed temeljnih pravic otrok, to je svobode vesti iz 41.  člena ustave in seveda drugih njihovih pravic in da stori vse, da se  zaščiti otroke pred spolnimi zlorabami s strani katoliških klerikov.   23. Ta pobuda je pobuda v smislu 45. člena ustave. Lep pozdrav.  