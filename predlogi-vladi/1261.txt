
PREDLOG:
Ker se v dvajsetih letih delovanje nove države ni pokazalo kot uspešno, predlagam korenite spremebe v ustroju države in uvedbo brez-strankarske demokracije oz. demokracije naroda. 
 
UVODNA RAZLAGA 
V upanju, da bomo živeli bolje smo prišli iz dežja pod kap.
Zakaj?
Misleč, da nam bo množica strank, katerih je v Sloveniji že čez XY komadov in raste, prinesla boljše življenje, smo se odpovedali enostrankarskemu sistemu in ustvarili večstrankarskega. 
V zadnjem desetletju pa se je pokazalo, da Slovenke in Slovenci to narobe razumejo. Stranke so praktično skupine ljudi, ki se združujejo zato, da prevzemajo oblast na državnem teritoriju in njih prvaki po mafijskih principih organiziranega kriminala v okviru zakonov, katere pišejo sami (!!), kopičijo kapital in na račun tega siromašijo državljane.
Ko človek nekoliko z višine pogleda na to vidi, da je situacija brezizhodna. Vsaka stranka in njeni prvaki, ki pride/jo na oblast, je ista – brez izjem.
VSI POLITIKI SO NAVADNE MARIONETE OMREŽIJ, KI VODIJO NITI IZ OZADJA. Parlament pa je navadno marionetno gledališče za otroke in tako - recimo - volitve nimajo nobenega smisla, saj stranke nimajo nobenega vpliva.
Stalno spreminjanje zakonodaje po meri vladajočih strank je absurdno. Nobeno podjetje ne more načrtovati svojega poslovanja (zato najboljša beže v tujino !!), noben posameznik več vzeti kredita za nakup stanovanja, saj se – recimo – davčna zakonodaja kar naprej spreminja.Le v korist temnih vodij v črnini ozadja. 
Zakaj si politiki stalno izmišljajo zakonodajno toplo vodo – ali ne bi bilo enostavneje prepisati zakonodajo kake države, ki ima več kot stoletne izkušnje z gospodarstvom v demokraciji (A, F, D, GB, CH ..) in zadeva bi lahko tekla normalno že od leta – recimo – 1992.
Veste zakaj temu ni tako? 
Ker potem omrežja ne bi mogla krasti! 
Zato je potrebna korenita sprememba.
 
 
PREDLOG NATANČNEJE
 
Treba je iti v boj za spremembo volilne in celotne zakonodaje po sledečih načelih:
 
1
Popolna ukinitev strankarske demokracije in prehod na direktno/ljudsko demokracijo. 
 
2
Združitev funkcije predsednika države in predsednika parlamenta, katerega volijo državljani SLO neposredno in ne sme biti vezan na nobeno politično stranko ter mora TEKOČE govoriti 2 tuja jezika (kot native speaker). 
Mandat 2 leti. Mandat se lahko s ponovnimi volitvami ponovi tolikokrat, kolikor-krat to žele državljani. Zakaj bi volili nekoga drugega, če se pokaže, da je izvoljeni predsednik pravi človek na pravem mestu?
Volitve avtomatično razpiše urad predsednika po poteku 18 mesecev. 
Volitve in urad predsednika financira država. 
Predsednik  ima imuniteto za čas predsedovanja, vendar lahko po poteku mandata odgovarja pred zakonom za svoja dejanja. Mandat ne šteje v zastaralni rok za morebitni postopek na sodišču. 
Sodelavce izbira predsednik sam – za vodilne sodelavce je pogoj magisterij ali doktorat, politična nevtralnost in popolno obvladovanje angleškega jezika. Sodelavci nimajo imunitete. 
Kandidate za predsednika predlaga parlament na osnovi predlogov iz regij in po proučitvi zahtevanih političnih in drugih znanj, sposobnosti ter izkušenj. 
 
3
Dva poslanca na regijo za dveletni mandat  volijo neposredno prebivalci regije s stalnim prebivališčem v regiji.
Poslanci (pod kazensko odgovornostjo) niso in ne smejo biti vezani na politične stranke – politična nevtralnost. 
Ponovne volitve razpiše parlament po poteku 18 mesecev. Izjemoma lahko župani regije razpišejo regionalni referendum s katerim odpokličejo svojega (ali oba) poslanca ter ob enem izvolijo nova predstavnika v parlament.  
Za poslanca lahko v regiji kandidira kdorkoli s tem, da v regiji nabere 300 podpisov prebivalcev, ki s tem izrazijo podporo njegovi kandidaturi. Osebni podatki o podpornikih/podpisnikih morajo biti javno dostopni in preverljivi. 
Volitve in urade poslancev financira vsaka od regij, parlament pa država. 
Poslanci imajo v svojem mandatu imuniteto po poteku mandata pa, kot vsi drugi državljani, odgovarjajo za svoja dejanja in besede. Mandat se ne šteje v zastaralni rok eventualnih postopkov na sodišču. 
Mandat zaradi dokazanega kaznivega dejanja preneha takoj.
 
4
Ministri so uslužbenci, katere v državno službo na predlog predsednika potrdi in sprejme parlament. 
Predpogoj je politična nevtralnost. 
Ministri morajo za svoje resorje biti sami vrhunski strokovnjaki s popolnim znanjem angleškega jezika (kot native speaker) in katerih izobrazba je lahko dokazljiva le z magisterijem ali doktoratom vezanim na delo ministrstva – tako ne prihaja do absurdov kot danes, ko minister pojma nima zakaj je sploh na tem mestu, o katerem ne ve nič (izjava K. Erjavca) ali pa govori angleščino pripadnika plemena Huba Tumba iz centralne Afrike. 
V ministrstvih ministri delujejo kot direktorji v podjetjih z enim samim ciljem: dobrobit slovenskih državljank, državljanov in države kot take. 
Ministrski mandat/delovna pogodba je omejen/a na 4 leta z možnostjo podaljšanja za naslednja 4 leta in tako do prve napake. 
Minister NIMA imunitete v Sloveniji, ima pa jo v vseh ostalih državah sveta. Za vsa svoja dejanja odgovarja kot vsak drug državljan v SLO. 
Ministru lahko prekine delovno razmerje predsednik na predlog parlamenta ali le-to preneha avtomatično z dokazanim kaznivim dejanjem. Ovadbe tožilstvo obravnava prednostno – in takoj ovrže morebitne zlonamerne lažne ovadbe ter po zakonu (lažna ovadba = kaznivo dejanje) obravnava kršitelja zakona. Anonimne ovadbe so brezpredmetne. 
 
5
Sekretarje ministrstva izbira minister po svoji presoji glede na zahtevano izobrazbo in delovne izkušnje vezane na sekretariat. Predpogoj: politična nevtralnost – nevezanost na katerokoli politično stranko.
 
6
Politične stranke še naprej delujejo kot politično izobraževalne in zabavne institucije. Ljudje se v njih svobodno združujejo, zabavajo, igrajo video-igrice (Sony-PlayStation), se zapijajo na piknikih, drogirajo z extazijem, kadijo marjanco, molijo, meditirajo, sexajo in se sploh imajo mega-fajn. 
Dosedanji strankarski prvaki pa kot organizatorji vsesplošne zabave debelo služijo in tako imajo ljudje vsaj nekaj od tega in se ne čutijo oropane.
 
7
Vse cerkvene in verske organizacije – kot do sedaj le na papirju – so popolnoma ločene od države (ustava – to kar se dogaja sedaj je protiustavno), kar pomeni, da državi plačujejo le tiste davke in prispevke, katerim so zavezani tujci na našem ozemlju (davek na premoženje v SLO, davek na katastrski dohodek, prispevki za uporabo mestnega zemljišča, davek od dohodka neverskih dejavnosti itd). 
Država jih ne financira pod nobenim pogojem in na noben način. Ne njih, ne objektov v njihovi lasti.
Verskim organizacijam in njihovim uradnim predstavnikom mora biti prepovedano – tako kot je prepovedano tujcem – kakršno koli vmešavanje v državo ali njene istitucije. 
Uslužbenci cerkvenih organizacij so po svoji funkciji ločeni od države in verskih shodov ne smejo izkoriščati za politične vplive na državljane (volitve regijskih kandidatov).
Lahko pa povsod sodelujejo kot običajni državljani - ne kot predstavniki verske org. Torej neke izjave za javnost lahko daje nekdo kot Janez Kranjski in ne kot škof RKC.
 
8
Šolstvo: državno in privatno. 
Državnega financira država, privatnega pa pod nobenim pogojem in na noben način ne financira in z njim država NIMA NIČ, dokler je vse v okvirih zakonodaje (pregon zaradi kaznivih dejanj). 
Privatne šole (vključno s cerkvenimi) plačujejo vse davke in prispevke kot vsa druga podjetja (!!) 
V državnih šolah država dodatno in posebej skrbi za učitelje na vseh nivojih, da lahko nemoteno in vrhunsko opravljajo svoje delo. Posebej je z ustrezno zakonodajo dolžna poskrbeti, da učitelj spet pridobi izgubljen ugled v družbi in v šolah vzpostavi novo-staro za učence in učitelje produktivno delovno klimo.
 
9
Zdravstvo: državno in privatno. 
Medicinski strokovnjaki in delavci v državnih organizacijah morajo biti bogato nagrajeni in ne smejo briti izpostavljeni preobremenitvam. Njihov dohodek mora biti nadstandarden in stimulativen. 
Privatnega zdravstva država ne finacira niti ne podpira na noben način. 
Zdravstveno zavarovanje velja za oboje enako in privatna zdravstvena organizacija lahko dodatno služi samo s posebnimi uslugami, ki niso predpogoj za zdravje. 
Državno zdravstveno zavarovanje državljanom zagotavlja popolno zdravstveno oskrbo brez smrtno in za terapijo nevarnih čakalnih dob. 
Državljani imajo zagotovljena VSA najmodernejša zdravila in terapije na osnovi zdravstvenega zavarovanja.
 
10
Sodstvo – upoštevati strokovne zahteve sodnikov po organizaciji sodstva in dohodkih v njem. 
Če je sodstvo neodvisno od drugih državnih institucij, naj bo povsem neodvisno in naj država popolnoma upošteva zahteve sodnikov. 
Sodstvo pripravlja zakonodajo vseh vrst, predlagane zakone najprej preveri ustavno sodišče (skladnost z ustavo), poslanci in potrdi predsednik. Tako zakonodaja ne more biti protiustavna in se v naprej prpeprečijo spori glede ustavnosti zakonodaje.
 
 
V gospodarstvu bi pa morali takoj:
 
A
Sprejeti stimulativno davčno zakonodajo za mlada podjetja . 
Prva 3 leta delovanja mladega podjetja bi morali biti davki primerno nižji in sicer: prvo leto samo 30%, drugo leto 60%, tretje leto 85% in šele četrto leto 100%.
 
B
Po vzoru Avstrije ustanoviti državni organ Zveza za zaščito upnikov v katerega so včlanjeni vsi od DURS, do najmanjših podjetnikov in celo zaposlenih. 
S članarinami se financira najboljše odvetnike, izterjava pa je za člane brezplačna in se začne urejati takoj ob prispetju zahtevka. 
Ko Zveza prevzamejo izterjavo, se račun že ob prvem opominu (račun + odvetniški stroški za opomin) podvoji, če ne potroji. Ob drugem opominu se podvoji vrednost prvega opomina, ob tretjem opominu se vloži zahteva za stečaj na sodišče.  
Pripomba: znanec mi je zadnjič po telefonu jamral, da njegovi dunajski firmi nekdo izplačilo dolguje “že 3  tedne” (!!), in da je to nekaj nezaslišanega kako so ljudje nesramno prevzeli balkanske navade zavlačevanja izplačil tudi v A.
 
C
Po vzoru Avstrije ustanoviti državno zbornico za zaščito delojemalcev, ki lahko v skrajnem primeru, če delodajalec ne vrši svojih obvez do delojemalca, takoj blokira vsa sredstva delodajalca (tudi osebna sredstva posovodje !!) ter razpiše stečaj podjetja/delodajalca – recimo ob neplačevanju prispevkov katere predpiše država (ZZ, SPIZ itd).  
Osebna izkušnja: ob prekinitvi del. razmerja z odpovednim rokom 3 mesecev mi avstrijski delodajalec za te zadnje mesece ni plačal zavarovanj. Ko sem omenil, da ga prijavim na “Arbeiterkammer”, če ne plača, je to med opravičevanjem v pričo mene takoj storil in plačal neplačane prispevke preko spletne banke.
 
D
Uzakoniti najdaljši plačilni rok. Recimo 30 dni. Če je plačilni rok uzakonjen, je vsaka pogodba z daljšim plačilnim rokom (oz. člen pogodbe, ki določa daljši plačilni rok) protizakonit/a in s tem ničen/a in upnik lahko to uveljavlja na sodišču oz. prepusti izterjavo Zvezi za zaščito upnikov – če hoče, seveda.
 
E
V podjetjih poslovodja z vsem osebnim premoženjem jamči za pravilno poslovanje podjetja. 
Če se recimo poslovodji dokaže, da si je v podjetju, kateremu očitno gre slabo in poslovanje le pada,  v tem času izplačeval abnormalno visoko plačo ali nagrade, se lahko v stečajnem postopku zahteva povrnitev VSEH prejetih dohodkov iz naslova delovanja v propadajočem podjetju ali pa se osebno premoženje poslovodje vključi v stačajno maso podjetja v odgovarjajoči vrednosti.
Dohodek poslovodje v podjetju kateremu gre slabo ne sme biti več kot 2X višji od povprečnega dohodka v tem podjetju.
 
 
F
itd. ....
 
ZAKLJUČEK
No, tako. To naj bi bila izvirna ideja. Če bo komu všeč, jo lahko nadgradi. Morda tudi kaka stranka v nastajanju – ali pa že obstoječa.
Mislim, da bi Slovenija tako laže zadihala. Če bi lahko sploh še – če ni že prepozno za dihanje.
Poleg tega bi bili pravi strokovnjaki na pravih mestih, odpadel bi ves cirkus z menjavo kadrov na vseh odgovornih položajih po vsakih volitvah in kup drugih težav s katerimi se srečujemo danes.
Gre le za idejo. Samo to in nič drugega. Vendar se bojim, da je prepozno, saj današnjim politikom niti slučajno ni do tega, da bi uredili gospodarstvo ali rešili državo pred propadom, s katerim se bomo soočili naslednje leto.