Primarno je pri odprtju šol potrebno gledati na osnovnošolce. Osnovna šola je obvezna, zato jo država mora zagotavljati. Srednja šola ni obvezna, pa tudi dijaki so že starejši, imajo dostop in znanje za učenje na daljavo v veliko večji meri kot osnovnošolci, zato vračanje v srednje šole ni tako zelo priporitetno kot v osnovne šole. Vrtci so zgodba zase, a dokler bo staršem tolerirano, da lahko ostane doma zaradi varstva otroka, ob 50% plači, je to načeloma urejeno. Se pa bojim, da marsikdo ne bo dolgo zmogel s tako nizkim prihodkom in tudi delodajalci niso pri volji trpeti tolikšnega izostanka z dela.
Pomembno je, da pride ob odprtju šol do čimmanj stikov - tako med učenci, kot med zaposlenimi. Možnost prenosa okužbe se lahko omeji na en razred, pod to mejo pa mislim, da ne bo šlo. Žal to pomeni, da bodo vrata učilnic morala biti strogo zaprta, zadrževanje v okolici šole je prepovedano. To ni takšen problem pri otrocih prve triade.
Več bo težav pri učencih višjih razredov, saj bo potrebno preprečiti druženja v skupnih prostorih. To se lahko zniža na način, da se pouk razdeli na popoldanskega in dopoldanskega - npr. učenci druge triade imajo pouk dopoldne, učenci 7., 8. in 9. razredov pa popoldne. Ali pa še bolje - izmenično: učenci 4., 6., 8. razredov oddelka a in b imajo pouk dopoldne, učenci 5., 7. in 9. razredov oddelka c in d pa imajo pouk popoldne.
Izhod iz učilnice je dovoljen samo na stranišče in dežurnim učencem po malico, ob upoštevanju razdalje. Ker bi se med odmori vsi učenci nagnetli pred straniščem, pomeni, da je potrebno prilagoditi, kdaj ima kateri razred odmor in ne vsi istočasno. Npr. 1., 4. in 7. razred pričnejo pouk ob 8:30.
2., 5. in 8. razred pričnejo pouk ob 8:15.
3., 6. in 9. razred pričnejo pouk ob 8:00.
S tem načinom res čimbolj minimaliziramo stike otrok v času odmorov, prihodov v šolo in ob koncu šole. Prav tako s tako razdeljenim urnikom minimalizramo stike med zaposlenimi, saj so v zbornicah učitelji pogosto preveč nagneteni! Če ste opazili, razrede preskakujem oz. združujem po nekem zaporedju, saj devetošolci nimajo toliko interesa po druženju s tretješolci in šestošolci, kot ga imajo po druženju s sedmo- in osmošolci.
Hkrati je potrebno razmakniti šolske mize na čimvečjo razdaljo.
Šolsko kosilo bi moralo biti organizirano tako, da se otroci ne zadržujejo v jedilnici po tem, ko so pojedli obrok. Prav tako jih je potrebno nadzorovati, da v vrsti stojijo ustrezno narazen. Vem, da se sliši težko, a sila razmer to zahteva in takšna so pravila v tem obdobju. Glede na to, da ob razdeljenem urniku ne bo pretirane gneče naenkrat, je možno nekaj miz iz jedilnice odstraniti ali pa morda odnesti ven - nekatere šole imajo možnost izhoda na prosto skozi jedilnico - ter preostale mize postaviti bolj narazen in razmakniti stole, npr. kjer so bili prej pri mizi 4 stoli, sta zdaj samo dva. Konec koncev - zakaj pa si otroci, če imajo možnost, ne bi smeli odnesti pladnja ven in pojesti obroka zunaj? Toplo vreme je tu, pa še na svežem zraku bodo.
Potrebno bi bilo zopet vzpostaviti šolske prevoze za otroke, ki ga potrebujejo. Na tem področju se prav dosti ne da narediti, morda edinole to, da se otrok ne pobira s kombijem, ampak z večjim avtobusom in zahteva, da sedijo po eden v vrsti. Glede na to, da trenutno prevoznikom avtobusi stojijo na dvorišču, trenutno ne vidim ovir za to. V večjih mestih, kjer so otroci v šole prihajali z mestnim avtobusom, bi bilo potrebno sodelovanje s ponudnikom mestnega prometa, da se vzpostavi jutranja in popoldanska linija samo za šolarje. Sicer pa otroke spodbujati, naj gredo v šolo peš in s kolesom, trenutno je prometa manj in prometna situacija varnejša.
Organizirano varstvo - podaljšano bivanje je malo večji zalogaj. Morda bi se ga dalo vzpostaviti ob zahtevi, da ob lepem vremenu poteka na prostem. Ne zavedamo se, koliko se prenos okužbe zmanjša na prostem v primerjavi z zaprtimi prostori! V primeru slabega vremena pa je temu lahko namenjena telovadnica.
Potrebno bo seveda uvesti še nekaj novih pravil: obvezno razkuževanje kljuk in ograj večkrat dnevno, razkuževanje prostorov vsak dan, zračenje, zračenje in še enkrat zračenje, poudarek na umivanju rok, pri otrocih prve triade morda tudi "obred" umivanja rok takoj zjutraj, ko pridejo v šolo in pred malico... morda razmisliti o merjenju temperature otrokom s termo kamero ob prihodu v šolo - na nekaterih šolah imajo varnostnika, ki lahko opravlja to zadolžitev. Otroka takoj poslati domov, v kolikor kaže znake okužbe. Organizirati sobo za izolacijo, kjer lahko otrok s sumom na okužbo počaka na starše.
Naj še povem, da nisem iz pedagoške smeri, prav tako moj otrok hodi še v vrtec, a vseeno vidim stisko staršev (in otrok!) v trenutni situaciji. Zato sem spisala zgornji predlog, vsekakor pa ste vabljeni k podajanju vaših predlogov in izboljšav, ki jih lahko vključim v seznam!