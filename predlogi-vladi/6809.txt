Spoštovani, 
Ker imajo vsa živa bitja pravico do življenja, pozivam, da se črta oz. spremeni 4. odstavek 31. člena Zakona o zaščiti živali (Ur. List RS 42/2007), ki dovoljuje evtanazijo zdrave živali po 30. dnevih bivanja v zavetišču. Citiram iz zakona: "Če zapuščene živali ni možno oddati, se lahko po 30 dneh od dneva, ko je bila nameščena v zavetišče, usmrti". 
Vsa zavetišča bi morala biti prehodni dom za zapuščene živali z neomejenim trajanjem do posvojitve. Ne vidim smisla v delovanju tistih zavetišč, ki sprva zapuščenim živalim nudijo zdravniško oskrbo, hrano in streho nad glavo, po 30. dnevu bivanja pa to isto zdravo žival usmrtijo, saj jim to zakon dopušča. Menim, da je skrajni čas, da naredimo korak naprej in vsem zapuščenim živalim omogočimo časovno neomejeno bivanje v zavetiščih do njihove posvojitve. 
V imenu vseh živali, ki čakajo v zavetiščih na nove domove, se zahvaljujem za podporo tega predloga. Hvala!
 