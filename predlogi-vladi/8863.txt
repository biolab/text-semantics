Predlagam, da ob novoletnih praznovanjih, ki jih načrtujejo občine po Sloveniji, enostavno "prepove" izvedba ognjemetov in uporaba morebitne druge pirotehnike. denar namenjen za takšno početje naj se nakaže v druge bolj koristne humanitarne namene.

Pri eksploziji se namreč sprostijo snovi, ki zastrupljajo ozračje in povzročajo kratkotrajno izjemno povišane koncentracije onesnaževal.

Ognjemeti, petarde in iskrice povzročajo veliko in negospodarno onesnaženost ozračja z delci ter predstavljajo tveganje za zdravje ljudi.

Če ni padavin, lahko ti delci lebdijo v zraku več kot en teden. Tudi, ko se že posedejo, se lahko ponovno vrnejo v ozračje zaradi cestnega prometa ali vetra. Ko delce padavine sperejo iz ozračja in tal, onesnažijo površinske vode in podtalnico (iz tega vidika so problematični zlasti perklorati, ki so endokrini motilci hormonov).

Na Agenciji RS za okolje ugotavljajo, da koncentracije delcev v ozračju vsako leto na prehodu v novo leto večkrat presežejo dovoljeno dnevno mejo onesnaženosti za delce z velikostmi pod 10 mikrometrov  PM10 (50 ug/m3), ki jo določa evropska zakonodaja. Merilne postaje niso postavljene v bližini prireditvenih prostorov v mestih, kar pomeni, da so koncentracije onesnaževal na lokacijah prireditev veliko večje.

Izpostavljenost izpustom onesnaževal, ki jo povzroča ognjemet, lahko sproži težji asmatični napad. Drobni delci, ki vsebujejo kovine, povzročajo vnetje dihalnih poti in pljuč tudi pri sicer zdravih ljudeh. 