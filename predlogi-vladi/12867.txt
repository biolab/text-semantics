Spoštovani.
Prepričani smo, da v zadnjih dneh nismo edini, ki potrebujemo Vašo pomoč. Pridružujemo se pobudam Trgovinska zbornice Slovenije (TZS), ki pozivajo k odprtju neživilskih trgovin. Po dobrih dveh mesecih zaprtja smo mnogi pred popolnim zlomom. Pomoč je nezadostna, saj imamo poleg stroškov dela tudi stroške nabav, najemnin in mnogi tudi kreditov.
V tokratnem sporočilu vas pozivamo, da kolesarske trgovine znova uvstite med nujne (en. essentials). Zaradi prihajajočih višjih temperatur opažamo skokovit porast povpraševanja.
Kolesarjenje je pomemben člen urbane mobilnosti, hkrati tudi krepi psihofizično zdravje. V prvem valu smo že bili deležni posebne obravnave in pomembno prispevali k blaženju negativnih učinkov epidemije na splošno populacijo. Enako so ravnale tudi mnoge države po svetu. Podobne pobude se pojavljajo tudi sedaj. Primer poziva nemške kolesarske industrije: www.sazbike.de
Nekaj značilnosti kolesarskih trgovin:
- Pretežno gre za poslovalnice manjše od 300 m2 s sorazmerno nizko frekvenco obiska (cca. 50-100 obiskovalcev na dan). Logistično je relativno enostavno omejiti število kupcev, ki so lahko naenkrat v trgovini, saj je blizu običajnemu vzorcu.
- Kolesarske trgovine so ozko specializirane in imajo zelo jasno poslanstvo. Posledično k nam zahajajo samo stranke, ki imajo jasno izražen interes. Običajno tudi ne delujemo v sklopu velikih centrov, kjer je veliko ljudi, ampak na obrobju mest.
- Smo izjemno pomembne za aktivno mobilnost. Veliko ljudi danes opušča vožnjo z avtomobili predvsem na kratki razdalje. Na drugi strani je rekreacija populacije izjemno pomembna, ne samo v času krize, saj zmanjšuje psihične pritiske in blaži stiske, ampak tudi kot najbolj množična rekreativna dejavnost državljanov.
Gospodarski vidik v času pandemije:
Kolesarske trgovine smo zelo odvisne od sezone. V pomladnem obdobju dosežemo skoraj 70% letnega prometa. Žal se ti meseci pokrivajo z ukrepi za zajezitev pandemije in nastaja izjemna gospodarska škoda. Subvencije nas žal ne bodo rešile, saj naslavljajo zlasti socialne transferje. Tudi krediti niso rešitev, saj jih ne bomo mogli odplačati. Velik del naših stroškov je povezan z nabavami, ki se planirajo tudi po 6-12 mesecev vnaprej. Posledično imamo velike zaloge neplačanega blaga, ki bo že konec maja postalo neaktualno.
Če v spomladanskim mesecih ne uspemo prodati dovolj bomo prišli v zimski čas, ki za nas pomeni mrtvo sezono, brez denarnih zalog. To pomeni, da dejavnost ne bo preživela, oz. bo zelo prizadeta. Dvomesečni zimski “lockdown” nas je še dodatno izčrpal.
Smo pomemben člen v nabavni verigi, med tovarnami in kupci. Samo s spletno prodajo ni mogoče pokriti potreb kupcev, saj gre za tehnični izdelek, ki potrebuje svetovanje. Mnogi manjši trgovci tudi niso tako informacijsko napredni in so ob vse dohodke.
Čimprejšnje odprtje kolesarskih trgovin je za nas izjemnega pomena!
Rešitev:
Uvrstite kolesarske trgovine med nujne.
Z veseljem bomo sledili Vašim navodilom za preprečevanje širjenja okužbe, saj cenimo Vaše napore in jih podpiramo.
Nasvidenje na spletu, v trgovini ali na kolesu.