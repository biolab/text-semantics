
Stranka HUMANA Slovenija zbira podpise za izvedbo  Referenduma o UTD-ju
 P.S.: Rabimo 40.000 podpisov da lahko vložimo zahtevek za  Referendum glede UTD-ja. 300 € na mesec za vsakega prebivalca. Ali velja Peticija  tudi v elektronski obliki ( kateri portal? ) ali morajo biti podpisi izključno  na papirju? Ali rabimo mogoče kot Stranka manj podpisov, ker bomo vložili  zahtevek za razpis referenduma preko Stranke Humana Slovenija? Če bodo potrebni  podpisi na papirju, potrebujemo prostovoljce za zbiranje po vsej Sloveniji.  Oblika tega formularja za podpise?? 
 
 
Ideja o UTD, torej dohodku, ki bi vsakemu članu družbe  zagotovil dostojnejše življenje, je letos dobila zelo konkretno obliko  uresničljivega socialnega programa. Dr. Koroščeva je upravičenost uvedbe  UTD utemeljila na sedemdesetih straneh “Predloga  UTD v Sloveniji”. Se bo za ta predlog zavzela vlada? Se bo zanj  navdušila slovenska javnost?
> Od kod ideja o univerzalnem temeljnem dohodku za vse državljane  Slovenije?
“Koncept temeljnega dohodka sem iskala in našla leta 2001, ko sem prišla  delat na vladni Urad za makroekonomske analize in razvoj. Zdelo se mi je, da  odpira polje svobode in strokovne avtonomije, ki se je po mojem občutku v tistem  času pričelo opazneje krčiti. Lani se je za trenutek zazdelo, da se bo obstoječa  družbena ureditev vsak trenutek sesedla in da je nujno zarisati scenarij, ki bi  nam lahko pomagal preživeti tudi v najhujših razmerah. Toda 'neoliberalna  kapitalistična zver' se je pobrala. Res je, da je v predsmrtnem krču najbolj  nevarna, a obenem nam je dala čas in priložnost, da se organiziramo in na  spremembe pripravimo.”
> Bi bila uvedba UTD prava rešitev?
“V času prehoda iz moderne v postmoderno dobo se zdi uvedba  UTD po eni strani skorajda zgodovinska nujnost, edino moralno  sprejemljiva možnost glede na našo kulturo vrednotenja človekovega življenja in  glede na tehnološko razvitost, ki omogoča preživetje vseh ljudi. In zato upam,  da bo UTD slej ko prej sprejet.”
> Tudi varuhinja človekovih pravic se v letnem poročilu za 2009  zavzema za uvedbo UTD. Ob tem se sprašuje, ali je Slovenija še  socialna država. Je Slovenija še socialna država?
“Varuhinja opozarja na čedalje večjo revščino v Sloveniji, kar je v povezavi  z neplačevanje plač zaposlenim in neplačevanjem socialnih prispevkov. To pa ni  samo vprašanje socialne, temveč vprašanje pravne države. Imamo torej premalo  pravne države in glede na to je socialne države celo preveč. Socialna država  krpa luknjo, ki jo odpira odsotnost pravne države.”
> Mar je pri nas res toliko socialne države, kot  pravite?
“Seveda je je. V proračun se že zdaj steka toliko denarja, da bi lahko  državljanom začeli plačevati univerzalni temeljni dohodek. Vendar pa je socialna  država tudi neučinkovita in velikokrat krivična. Kot vsaka socialna država ima  tudi naša sistem selekcije, nekatere ljudi stigmatizira, diskriminira, in porabi  za to selekcijo izjemno veliko denarja in administriranja. Če vse to upoštevamo,  ugotovimo, da v našem sistemu kroži dovolj denarja, ki bi ga s pomočjo  UTD učinkovito in lažje razporedili.”
> Po vašem predlogu bi 300 evrov UTD dobivali  vsi, od novorojenčka do najstarejšega državljana?
“Ja, tako je.”
> Samo na podlagi državljanstva oziroma stalnega  bivališča?
“Tudi teoretiki na to vprašanje nimajo enotnega odgovora. Če se sklicujemo na  to, da se bo UTD financiral iz davkov, bi morali do njega biti  upravičeni vsi, ki plačujejo davke, torej vsi stalni prebivalci Slovenije. Če pa  gre za to, da se UTD izplačuje tudi na osnovi družbene rente,  zemljiške rente, zemlja pa je vezana na državo, potem je večja logika povezave z  državljanstvom. Jaz sem se tu opredelila za srednjo pot. Torej, da bi bili do  UTD upravičeni vsi državljani Slovenije in vsi stalni  prebivalci, ki živijo pri nas deset let, od tega pet let nepretrgoma. Denar za  to je.”
> Ali bi država ob velikih proračunskih težavah, s katerimi se  sooča, sploh lahko vsakemu državljanu plačevala  UTD?
“UTD je bil že na začetku zastavljen tako, da bi poenostavil  sedanji sistem socialne varnosti. Izhodišče zanj je bilo, da zagotavlja  eksistenčno varnost vsaj v tolikšni meri, kot ga sedanji, in da ne ogroža  najbolj ogroženih, da bi bil torej za večino najbolj ugoden. Prav tako pa naj ne  bi ogrožal proračuna in bi moral biti v smiselnem razmerju do različnih oblik  dohodka. Ne more dobivati enake količino denarja nekdo, ki dela osem ur na dan,  in nekdo, ki sploh ne dela. Tako smo dobili znesek 300 evrov. Na podlagi  izračunov sem ugotovila, da bi, če bi že leta 2007 uvedli UTD,  zdaj imeli v proračunu kar 806 milijonov evrov manj minusa.”
> Toliko?
“Že leta 2008 in še bolj leta 2009 bi z UTD veliko  pridobili, saj se je v teh dveh letih vrglo v sistem socialne varnosti veliko  denarja - za subvencije delovnega časa, za subvencije za ohranitev delovnih mest  ... vendar pa kljub temu ni zanesljivo, ali bodo zares dosegle zastavljeni  cilj.”
> Z uvedbo UTD bi torej odpadli vsi drugi  socialni transferji?
“Odpadlo bi 16 transferjev. Ne vsi. Ostala bi, na primer, politika aktivnega  zaposlovanja. Ostale bi vse pomoči za ljudi s specifičnimi potrebami, torej  pomoč za invalide. Odpadlo pa bi, na primer, nadomestilo za brezposelnost iz  javnega denarja.”
> Ste prepričani da bi 300 evrov zadoščalo za preživetje? Ljudje  imamo namreč zelo različne potrebe ...
“Višina UTD je odvisna predvsem od tega, kaj se namerava z  uvedbo UTD doseči: ali se želi ljudem zagotoviti eksistenčno  varnost ali zmanjšati revščino, ali spodbuditi vlaganja v izobraževanje, ali  spodbuditi podjetniško inovativnost ali zmanjšati dohodkovno neenakost ali  ustvariti družbo blaginje. Če se želi zagotoviti eksistenčno varnost, je  potreben UTD v višini eksistenčnih stroškov. Če se želi  zmanjšati revščino, je višino UTD potrebno vezati na prag  revščine. Termin 'temeljni' implicitno sugerira, da mora ta dohodek v prvi vrsti  zagotoviti pokritje osnovnih eksistenčnih stroškov povprečnega posameznika, zato  se zdi v tem trenutku smiselno vztrajati predvsem na cilju zagotavljanja  minimalne eksistenčne varnosti - in imeti pri tem v mislih osnovne eksistenčne  potrebe, kot sta potreba po hrani in strehi nad glavo.”
> Kaj pa je eksistenčni minimum?
“Tu je težko potegniti črto, ki bi bila pravična za vse ljudi. Živimo v  različnih razmerah in imamo različne potrebe. Vendar pa bi se lahko ljudje ob  izplačanem UTD odselili na območja, kjer je življenje cenejše,  denimo v manj razvite slovenske regije, ali pa v zapuščene vasi. Lahko bi  izkoristili tako imenovano ekonomijo obsega, lahko bi jih živelo več skupaj.  UTD lahko zagotavlja eksistenčni minimum, lahko pa je  materialni temelj avtonomnega življenja.”
> Sociolog Veljko Rus govori o socialni mreži, v katero se ulovijo  vsi tisti, ki padejo z višin kompetitivne, tekmovalne družbe ...
“Že leta 1990 je Rus govoril o minimalnem dohodku.”
> Torej o znesku, ki človeku zagotavlja neko gotovost, da ne bi  strmoglavil na trda tla ...
“Ja, da ni prestrašen, da se ne preda eksistenčnemu strahu, ki človeka na eni  strani omrtviči, na drugi strani pa ga sili, da postane drugemu volk.”
> Mar ni kapitalistični sistem (vključno s trgom delovne sile)  utemeljen prav na strahu pred brezposelnostjo, pred tem, da ostane brez sredstev  za preživetje? In je za to pripravljen delati za kakršenkoli  znesek?
“Kapitalizem seveda ni neka pošast, kapitalizem je sistem, kjer ima prednost  kapitalski dobiček. Pri nas pa je kapital postal edina prioriteta, edini cilj.  Ampak poglejte, v kapitalizmu 19. stoletja je bila poleg kapitala tudi družbena  odgovornost, sicer ne do revežev, vendar vsaj odgovornost do lastnega mesta, do  zgodovine, do naroda. Danes pa je kapital brez drugih prioritet, ne upošteva  škode, ki jo povzroča družbeni mreži. Še huje. Danes pravijo, da živimo v novem  sužnjelastništvu. Ni res. Lastnik sužnjev je skrbel za to, da je imel njegov  suženj kaj jesti, da je preživel. Zdaj pa kapital dopušča, da ljudje umirajo od  lakote. Delodajalci ne plačujejo dela, ki ga delavci opravijo. Vsakogar lahko  vsak hip zamenjajo z drugim.”
> Zakaj pa delavci kljub temu delajo? Zakaj ne  stavkajo?
“Zato, ker nimajo druge izbire. Do zadnjega upajo, da jim bodo menedžerji  priskrbeli delo, za katero bodo plačani. Pa tudi zato, ker še obstaja socialna  mreža, ki delavcem omogoča, da preživijo. Ne uspe pa preživeti imigrantom, saj  zanje socialna mreža ne velja. Tudi stavkajo ne, ker se dobro zavedajo, da se bo  kapital potem odselil na Kitajsko, kjer so delavci pripravljeni delati še za  manjši znesek kot pri nas. Ne stavkajo zato, ker nimajo nobene pogajalske  moči.”
> Kapital torej grozi, izsiljuje ...
“To ni grožnja, to je že realnost. Je neizogibno. Delavci ne morejo ničesar  proti temu.”
- Mar bi z uvedbo UTD delavci sploh še hoteli  delati? Nekateri bi se s tem zneskom zadovoljili. 300 evrov ni malo  ...
“Ampak že sedaj nekateri životarijo s socialno pomočjo. UTD  ne spreminja tega, kar socialna država ponuja že sedaj.”
> Kaj bi potemtakem pridobili z uvedbo  UTD?
“Veliko stvari bi poenostavili. Ob uvedbi UTD nam ne bi bilo  več treba na center za socialno delo, prav tako nam ne bi bilo treba na zavod za  zaposlovanje samo zaradi forme, kot doslej. Morda, vendar je verjetnost majhna,  bi bil manjši interes za težka fizična dela, ki že sedaj niso plačana.  Preventovi delavci ne bi hodili na delo, za katerega ne dobijo plačila, če bi  imeli zagotovljen UTD, prav tako ne Vegradovi delavci. Ampak,  ali je to kaj slabega? Je napačno, da ne delaš, če ne dobiš plače?
>Izsiljevalska moč kapitala bi se zmanjšala ...
“Tudi zaradi tega bi bila upravičena uvedba UTD. Ampak, kaj  se dogaja? Ko sem spraševala ljudi, ali bi ob uvedbi UTD še  delali, je večina odgovorila, da bi, vendar pa niso bili prepričani, da bi sosed  še delal. To je tipično slovensko. Gledaš soseda, nanj zvračaš odgovornost.  Zakaj ljudje ne gledajo sebe, ampak druge? Pri drugih vidijo večjo lenobo kot  pri sebi. Mene navdušujejo tisti ljudje, ki niso v množici, ki samostojno  odločajo. Zato si upam Slovencem predlagati UTD, verjamem, da  so sposobni samostojnega razmisleka in ravnanja.”
> Bi se o uvedbi UTD ljudje odločali na  referendumu?
“Seveda. Saj bi to bila odločitev o koreniti spremembi načina življenja.  Primerljiva bi bila z odločitvijo za samostojno Slovenijo. Leta 1990 smo se  odločali, kje želimo živeti, zdaj pa, kako želimo živeti. Izkušnje prejšnjih  referendumov kažejo, da Slovenci niso neumni, niso pasivni, ko imajo možnost  odločati. Zagovorniki UTD verjamemo, da imajo Slovenci velike  količine kreativnih idej, za katere pa zdaj nimajo časa, niti nimajo poguma, da  bi se jih lotili. Vsakokrat, ko stopim iz državnih uradov med ljudi, ugotovim,  koliko idej je, koliko neizkoriščene energije. Zato me sploh ne skrbi, da bi  zaradi uvedbe UTD Slovenci ležali doma in gledali  televizijo.”
> Je torej ustvarjalnost blokirana zaradi strahu pred nežmožnostjo  preživetja? Bo uvedba UTD ta strah odpravila?
“Seveda.”
> Če je ta ideja tako dobra, zakaj se politika zanjo ne navduši?  Zakaj jo kakšna politična stranka ne vključi v svoj program?
“Vsaka sprememba zahteva določeno ceno. Tudi prehod iz samskega v zakonski  stan terja določeno odpoved. Nekaj sicer pridobiš, a marsičemu se moraš zato  odpovedati. Zdaj država že spreminja socialni sistem in če bi uvedli  UTD, bi za to spremembo plačali zelo nizko ceno. Že samo nadzor  bi se z uvedbo UTD zmanjšal.”
> Tudi sindikati so hladni do ideje UTD  ...
“Seveda so, saj se jim zdi, da bodo izgubili smisel svojega obstoja ...”
> Saj ga bodo zares izgubili ...
“Ne, ne bodo ga. Sindikati se ne smejo boriti za delavčevo golo eksistenco,  ampak za kvaliteto njegovega življenja. Ker se bojimo za osnovno eksistenco, za  vsakdanji kruh, se sploh ne zavedamo, kaj vse nam manjka: kakovost življenja,  izobraževanje ob delu, soodločanje ... Vse to zanemarjamo, ker mislimo samo na  želodec. O političnih strankah pa nima smisla govoriti.”
> Zakaj tudi elite niso za to?
“Tudi elite se bojijo, da bi izgubile položaj in moč. Zelo sem razočarana nad  univerzitetniki, ki imajo velike težave s prekernim zaposlovanjem, z  negotovostjo svojega poklica, a vendar ne vidijo širše, ne vidijo, da je to  splošen družbeni problem. Spet vidijo samo sebe, namesto da bi v tem videli  strukturni problem naše družbe. Elite se ne bojijo samo tega, da bi izgubile  nadzor, ampak tudi, da bi izgubile avreolo najpametnejših. Trenutno res nima  nihče rešitve za izhod iz krize, vendar se elite pretvarjajo, da jo imajo.  Zaradi družbene moči, zaradi oblasti. Tudi UTD ni rešitev, je  pa osnova, bergla, s pomočjo katere bi lahko shodili.”
> V sodobni druži postaja nezaposlenost kronična. Proizvodnja se  seli v Azijo, roboti nadomeščajo človeka ...
“Točno. Živimo prehod v postindustrijsko družbo. Tehnološki napredek  zmanjšuje potrebo po človeškem delu. Od tod tudi prepričanje, da bo človek v teh  razmerah delal vse manj, da bo imel vse več prostega časa. Ta, nekoč razširjena  domneva, se je sčasoma izgubila. Zakaj danes ne razmišljamo o skrajšanju  delovnega časa?”
> Dogaja se prav nasprotno. Več delamo, imamo manj prostega časa  ...
“Res je. Ljudje pozabljajo, da imamo v delovnopravni zakonodaji naše države  zapisan 40-urni delavni teden. Dokler bodo vsi ministri skupaj s premierjem  delali več kot 40 ur na teden, bodo kršili zakon. Za to bi jih morali kaznovati.  Dodaten problem je, da to pričakujejo tudi od drugih ljudi. Namesto tega bi  morali razmišljati o tem, kako delati štiri ure na dan. To je povezano z  razmišljanjem o pravičnosti UTD. Saj temelji na pravični  delitvi skupnega dobrega. Zato je nemoralno in zavrženo, če v tem času nekdo  zaseda dve plačljivi delovni mesti. Namesto tega bi lahko vsakdo delal štiri ure  in dal možnost še komu drugemu, da dela in zasluži.”
> V socialni krizi se veliko govori o pomembni vlogi, ki jo igrajo  dobrodelne organizacije (Rdeči križ, Karitas). Bi z uvedbo UTD  dobrodelne organizacije prenehale obstajati?
“UTD ne bi ogrozil ne sindikatov ne dobrodelnih organizacij.  Ponavljam: naš ljubi kruhek nam zastira pogled na vse težje probleme. Za starega  človeka je vsakdanji kruh res pomemben, a prav tako pomembno je, da kdo pride k  njemu, ga vpraša, kako se počuti, se z njim pogovori. Soočamo se s hudim  problemom atomizirane družbe, s problemom osamljenosti ljudi, z raztrganim  družinskim omrežjem. Ampak tega ne vidimo, ker se ukvarjamo s pehanjem za  preživetje. UTD bi olajšal to breme, dal bi nam določeno  minimalno materialno varnost. Vsakdo bi imel čas za premislek, ustvarjalni  premislek.”
> Toda kapitalizem živi od iluzije neomejene rasti. Ali lahko  ekološko vprašanje spodkoplje to iluzijo?
“Paradigma mišljenja, povezana z rastjo, ni nič napačnega, ampak je v zakup  potrebno vzeti vso zgodbo, ne samo en del. Če je rast, je tudi propad. Zato je  potrebno obravnavati rast v ciklusih. Neomejena rast je strašna neumnost. Že v  njeni ideji je huda napaka. Potrebujemo novo predstavo sveta. Sistem trajnostne  rasti. Sintagma je oksimoron. Zato se izogibam izrazu rasti. V tej fazi se  borimo za obstoj. Dolgoročni obstoj ...”
> Koga? Ljudi?
“Ljudi, družbe.”
> Koliko razvojnih rezerv pa še ima kapitalizem? Azija, Afrika in  deloma Latinska Amerika delujejo kot še neizkoriščena tržišča ...
“Kitajska in Latinska Amerika imata širno polje razvoja in ju okolje ne  omejuje. Mi pa tega več nimamo. Vse več denarja in idej namenjamo ohranitvi  delovnih mest. Vendar pa se vsiljuje vprašanje: zakaj sploh delovna mesta, če  smo tudi potrošniško zapolnjeni. Ne potrebujemo toliko proizvodnje. In se  znajdemo v mrtvem teku. Ta mrtvi tek moramo legalizirati. In narediti, da se  ljudje ne bodo počutili krive, če so nezaposleni, saj je to izven njihove moči.  Ni več potrebe po človeškem delu. Zato je nesmiseln sistem, ki s pomočjo šole,  kulturnih vrednot proizvaja ideologijo dela. Saj ljudi, ki nimajo dela, izloča  in stigmatizira.”
> Kako lahko v sistemu, ki je utemeljen na privatni lastnini,  sploh mislimo o konceptu pravičnosti, o pravični prerazporeditvi dobrin? Saj je  prav UTD utemeljen na konceptu pravičnosti ...
“Privatna lastnina ni problem. Pri UTD govorimo, da je  zemlja skupno lastništvo, prav zato bi moral tisti, ki si jo prisvoji, plačevati  kompenzacije manj srečnim, ki je ne morejo izkoriščati kot privatno lastnino.  Podobno je z intelektualno lastnino. Te se je ne bi nihče smel lastiti, saj je  last naših predhodnikov, je torej naša skupna lastnina. Mi smo palčki na ramenih  velikanov. Mi samo vračamo našim predhodnikom in majhen del tega dajemo tudi  prihodnjim rodovom.”
> Torej bi morali ves družbeni sistem na novo  oblikovati?
“Seveda, vendar ni potrebno ukiniti privatne lastnine. Samo dobro jo je  potrebno obdavčiti in plačati kompenzacijo za uporabo skupne lastnine v privatne  namene.”
> Ampak kapital zahteva manj davkov ...
“Njegova logika je napačna. Država je naša skupna last. Pri nas imamo dobre  zakone, ki pa jih ne izvajamo. UTD bi moral pomagati k boljšemu  izvajanju pravne države. Tudi v državni upravi so ljudje, ki so prestrašeni. V  državni upravi nočejo sprejeti odgovornosti za ničesar. Ne želijo se  izpostaviti, prav zaradi eksistenčnega strahu.
Kapitalizem je zdaj vezan na potrošnika. On odloča, kaj se bo delalo in kaj  kupovalo. Ni res, da so ljudje nemočni, če so nezaposleni. Moč dobivajo kot  potrošniki. Toda če hočejo, da bo slovenski kmet imel delo, naj kupujejo  slovensko, če hoče šivilja v Betki imeti delo, bo morala pač kupovati stvari od  Rašice.”
> Gre torej za samoorganizacijo ljudi, ki je nekakšna vojna  napoved globalnemu kapitalizmu?
“Tako je. Ljudje se morajo zavedati, da so soodgovorni za družbo, v kateri  živijo. Tako bo lahko slovenski kmet prodal svoj česen, da bo lahko kupil, kar  slovenska šivilja zašije. Ljudje morajo odgovorno ravnati. Torej delovati  ekološko in varčno.”
> Kako bi pravzaprav opredelili bistvo  UTD?
“UTD v Sloveniji odgovarja na tri najbolj pereče probleme  naše družbe: na invalidno pravno državo (neplačevanje plač, prispevkov),  UTD tem zagotavlja socialno varnost. Naslednji problem je  neinovativnost, nekonkurenčnost. UTD bo s tem, ko bo dal  eksistenčno varnost, ljudem olajšal izražanje kreativnih idej. Omogočal bo boj  za lastne ideje. In tretji problem: UTD že na teoretični ravni  zmanjšuje administrativne stroške in poceni državo. To so tri ključni argumenti  za takojšnjo uvedbo UTD.”
> Imamo pogoje za uvedbo UTD?
“Imamo. Imamo dovolj bogato državo, da si lahko privoščimo uvedbo  UTD.”
> Bi bila Slovenija prva država, ki bi imela sistem  UTD?
“Ja, vendar se ne bi veliko razlikovala od Danskem, kjer že imajo podoben  sistem. UTD je samo logična konsekvenca tega, kar Evropa  obljublja, da bo naredila pri zagotavljanju flexsecutity, varne prožnosti.  UTD je pač samo natančna realizacija sistema varne prožnosti.”
ROBERT ŠKRLJ