Predlog 4: COVID19 - Otroci prihodnosti (4/6)
Če se zavedamo ali ne, sta že dve generaciji otrok tako intenzivno tangirani z ukrepi za obvladovanje epidemije, da bodo kreirali povsem novo realnost družbe. Zato, da ostanejo kreativni, radoživi, družabni, raziskujoči posamezniki potrebujejo osebni stik s svojimi vzorniki, učitelji, sovrstniki. Zato je ne glede na stroške potrebno poiskati način, da se vsaj delu populacije, pri katerem je to možno storiti brez ogrožanja kogar koli, vzpostavi običajno učno okolje. Po poročanju medijev v Nemčiji v jesenskem obdobju tudi v primeru zaznane okužbe niso pošiljali celih razredov otrok v izolacijo, ampak so izolirali samo otroke, ki so delili skupno omizje in ki so bili v skupnem mehurčku v šoli (skupno druženje med odmori in v času malice).
Predlog teksta, ki se daje na glasovanje:
Izobraževalne ustanove so dolžne organizirati učne procese na način, da se udeleženci učnega procesa (oziroma v primeru mladoletnih njihovi skrbniki) samostojno in prostovoljno odločijo na kakšen način se bodo v posameznem semestru udeleževali učnega procesa – na daljavo ali v prostorih vzgojno izobraževalne ustanove. Temu primerno se prilagodi predpise, standarde in pogoje na način, da bodo lahko pristojne ustanove ustrezno delovale.
Za potrebe zagotavljanje in izvajanje učnega procesa na takšen deljen način Republika Slovenija zagotovi vsem izvajalcem za posamezen semester (četrtletje) sredstva v višini minimalne plače za vsakih 10 udeležencev učnega procesa.
Pričakovani rezultat:
Vzpostavitev boljših pogojev za učitelje.
Staršem se omogoči, da se opredelijo v skladu z lastnimi preferencami oziroma potrebami družine.
Vsaj delu otrok v generaciji se omogoči normalne pogoje šolanja.