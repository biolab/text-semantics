Pričujoč predlog naslavlja dopolnitev odloka o začasni delni omejitvi gibanja ljudi. Namen predloga ni odprava omejitve prehajanja med občinami ali med regijami, temveč začasno izjemo prehajanja meja za določeno omejeno skupino ljudi.
Leto 2020 je izredno stresno za vse posameznike, vsak slehernik je podrejen prilagoditvam. Mnogo ljudi se z novimi okoliščinami sooča v dvojici, skupini treh ali več ljudi v gospodinjstvu. Pozablja pa se na skupino posameznikov, ki zaradi osebnih okoliščin živijo sami in morebiti v drugi občini (ali regiji) kot ostali ožji družinski člani. Vsak tak posameznik ob upoštevanju odlokov o zbiranju in odlokov o začasni omejitvi gibanja ljudi v letošnjem letu že mesece biva izoliran od ožje družine in prijateljev. Ob upoštevanju ukrepov je preživel sam praznike, kot so velika noč in dan mrtvih, ter morebiti lasten rojstni dan, glede na trenutne predpise bo tudi božič in novo leto. Če se stanje ne bo umirilo še nekaj časa, bo posameznik osamljen tudi te tedne ali, v primeru pesimistične napovedi, morebiti mesece. Dolgotrajna popolna osamitev ima lahko negativne posledice na posameznika.
Predpostavljam, da je takšnemu posamezniku podan predlog prioriteta pred odpravo ukrepov, kot so odprtje določenih trgovin in storitev, ki bi lahko stanje v državi le še poslabšali in povzročili dodaten odmik od bližnjega srečanja z najbližjo ožjo družino.
Predlog je, da se po vzoru drugih držav, ki so zasnovale in prakticirajo družabni mehurček, takšnemu posamezniku omogoči, da se vsaj za kratek čas sreča s člani ožje družine in, v kolikor je to potrebno, za ta namen omogoči prehod meja občin. Izjema gibanja bi se omejila na posameznike, ki bi ožjo družino obiskali na njihovem naslovu bivališča in ne obratno, s čimer bi preprečili prehajanje meja drugim številčnejšim skupinam (množične obiske), v kolikor bi bilo tem to še vedno omejeno. Posameznik bi mejo prečkal samostojno ali v spremstvu osebe iz ožje družine, ki bi omogočila prevoz in h kateri se odpravlja. Posameznik bi pred tem dejanjem izpolnil posodobljen obrazec Izjava za dokazovanje upravičenosti gibanja izven občine prebivališča. Navedel bi točen naslov, na katerem se bo nahajal, kar bi bilo mogoče tudi preveriti.
V premislek.