V Sloveniji je bilo v februarju 2011 od 565.176 prejemnikov pokojnin kar 32.882 upokojencev, ki so prejeli pokojnino nižjo od 100 evrov. Najnižja pokojnina, ki jo določa 56. člen ZPIZ-1 je 193 evrov, najvišja izplačana pokojnina, pa je bila 2.284 evra.
Ko primerjamo pokojnine nižje od 100 evrov s pokojninami, ki presegajo 2.000 evrov, ugotovimo, da so v naši državi socialne razlike na področju pokojnin izredno velike.
Morda bo kdo od državnih uradnikov rekel, da tisti, ki prejema 100 ali manj evrov mesečne pokojnine, ni vplačeval pokojninskih prispevkov in ima zato tako nizko pokojnino. V kolikor je res tako, potem je po mojem mnenju nesmiselno, da prejema denar iz pokojninske blagajne, ampak naj prejema socialno pomoč iz proračuna, če seveda izpolnjuje pogoje do te pomoči.
Predlagam, da se v zakon jasno zapiše, kaj je pokojnina in kaj je socialna pomoč. Pokojnina, ki je le zakrinkana socialna pomoč, naj se ne izplačuje iz pokojninske blagajne. Predvsem pa nobena pokojnina ne sme znašati ponižujočih 100 ali celo manj evrov na mesec.  