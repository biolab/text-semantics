Menim, da bi bilo v vse predmetnike srednjih šol potrebno dodati "državljansko vzgojo". V osnovni šoli naj bi se podoben predmet izvajal eno ali dve leti, a ga v večini primerov pristojni učitelji ne izvajajo dosledno ali ga celo sami zanemarjajo (na račun drugega predmeta, ki ga poučujejo). Posledično šolarji po večini nimajo nobenega pravega stika z omenjeno tematiko, predmet pa velja za praktično nepomembnega, kot na primer gospodinjstvo. V srednji šoli se sicer izvaja predmet sociologija, vendar se ga drži podoben sloves kot omenjenega osnovnošolskega predmeta, hkrati pa ne obravnava vseh pomembnih področij.
V srednji šoli bi bilo nujno dijake pripraviti na določene vsebine, ki jim bodo prišle prav kasneje v življenju. Področja, ki bi jih bilo med drugim potrebno osvetliti: organizacija ter delovanje države in njenih ustanov, človekove pravice in njihovo uveljavljanje, veščine javnega nastopanja, etika in morala, boj proti vsem oblikam nasilja, organizacija in delovanje političnega sistema, sodstva in zdravstva, solidarnost in strpnost, boj proti diskriminaciji, skrb za okolje, politična prticipacija, osnove ekonomije ipd.
Potrebno je preoblikovanje učnega načrta za srednje šole in zasnovanje predmeta “Etika in družba”. Ponekod se različice takšnega predmeta izvajajo v okviru izbirnih vsebin, a menim, da je tematika preveč pomembna, da bi tudi v bodoče ostala prezrta. Vse srednješolce je potrebno bolje pripraviti na življenje ter jih vzgojiti v odgovorne, solidarne in zavedne državljane RS.