Predlagam vladi R Slovenije, da omeji šolnine na visokošolskem izrednem študiju na slovenskih univerzah in sicer na 1.000 € po letniku izrednega študija in 500 € za ponavljanje letnika (možno le enkrat v času študija). Za same evidenčne vpise pa naj bo strošek 100 € po manjkajočem predmetu dotičnega letnika.
Navedeno utemeljujem s tem, da so bile v nekdanji Jugoslaviji na večini smeri študija ob delu (tako smo takrat imenovali izredni študij) šolnine zgolj simbolične. Ob osamosvojitvi l. 1991 so se te šolnine gibale nekje okrog 1 povprečne slovenske plače (npr. 1000 nemških mark). Danes vemo, da so te šolnine krepko čez 2.000 € po letniku kar je glede na večino izvedenih predavanj, morebitnih vaj, izpitov in administrativnih stroškov krepko pretiravanje. Ne bom se zmotil, če povem, da je vse skupaj postalo dober posel (biznis!).
Naj ponazorim s primerom. 20 vpisanih študentov na izrednem študiju zgodovine plača vsak okrog 2.000 € na letnik študija na eni od filozofskih fakultet.  V to so zajeta predavanja, morebitne vaje (največkrat gredo na vaje lahko kar k rednim kar je za dejansko zaposlene nerešljiv problem), izpiti in administrativni stroški. Na študiju v istem bolonjskem rangu na eni od pravnih ali ekonomskih fakultet v državi 150 vpisanih študentov izrednega študijav prvem letniku plača šonino v enakem znesku 2.000 €. Število ur predavanj, vaj itd. je skoraj enako. Razlika je v nekaj več administracije in ponavadi večjih predavalnicah, ki pa sodijo v večini primerov v infrastrukturo matične fakultete (torej ni stroška oderuških najemnin). Mislim, da vam zdaj postane jasno, da prihaja do enormnih viškov sredstev.
Novinarji trdijo v svojih zapisih, da fakulteta pobere zgolj do 20 % denarja od izrednega študija (del tega vlaga tudi v infrastrukturo, kar se na nekaterih fakultetah lepo vidi, saj so predavalnice nove, zračne in svetle ter vrhunsko opremljene). Večina denarja pa naj bi bila torej namenjena predavateljem. Torej so tu rezerve! Koliko dobi univerzitetni profesor za šolsko uro predavanja, koliko dobi asistent (slednji najbrž ne prav dosti zato nekje predavajo kar asistenti, profesorji pa pridejo le na prvo uvodno in zadnje zaključno predavanje). Kolikšen je strošek izpita? Ali pisne izpite res popravljajo profesorji ali delo prepustijo kar asistentom?
Kot vidimo imamo še precej maneverskega prostora za varčevanje oz. zmanjševanje stroškov.
Tako tudi ne bo prihajalo do enormnih zaslužkov, ki zadnje dni docela upravičeno razburjajo slovensko javnost. Tisti, ki se dejansko kopljejo v denarju učijo druge kako in kje varčevati. Naprej pri sebi in to je bistvo mojega predloga.
Visokošolski izredni študij naj postane dostopen vsem državljanom Slovenije, če se tako odločijo tudi tistim in zlasti tistim, ki so na minimalni plači (570 €), če seveda izpolnjujejo vpisne pogoje.