Spoštovani! Predlagam, da se sprejme dolgoročno vzdržen načrt financiranja obnove vse železniške infrastrukture v Sloveniji. V zadnjih letih je bilo sprejetih veliko planov, elaboratov in študij izvedljivosti, na jedrnem železniškem omrežju pa z izjemo odseka Pragersko - Hodoš ni bilo nobenih novogradenj. Projekti so obstali zaradi pomanjkanja finančnih sredstev in politične volje. Ker verjamem, da je tudi v vašem interesu delati v korist državljanov in države vas pozivam, da čim prej preučite možne načine financiranja obnove železniške infrastrukture v Sloveniji (mandatna pogodba z DARS, zadolževanje, bencinski cent, davek na luksuz, davek na tranzitni tovorni cestni promet?). Na primer proga Ljubljana - Sežana bo v prihodnosti zaradi tovornega prometa iz Luke Koper prometno še bolj obremenjena, nanjo pa se bo tudi priključevala bodoča hitra proga iz Trsta (250 km/h). Proga ima geometrijske elemente in hitrostne omejitve iz 19. stoletja in ni vredna naziva moderne prometne žile. Predlagam, da se čim prej sprejme načrt rekonstrukcije za hitrosti do 160 km/h in objavijo javna naročila. Verjamem, da si SŽ ne more privoščiti čakanja do leta 2050 za celovito obnovo.Proga je projektirana v dveh variantah. Odlično je izdelana naloga Gregorja Rakarja s fakultete za gradbeništvo in geodezijo (http://drugg.fgg.uni-lj.si/270/1/GRU_2845_Rakar.pdf). Predlagam, da se na njeni podlagi sprejme PZI in čim prej gre v obnovo. Prijazen pozdrav.