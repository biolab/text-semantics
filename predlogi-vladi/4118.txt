Pozdravljeni!
Med prebiranjem dnevnih časopisov sem pred začetkom šolskega leta v dnevnem časopisu naletel na članek na naslovnici, ki je opisoval spremembe v šolstvu, ki se uvajajo s tem šolskim letom. Med drugimi je bila omenjena novost, ki jo je vpeljalo Ministrstvo, in sicer da bodo osnovne in srednje šole morale pred državnimi prazniki prirediti predstave z domoljubno vsebino. S sošolci se strinjamo s to novostjo, a smo bili razočarani, saj 15. septembra (vrnitev Primorske k njeni matični domovini) in 23. novembra (dan Rudolfa Maistra) na šoli nismo pripravili nikakršne prireditve, prejeli nismo niti nikakršnih letakov in tudi učitelji niso z ničemer opomnili na praznik. Z vsem srcem upamo, da Ministrstvo pripravlja vsebine za zadnji dan pouka pred novoletnimi počitnicami, ko praznujemo dan samostojnosti in enotnosti kot obletnico plebiscita in sprejetja Ustave. Pričakujemo tudi obeležitev ostalih prihajajočih praznikov.
Moj predlog je, da se zaobvezijo predstave in praznične vsebine, če se še niso; da mora biti v vsaki učilnici in predavalnici slovenski grb. Drugi predlog je, da se praznične dni, ko poteka pouk, oziroma zadnji dan pred dela prostim prazničnim dnem pouk prične s predvajanjem himne in nagovorom ravnatelja. Tudi učitelji zgodovine bi v tekočem tednu praznika lahko opozorili na praznik in pripravili kaj skromnega v povezavi s tem, saj je poznavanje tematike, vsaj v nekaterih delih mlajše populacije, zelo borno in to dejstvo je zaskrbljujoče.