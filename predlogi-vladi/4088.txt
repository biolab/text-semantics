Naj se spodbuja in vztraja na materialnoduhovnem ravnovesju v zasebnem in javnem življenju. Ravnovesju, ki ga zagotavlja temeljna duhovnost človeka, katero bi lahko istovetili s temeljno inteligenco človeka. Nadgradnja te inteligence  so posebne inteligence ( posebne duhovnosti) človeka ( tehnična, politična, ekonomska,  umetniška…). Vendar, če posebna inteligenca ne sloni na temeljni, potem ne moremo govoriti o inteligenci.   Gre za spodbujanje zavesti človeka, da so  p o z i t i v n e   ž i v l j e n j s k e   v r e d n o t e ( resnicoljubnost, pravičnost, poštenost, sodelovanje za skupno dobro, solidarnost) tiste, ki usmerjajo miselno naravnanost in plemenito ravnanje človeka. Razmišljanje in ravnanje  človeka in družbe je plemenito le, če je v skladu s temeljno duhovnostjo. Tega ravnovesja ni, če je v družbi veliko korupcije, kriminala, nesodelovanja, zapostavljanja skupnega dobrega, brezobzirna konkurenca, zapostavljanje solidarnosti, zapostavljanje vzgojnih vsebin, pomanjkanje občutka za resnico, pravičnost, poštenost, spravnost. Mnogo je ljudi v Sloveniji, ki gojijo to ravnovesje. Med njimi so tudi uspešni podjetniki, ki ne gledajo le nase, ampak tudi na vse zaposlene v podjetju, zaradi česar so bolj motivirani pri ustvarjanju dohodka.    Kako spodbujati to ravnovesje, ki zagotavlja trajni duhovni in materialni razvoj človeka in slovenske skupnosti? Med drugim z: - izobraževanjem o pomenu tega ravnovesja za razvoj človeka in skupnosti ter veščinah njegovega utrjevanja - moralnim spodbujanjem / npr.: lista plemenitih politikov, podjetnikov, zdravnikov, sodnikov, sindikalistov… - doslednim uresničevanjem odgovornosti za neplemenita ravnanja - izbiro takšnih kandidatov na izpostavljena odgovorna mesta v javnem življenju, ki s svojo miselno naravnanostjo in s svojim ravnanjem dokazujejo svoje materialnoduhovno ravnovesje, - spodbujanjem medijev, da objavljajo vsebine, ki omogočajo rast duhovnomaterialnega ravnovesja. tako pri posamezniku kot pri slovenski skupnosti - za pravnike, zlasti še za sodnike, uvedba izobraževanja o negovanju občutka za resnico, pravičnost in poštenost -  večjim poudarkom vzgojnim vsebinam v šolah -  zdravo samozavestjo, ki sloni na pozitivnih vrednotah,  kar nam daje duhovno moč, da jemljemo krizo kot priložnost, da odpravimo osebne in skupne napake ter gremo v svetlejšo prihodnost. - spremembo zakonskih določil, ki otežujejo uveljavljanje tega ravnovesja.   To ravnovesje je trden in zanesljiv življenjski temelj, na katerem lahko varno gradimo svojo osebno in skupno prihodnost, saj spodbuja pozitivno ustvarjalnost. Če ni duhovnomaterialnega ravnovesja v človeku in skupnosti, potem zaman pričakujemo zmanjšanje korupcije, kriminala, neodgovornosti ter stabilen, zanesljiv in uspešen trajni razvoj. To ravnovesje ne omejuje gospodarski razvoj, ampak le zagotavlja, da ta ni škodljiv za človeka, za skupno dobro in naravo. Spreminjanje forme, ne da bi spremenili tudi vsebino našega razmišljanja in ravnanja, ne bo ustvarilo pravega učinka. Slovenci smo  več stoletij prednjačili  s tem ravnovesjem v Evropi, zato ni potrebno, da bi bili  malodušni.                                                                                                                                                                                                                                                                                                                                    To ravnovesje pospešuje in zagotavlja trajen slovenski razvoj, tako na zasebni kot na skupni ravni. Le na takšen način  lahko ljudje in slovenska skupnost plemenitimo in potem z lahkoto uresničujemo svoje in skupne PLEMENITE slovenske cilje. Bodimo pri tem uspešni!          