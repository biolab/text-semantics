Pozdravljeni!
Vladi predlagam, da spremeni zakon o stalnem in začasnem prebivališču. In sicer tako, da začasni naslov (marsikateri lastnik stanovanja ne dovoli najemniku bivati za stalno) izenači s stalnim in tako državljanom omogoči izbiro v kateri občini bi radi volili župana, kje bi radi imeli pristojni center za socialno delo, vrtec, subvencionirane vozovnice in vse ugodnosti, ki so vezane na dotično občino. Ne zdi se mi sprejemljivo, da državljan, pa čeprav prebiva v določeni občini veliko let na začasnem naslovu (ker stalnega ne more narediti), nima omogočenih vseh ugodnosti občine v kateri dejansko prebiva. Velikokrat se pojavi problem pri mladih družinah, katerim se na začasnem naslovu (stalnega tam ne morejo imeti) rodi otrok, kam otroka prijaviti. Poleg tega mladim družinam sedanja ureditev ne omogoča potegovanja za občinska stanovanja, ki so namenjena mladim družinam.
Zato torej predlagam:
-da se stalno in začasno prebivališče izenačita,
-ali se začasno prebivališče ukine in ostane samo stalno.
Trend v Evropi je vedno pogosteje biti v najemniškem stanovanju/hiši, zato menim, da bi bilo ta zastarel zakon potrebno spremeniti in ga prilagoditi času v katerem živimo.
Lep pozdrav