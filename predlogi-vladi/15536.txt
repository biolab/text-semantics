Pri pogodbah za določen čas so nekatere pravice in omejitve podaljševanja pogodbe odvisne od razloga za sklenitev zaposlitve. Na primer:
>> Odpravnina po preteku zaposlitve pripada delavcu, ki je bil s pogodbo za določen čas zaposlen iz razloga povečanega obsega dela, ne pripada pa, če je razlog nadomeščanje začasne odsotnosti (tudi, če se ta nadomeščanja verižijo eno za drugim).
>> Pogodbe za določen čas je v primeru pogodbe za določen čas iz razloga povečanega obsega dela mogoče »verižiti« do 2 leti, pri pogodbah za določen čas iz razloga nadomeščanja začasne odsotnosti pa tudi dlje.
Ministrstvu za delo, družino, socialne zadeve in enake možnosti, če pravic in omejitev že ne morete izenačiti, v upanju omejitve kreativnih rešitev s pogodbami za določen čas predlagam naslednje:
(1) ob razpisu za delovno mesto naj bo delodajalec dolžan navesti, (1) da gre za pogodbo za določen čas, (2) da bo razlog sklenitve pogodbe nadomeščanje začasno odsotnega delavca, (3) od kdaj do kdaj je nadomeščanje potrebno, in – če je nadomeščanj več – (4) koliko zaposlitev bo sklenjenih iz razloga nadomeščanja ter (5) za kakšna obdobja, če so različna;
(2) če so za isto delovno mesto predvidene pogodbe z različnimi razlogi (in posledično različnimi pravicami in omejitvami) za zaposlitev za določen čas, morajo biti objavljeni tudi ločeni razpisi.