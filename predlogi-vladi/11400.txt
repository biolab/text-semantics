Spoštovani,
Kot je trenutno (ne)urejena vožnja z vozili v naravnem okolju bi bilo praktično bolje, če predpisa sploh ne bi bilo in da se vožnja z motokros motorji v naravnem okolju enostavno legalizira!
Tovrstna problematika je postala dejansko nevzdržna in neobvladljiva. Sem iz Gorenjske. Praktično vsak dan ali osebno opazim, ali opazim v medijih ali se samo sliši "nabijanje" motokros motorjev po poljih, po gozdovih Jelovice, Pokljuke, Mežaklje.... Sledovi in škoda so jasno vidni. Naravna škoda je ogromna, da o škodi za živali sploh ne govorim.
Ali jih kdo preganja? Za izrek globe 20 € policistom, inšpektorjem, redarjem praktično ni vredno narediti niti kilometra, saj se jim kršitelj lahko samo smeje ob tako sramotni globi (če ga sploh lahko zaloti).
Dejansko k nam na Pokljuko, Mežaklo, in Jelovico hodijo že (organizirano!) tujci (v organizaciji domačinov) na motokros vožnje v naravnem okolju, saj vedo da jih nihče ne bo preganjal, če jih pa že zalotijo pa je globa nižja od cene bencina za eno vožnjo!
Vožnja z motokros motorjem v naravnem okolju --> 40 € (polovička 20€)
Vožnja s kolesom v naravne okolju --> 100 € (polovička 50€)
Predlagam, da se vožnja z motornimi vozili (predvsem motokros) v naravnem okolju po Zakonu o ohranjanju narave (ZON) bistveno bolj zaostri (dvigne globe) na način, da bodo globe dosegle svoj namen. Potrebno je določiti obligatoren ukrep zasega neregistriranega motornega vozila s katerim je storjen prekršek.
Prav tako je nesmiselno, da se pri prekršku enači vožnjo, parkiranje in ustavitev. Nihče s parkiranjem ne bo povzročil toliko škode, kot jo lahko nekdo povzroči z objestno motokros vožnjo v naravi. Torej vožnja v naravnem okolju naj bo samostojen prekršek in z bistveno večjo začetno globo v razponu. Za vožnjo z motornimi kolesi mora biti začetna globa vsaj 1000 € in za organiziranje najmanj 10.000 € in obvezen zaseg vozila v kolikor gre za neregistrirano motorno vozilo.
Če želimo, da bo ZON dosegel svoj namen in varoval naše naravno okolje, je potrebno celoten sistem glob ponovno ovrednotiti in sramotne anomalije odpraviti. To nenazadnje kaže naš sramoten odnos do narave!
Samo primerjava kako Gradbeni zakon varuje prostor (98.čl):
Posameznik za nedovoljeno gradnjo - 1000€ do 3000€
Pravna oseba za nedovoljeno gradnjo - 10.000€ do 30.000€
Predlagam, da ZON po istem zgledu (višina globe) varuje tudi naravno okolje.
 