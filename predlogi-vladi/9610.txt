Varčevanje bi morali spodbujati, ne kaznovati. Vpliv varčevanja na otroški dodatek in plačilo vrtca so v spletni anketi mnogi označili za veliko težavo in razlog, da se ne odločijo za varčevanje ali pa varčujejo v gotovini. Eden od staršev je zapisal, da »država kaznuje tiste, ki varčujejo in mislijo na prihodnost svojih otrok«. Pozivam državo, da spremeni tovrstno politiko, da bo otrok imel finančne temelje za prihodnost. Temu se  pridružuje tudi Zveza potrošnikov. Četudi privarčevana sredstva pogosto ne vplivajo na otroške dodatke in plačilo vrtca, to ne velja vedno, poleg tega družina ne ve, kdaj bo zaradi prihrankov »napredovala« v višji dohodkovni razred in izgubila del ugodnosti. Prihranki bi morali biti po mojem mnenju iz izračuna izključeni vsaj do določene višine.
Zakon tudi ne razlikuje med davčnimi zavezanci glede na starost, zato je otrok z obdavčljivimi prihodki davčni zavezanec. Zanj napoved oddajo starši, ki tudi poravnajo plačilo davka. Obresti so obdavčene po 25-odstotni davčni stopnji, a le nad 1000 €, če jih izplačajo banke ali hranilnice v EU, drugače pa v celoti.  