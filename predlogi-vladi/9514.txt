Predlagam, da se v javnem sektorju zakonsko prepove opravljanje vodstvenih funkcij po izpolnitvi pogojev za upokojitev. Prav tako naj se vsakemu, ki se ob izpolnjenih pogojih ne želi upokojiti, odvzame možnost napredovanja. Najbolje plačane (višje) pozicije naj ob tem zasedejo tisti, ki še niso izpolnili pogojev za upokojitev.
Pomembno je, da mladi dobijo več priložnosti za primerno plačana delovna mesta in možnost napredovanja. Dva izstopajoča primera, kjer bi bil omenjeni ukrep več kot nujen, sta visoko šolstvo in zdravstvo. Visokošolski profesorji in zdravniki na vodilnih položajih premnogokrat ostajajo na svojih delovnih mestih tudi do 10 let in več po izpolnjenih pogojih za upokojitev. Poleg tega so omenjeni profili tudi člani številnih komisij, odborov in podobnih organov, za vse omenjene funkcije pa seveda prejmejo dodatke.
Po drugi strani na visokošolskih zavodih ni prostih delovnih mest za asistente in docente, v bolnišnicah pa močno primanjkuje predvsem zdravnikov specializantov.
Menim, da so omenjene spremembe več kot potrebne, saj na vodstvenih in drugih visokih pozicijah v javnem sektorju tudi po izpolnitvi pogojev za upokojitev ostaja veliko ljudi. Najbolj je to opazno v visokem šolstvu in zdravstvu.