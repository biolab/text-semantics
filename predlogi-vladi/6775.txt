Ugotavljam, da je poslovanje inšpekcijskih služb v državi porazno.  Inšpektorji imajo po eni strani trajni mandat, plačo črpajo iz proračuna.  Po drugi strani pa nad inšpektorji ni nobene učinkovite kontrole.  Zlasti ni kontrole javnosti.  V praksi se srečujem z problemi, ko gradbeni inšpektorat več let postopka nelegalne gradnje sploh ne uvede.  Korupcijska komisija in varuh človekovih pravic že več let ugotavljata, da je takšno stanje, zlasti na gradbenem inšpektoratu porazno. Smisel inšpekcijskih ukrepov pri nelegalni gradnji je namreč v odpravi nelegalnega stanja, ki je s takšno gradnjo nastalo, in jasno je, da že zgrajeni objekt odprave ne more preprečiti. Če jo lahko, je nelegalno stanje vzdržalo – obveljalo, kar pa je z vidika pravnosti države (2. člen Ustave Republike Slovenije) nesprejemljivo.  Podatki Varuha človekovih pravic kažejo, da je vedno več prijav in pobud, ki se nanašajo na problematiko inšpekcijskih postopkov s področja gradbeništva. Pobudniki so se na Varuha obračali predvsem zaradi dolgotrajnosti postopkov, nezadovoljstva z (ne)ukrepanjem inšpektorata, neizvrševanja inšpekcijskih odločb, ne odgovarjanja inšpektorata na vloge ipd.  Predvsem je problematična ugotovitev Varuha, da pristojni organ nima evidentiranih oziroma označenih prioritetnih zadev, kar ne zagotavlja preglednosti.  Predstojnica gradbene inšpekcije je navajala, da so upravni oziroma inšpekcijski postopki predolgi, da inšpekcija nima ustreznih  kriterijev v zvezi z vodenjem postopkov gradbene inšpekcije.  Predstojnica je tudi izpostavila, da trenutno ni učinkovitega in urejenega nadzora nad inšpektorji glede postopkov in zadev, ki ostajajo nerešene oziroma so »puščene v omarah oziroma predalnikih« !  Glede na navedeno vladi R Slovenije predlagam, da v inšpekcijskih postopkih predpiše, da je inšpekcija na posamezni enoti na svoji spletni strani dolžna javno objaviti  in vzdrževati vedno dostopen arhiv zadev,  iz katerega je razvidno kdaj je inšpekcija prejela prijavo v posamezni zadevi , kdaj je uvedla inšpekcijski postopek oziroma kdaj naj bi bil ta uveden glede na vrstni red obravnavanja zadev oziroma v kakšnem predvidenem času bo postopek uveden. V postopkih gradbenih inšpektorjev predlagam, da se javno objaviljo le podatkih o nepremičninah glede katerih tečejo inšpekcijski postopki, saj s tem ne bo poseženo v pravico do zasebnosti.  Predlagam tudi zaostritev kazenske odgovornosti inšpektorjev v primeru, ko ti očitno kršijo vrstni red obravnavanja posamezne zadeve.  Vladi tudi predlagam, da z zakonom natančno predpiše vrstni red obravnavanja zadev v postopkih gradbenih inšpektorjev. 