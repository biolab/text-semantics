Ko berem kakšna potencialna nevarnost nam preži zaradi prenatrpanih domov za ostarele, se mi je porodila ideja, kako zmanjšati število stanovalcev, da bi lahko preuredili domove v varnejše okolje z manjšo možnostjo prenosa bolezni. Bolj malo verjetno je, da bi svojci lahko sprejeli svoje ostarele sorodnike k sebi na dom, večina tudi nima prostora, potem so tu še otroci, druženje ste že zdavnaj odsvetovali. Lahko pa bi še dovolj gibalno sposobne starostnike namestili po sedaj praznih hotelih, delavci na čakanju bi se vrnili na delo, tudi prostovoljci bi lahko pomagali, prisotno bi bilo samo nujno medicinsko osebje, ki bi dajalo naloge strežnemu hotelskemu osebju. Hoteli izpolnjujejo standarde za namestitev gibalno sposobnih občanov, mnogi so tudi prijazni invalidom. S tem bi pridobili prostor v domovih, da se ustvarijo tamponi za preprečevanje okužbe, razbremenili bi zaposlene v domovih in ločili zdrave v varno okolje. Hotelske storitve bi se morale v tem primeru obračunati neprofitno in stanovalci bi plačevali svojo siceršnjo oskrbo. Hoteli bi delovali, hotelski delavci bi delali, prevzeli bi strežbo in pomoč pri oskrbi.
Dušan Novak