Vladi R Slovenije predlagam, da ukine oddelek zaporov v Novi Gorici zaradi racionalizacije in humanizacije prestajanja pripora in kazni zapora.
Približno 30 zaposlenih v nemogočih delovnih in prostorskih pogojih skrbi za prav toliko zaprtih oseb, ki so po statusu priporniki in obsojenci. Objekte si so ogledale že številne komisije vendar dejanskih ukrepov ni. Zlasti priporniki bivajo v nemogočih pogojih, njihov sprehod je poglavje zase, hodniki spominjajo na kakšno zaklonišče, da ne naštevam naprej. Zaposleni, ki sami niso prav nič na boljšem (oglejte si pisarno vodje izmene pravosodnih policistov - paznikov) se trudijo po najboljših močeh vendar to ne pomaga dosti. Delovni pogoji in razmere so katastrofalne za družbo, ki naj bi bila umeščena v EU. Navkljub opozorilom, prošnjam in predlogom pa se nič ne spremeni.
Zato predlagam, da se zapor v Novi Gorici ukine. Njegova strateška vloga (mejaši)  je z vstopom v EU ugasnila. Osebje in zaprte osebe pa se premestijo v matični zapor v Kopru. Tamkajšnji moderen, evropsko primerljiv zapor ponuja vse kar si lahko penalna stroka samo želi. Ima pa najmodernejše velike delavnice v državi (predelava plastike) v katerih pa žal ne dela nihče. Samo eno ob hal spremeniti v bivalne prostore. Veliki, sodobni prostori so z manjšimi gradbenimi posegi vsekakor bolj človeku dostojno bivališče pa tudi delovno okolje. Nekaj novih sob z lahkoto sprejme 30 zaprtih oseb, vsa infrastruktura je že nameščena.
Inštruktorje katerim je zakonodaja že omogočila enostaven prehod in prekvalifikacijo v pravosodne policiste dejansko uporabiti za nezasedena delovna mesta pravosodnih policistov. Tako pa čakamo in čakamo kdaj se bo izboljšala gospodarska situacija, kdaj bo delo itd., čeprav nam je že jasno, da tega nekaj let še zagotovo ne bo. Podatek, da 8 inštruktorjev skrbi za 4 obsojence ki delajo je več kot zgovoren. To pomeni samo izčrpavanje državnega proračuna.
Ne samo to. Tudi 20 premeščenih pravosodnih policistov pomeni za vsak zavod kadrovsko razbremenitev, tu pa so še socijalni delavci, pedagogi, inštruktorji, zdravstvena služba. Vsega tega v zaporu v Novi Gorici ni ali pa je zreducirano na minimum.
Še nekaj. Ob hipertrofiji generalnega urada UIKS-a in enormnem zaposlovanju novih pravosodnih policistov opažamo, da se pravzaprav delovna obremenjenost zaposlenih ni zmanjšala temveč ostaja enaka. Prihaja do podvajanja administracije, pisarniška delovna mesta se odpirajo na novo, prihaja do birokratizacije in etatizacije. Pred leti ukinemo javno verificirano srednjo penološko šolo z vrhunskim učiteljskim kadrom zdaj ugotavljamo, da potrebujemo enotno izobraževanje in na vrat na nos organiziramo seminarje. V VPD Radeče imamo na voljo bivalni objekt, ki je fizično ločen od matičnega zavoda. Vsa infrastruktura, rekreacijski del, učilnice. Idealni pogoji za izobraževalni center. Bodimo prosim malce racionalni v teh za vse težkih časih v letih sedmih suhih krav. Kriza, ke se bo še pogljabljala bo tudi za nas imela katastrofalne posledice, če ne bomo ravnali racionalno.
Ob prebiranju letnega poročila me zanima sledeče. Koliko zaprtim osebam smo po prestani kazni našli redno zaposlitev, kolikom smo rešili stanovanjski problem (ne mislim tu na začasne bivalne skupnosti ali namestitve v razne socijalne inštitucije ali domove). To so rezultati našega dela.
Vehementno ukinjamo CSD-je (centre za socijalno delo). Kaj nam potem še ostane. Nekaj "volunterskih" društev in svetovalcev po 15 € na uro.  Če ne gre drugače je potrebno v okviru že obstoječih CSD-jev organizirati nekakšno probacijsko službo za pomoč osebam po prestani kazni. Imamo kup nezaposlenih socijalnih delavcev. Najbolj me je strah takšnih popoldanskih zaslužkarjev po 15 € na uro, ki bi se napajali še iz državnih jasli.
Tistim zaposlenim, ki se želijo izobraževati naj se to omogoči. Danes že vemo, da žal brez popolne univerzitetne izobrazbe /druga bolonjska stopnja/ v državni upravi ni nič. Ne pa, da rečemo, da sredstev ni potem pa ugotovimo, da so nekateri dobili tako šolnine kot tudi študijske dopuste, ker so bili pač kompatibilni z vodstvom posameznih zavodov. Tako imamo kar pač imamo.
Postaviti srednjeročni plan. Na njegovo izpolnitev vezati mandat generalnega direktorja, direktorja generalne uprave in direktorjev zavodov. Imamo kup sposobnih, vrhunsko izobraženih kadrov.
Še nekaj človekove pravice. Potreben je nenehen nadzor tako institucij kot tudi civilne družbe. Človekove pravice so svetinja, tista majčena lučka, ki jo je država dovolila v svoji mogočnosti. Čeravno so mogoče kdaj moteče smo brez njih zabredli v močvirje.