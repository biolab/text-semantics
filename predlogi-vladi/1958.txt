Glede na to, da na naših avtocestah že zmanjkuje prostora za osebne avtomobile, saj je na obeh voznih pasovih prepolno (predvsem tujih) tovornjakov, je treba resno razmisliti o alternativah. Tovorni promet nam prekomerno onesnažuje okolje in uničuje predrage avtoceste. Zaradi takih razmer na cestah je več nesreč. Transportni lobi je bil vedno močan, zato tudi cestnine zanje niso previsoke, Slovenija pa zaradi svoje lege dobesedno požira ves tovorni tranzit na relaciji vzhod-zahod. Razen uničenih cest od te naše dobrosrčnosti nimamo nič. Tuj tovorni tranzit nam uničuje ceste, mi jih pa plačujemo, popravljamo...
Obstaja rešitev za to. Na vstopu v Slovenijo uzakoniti obvezo, da se tovorna vozila naložijo na oprtni vlak, in po železnici tranzitirajo državo. Ukrep je morda nekolio neudoben za tuje tovornjakarje, vendar jim v primeru nestrinjanja z našim sistemom še vedno ostane pot iz Madžarske preko Avstrije v Italijo. 
Pozitivne strani takega ukrepa so:
- ekološka razbremenitev naše prečudovite narave (nič več izpuhov iz tovornjakov),
- modernizacija železnic (v to bi bilo treba investirati, vendar za obnovo avtocest zaradi preobremenjenosti s tovornim prometom tudi zapravimo lep kup denarja),
- razbremenitev avtocestnih počivališč in lažje vzdrževanje sanitarij (prav v teh dneh lahko vidimo po TV zaskrbljujoče rezultate raziskave Zveze potrošnikov na tem področju),
- ceste razbremenjene neskončnih tovornjakarskih kolon bi bile bistveno bolj VARNE, zagotovo bi ugasnilo kakšno človeško življenje manj.
Argument, da nikjer v Evropi ni promet urejen na ta način, ne vzdrži - ko gre za našo naravo in življenja, smo lahko tudi bolj radikalni. 