V odgovoru Ministrstva za infrastrukturo in prostor je glede preglednosti računov za električno energijo navedeno, da je treba davke in prispevke na vsakem računu prikazati ločeno. Vir: http://www.predlagam.vladi.si/webroot/idea/view/4022/null/answers.
Navedeno pravilo se odlično uporablja pri električni energiji, vodi, ravnanju z odpadki in oskrbi s plinom (zemeljskim in drugim za ogrevanje - za avtoplin ne vem), zavarovalnih poslih (razen pri požarnih zavarovanjih, kjer ni navedeno, koliko znaša požarna taksa in pri zavarovanjih avtomobilske odgovornosti, kjer ni navedeno, koliko znaša obvezen prispevek ZZZS za zdravljenje poškodovanih v prometnih nesrečah).
Vendar pa opažam odstopanje od navedenega pravila pri:
- gorivu za pogon cestnih motornih vozil (dizelsko in bencinsko gorivo) - ne vem, kako je v primeru nakupa navedenih goriv za kmetijsko mehanizacijo in delovne stroje, ker v navedenem primeru velja pravica do vračila dela trošarine...
- kurilnem olju
- alkoholnih pijačah
- tobaku in tobačnih izdelkih
- sladkih pijačah
- igrah na srečo
- finančnih storitvah (zdaj se bo začel obračunavati davek na finančne storitve)
- drugih proizvodih in storitvah, kjer se (poleg morebitnega DDV) obračunajo še druge dajatve (npr. pri požarnih zavarovanjih, zavarovanjih avtomobilske odgovornosti, itd.).
V primerih od prve do pete alineje namreč na računih ni izkazana trošarina, v primeru iz prve in druge alineje pa tudi ne okoljska dajatev, v primeru iz šeste alineje pa ne davek na igre na srečo.
Predlagam, da se na računih za navedene proizvode in storitve začnejo poleg DDV posebej izkazovati tudi trošarine, okoljske dajatve in druge davščine.
S tem bi potrošniki dobili boljši vpogled nad tem, koliko dejansko stane proizvod (ali storitev), koliko pa pobere država.
 