Predlagam spremembo Zakona o voznikih v členih, ki se nanašajo na globe za šole vožnje, predvsem o višini zneska in delitvi odgovornosti glede storjenih nepravilnosti. Pri tem se sklicujem na sodbo Vrhovnega sodišča RS
VS00015751 in ostale sodbe, ki so v zvezi s to problematiko dostopne na spletu. Izhajam iz naslednjih predpostavk:
1. višine glob v Zakonu o voznikih, ki se nanašajo na šole vožnje, učitelje vožnje in strokovne vodje šol voženj ne ustrezajo teži storjenih prekrškov. Za banalne prekrške so previsoke globe. Pri tem gre za povsem praktične stvari, kot so pike in vejice v vodenjih evidenc. Prav tako je popolnoma nepomembno, kdaj kandidat podpiše učno uro, na začetku ure ali na koncu ure. Da, tudi za to je bila izrečena globa, 500 evrov. In kje je tu zdrava kmečka pamet? Kakšen vpliv ima ta prekršek na splošno prometno varnost, na ljudi, okolje, premoženje? In takih banalni primeri dobesedno ogrožajo eksistenco zaposlenih v šolah vožnje. Za pike in vejice se dajejo opomini in se šole vožnje očitno zapirajo.
2. V zakonu se naj jasno določi, kdo je za kaj osebno odgovoren. Učitelj vožnje je odgovoren za svoje delo in svoje evidence, globo naj nosi sam. Ne pa da se za storjen prekršek na terenu kaznuje še strokovni vodja in lastnik šole vožnje. S strani vodje je nemogoče 24 ur dnevno izvajati nadzor na delom zaposlenih. Če učitelj vožnje krši predpis, naj za to odgovarja sam. Vsak človek je za svoje delo sam odgovoren. Zato pa v tej državi ni nobenega reda, ker povsod odgovornost delimo na več ljudi.
Globe so previsoke, saj v večini ne ustrezajo teži storjenih prekrškov. Za primerjavo bi vzel 52.člen zakona o cestnih pravilih, ki govori tudi o prepovedi prehitevanja po odstavnem pasu v 5.točki. Globa za to je 250 evrov. Ker je kandidat podpisal učno uro na začetku ure, pa je učiteljica vožnje dobila globo 500 evrov.
Gre za pomembno družbeno dejavnost, zato nam ne more biti vseeno, kako se izvaja.
Po drugi strani pa tudi ne gre za dejavnost, v kateri bi se dnevno pretakali milijoni, prej se životari na robu povprečja. Kazni naj ustrezajo teži zločina. Tako naj bi bilo v vsaki družbi, ki še potrebuje kaznovalni sistem.