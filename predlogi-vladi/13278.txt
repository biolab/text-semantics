Živimo v svetu nenehnih sprememb, tempo življenja je iz leta v leto hitrejši. Žal se to vedno bolj odraža tudi v osnovni celici družbe – v družini. Starši vse težje sledijo smernicam vzgoje svojih otrok, v poplavi takšnih in drugačnih virov o vzgoji se ne znajdejo več, ne vedo, kaj je verodostojno in kaj ne, komu naj verjamejo. Primanjkuje jim časa, znanja in energije za učinkovito ter tako nujno preživljanje časa s svojimi otroki, ki je za fizični in duševni razvoj slednjih izjemnega pomena.
V šoli za starše smo vsi, ki že imamo svoje otroke, izvedeli, kako je treba živeti med nosečnostjo, kaj je pomembno med samim rojevanjem in kako poskrbeti za dojenčka po rojstvu, nihče pa nas ni opremil z znanjem o vzgoji, ki je v sodobnem času za marsikoga izmed staršev postala še posebno trd oreh. Pedagoški delavci opažamo, da znanje staršev o vzgoji otrok ni več tako samoumevno, kot je bilo nekoč – morda pa je bila nekoč vzgoja veliko lažja? Kot mama in pedagoška delavka od staršev pogosto poslušam vprašanja, kot so: Kaj delam narobe, da me otrok ne posluša? Zakaj mi ne zaupa? Kakšna kazen je učinkovita, kdaj in koliko naj pohvalim svojega otroka? Koliko spanca potrebuje moj otrok? Koliko časa dnevno naj mu dovolim pred raznimi zasloni? Zakaj si še vedno ne želi umivati zob? Kako naj otroka pripravim do tega, da bi jedel in pil še kaj drugega, kot so sladkarije in sladke pijače? Kako naj ga pripravim, da se bo več učil? Kaj naj naredim, da mi bo pomagal v gospodinjstvu?
Odgovarjam po svojih najboljših močeh, seveda pa vseh odgovorov tudi sama ne poznam.
Pravzaprav sem kot starš in pedagoški delavec zelo zadovoljna, kadar se starši s tovrstnimi vprašanji obrnejo name ali na katero izmed drugih pedagoških delavk, kajti to pomeni, da razmišljajo o tem in da želijo stanje, s katerim niso zadovoljni, spremeniti, kar bo dobro predvsem za njihovega otroka. Bolj me skrbijo starši, ki se o načinu in rezultatih svoje vzgoje ne sprašujejo, smo pa priča raznovrstnim težavam njihovih otrok.
Vladi predlagam, da se po vzoru šole za starše (o nosečnosti, porodu in skrbi za dojenčka) uvede tudi šola za starše o vzgoji otrok, ki jim bo ponudila znanje z različnih pomembnih področij, npr. Temeljni elementi sodobne vzgoje (kakovostno preživljanje časa z otroki, postavljanje mej pri vzgoji, pomen klime v družini za zdrav psihični razvoj otrok ….); Prehrana (prehrana za zdrav razvoj otrok in mladostnikov, vpliv družinskega vzorca prehranjevanja na posameznika v odraslosti, vpliv sodobnega načina prehranjevanje na zdravje in počutje otrok …); Sodobna tehnologija (količina preživljanja časa pred ekrani, pasti zasvojenosti s tehnologijo, vpliv prekomerne uporabe tehnologije na otrokovo funkcioniranje v šoli ) …
Verjamem, da bomo s sistematičnim pristopom k tako pomembnemu vidiku razvoja družbe veliko uspešnejši pri soočanju z izzivi, ki nas na področju vzgoje čakajo v prihodnosti.