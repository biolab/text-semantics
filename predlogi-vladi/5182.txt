 Vladi predlagam, da v okviru varčevalnih ukrepov zakonsko omeji razlike v plačah na 1:5 za vsa podjetja, ne samo tista v državni lasti. Prav tako naj za čas varčevanja zniža poslanske plače ter ukine določene privilegije, državni zbor pa prepolovi.
Izhajam iz tega, da je razmerje plač med lastniki in managerji podjetij nasproti delavcem absurdno, kar vse bolj vodi v novodobno sužnjelastništvo. Z zakonsko omejitvijo razmerja plač bi tako spodbudili tudi managerje, da bi poskrbeli za ustrezne plače delavcev, če bi želeli sami prejemati višje dohodke. Bolj zavzeto bi zato vlagali tudi v razvoj podjetja in modernizacijo oz. prestrukturiranje podjetij in ne samo v lastne dobičke. Poslanske plače proti plačam delavcev so prav tako absurdno visoke, poleg tega imajo poslanci tudi številne privilegije, ki jih plačujemo davkoplačevalci. Državni zbor je preobsežen glede na število prebivalcev v državi.
Predlagam tudi, da se ne ukine državnega sveta, temveč naj ostane neprofesionalno (torej neplačano). Isto predlagam za male občine, naj ostanejo, toda neprofesionalno (po vzoru krajevnih skupnosti).
Tu izhajam iz tega, da je javna gasilska služba obvezna po zakonu, opravljamo pa jo večinoma prostovoljci neprofesionalno (neplačano). Če je državnemu svetu in občinam res v interesu javno dobro oz. dobrobit državljanov in občanov, naj torej to delo opravljajo neprofesionalno, torej zastonj.
Z vsem omenjenim bi država letno privarčevala ogromno denarja, posledično pa ne bi bilo potrebno sprejemati ukrepov, ki najbolj bremenijo že tako reven nižji sloj prebivalstva.