Predlagam, da se problem tigrastih komarjev (in ostalih invazivnih vrst komarjev v Sloveniji) začne reševati na državni ravni. Namreč iz leta v leto se število komarjev v Sloveniji povečuje, letos pa je stanje postalo že nevzdržno. Razširjenost komarjev po celotni državi je že tako velika, da vpliva na slabšo kakovost življenja ljudi. Ob tem, da sta se v zadnjih letih čez vso Slovenijo "uspešno" razširila tigrasti in japonski komar, bi človek pričakoval, da bo država poskrbela za intenzivni monitoring komarjev v državi. Pravzaprav se mnogi spomnimo, da je pred štirimi leti - ko je svet preplavil virusa zika, ki se enako kot virus denge in čikungunje prenaša preko vboda tigrastega komarja - bilo z državnih vrhov slišati, kako se je takoj treba lotiti monitoringa. Toda načrt o vseslovenskem sistemu za spremljanje komarjev je očitno poniknil takoj, ko je okužba z ziko izginila z naslovnic časopisov in iz drugih medijev. Pa še na nekaj velja opozoriti: ko se je v Italiji pojavila čikungunja, so izbruh bolezni lahko hitro obvladali, ker so takoj zamejili populacijo tigrastega komarja. Za to je potrebno znanje. Komarjev so se lotili z adulticidi, insekticidi za odrasle komarje, predvsem pa z larvicidom BTI, pripravkom za zatiranje ličink, ki je biološko kontrolno sredstvo. V Italiji BTI marsikje uporabljajo za redno zatiranje tigrastega komarja, ker je ozko specifičen in škodljiv skoraj samo za komarje. Deluje na ličinke komarjev, ne pa na druge žuželke, ki so opraševalci. V nekaterih italijanskih občinah dobivajo ljudje brezplačno tablete BTI-ja, da jih aplicirajo v odtočne jaške, v umetna vodna telesa, na poplavnih ravnicah in tako zmanjšujejo populacijo tigrastega komarja. Pri nas o tem očitno sploh ne razmišljamo. BTI, ki ga uporabljajo malone po vsej Evropi, v Sloveniji sploh še ni registriran. In če bi pri nas neki virus podobno izbruhnil, nimamo najbolj pogosto uporabljanega sredstva za zatiranje komarjev, ker ga nismo registrirali, nimamo dobavitelja in seveda tudi ne zalog.  Torej predlagam vladi, da se sistemsko loti težave zatiranja komarjev - tako preko monitoringa, kot z uporabo ustreznih insekticidiov. Več kot očitno je postalo, da se težava sama od sebe ne bo rešila. 