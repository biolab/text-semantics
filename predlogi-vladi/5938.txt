 Pri nas je podnevi obvezno prižgati luči na vozilih, ker so se naši prometni strokovnjaki odločili za najbolj radikalen zakon. V sosednjih državah so to rešili bolj premišljeno, racionalno in do okolja prijazneje. V Italiji in na Madžarskem velja ta obveznost na avtocestah in zunaj naselij, Hrvaška je v času poletne ure ukinila obvezno prižiganje luči, v Avstriji pa so podobno zakonsko obveznost ukinili januarja 2008. Javni agenciji RS za varnost prometa (AzP) in Ministrstvu za promet (MzP) sem postavil konkretno vprašanje, zakaj moramo imeti vsak dan, v strnjenih kilometrskih kolonah in urbanih središčih podnevi prižgane luči na vozilih. Odgovora na to vprašanje nisem dobil, so mi pa poslali izsledke raziskav nizozemskega inštituta TNO, ki priporoča prižgane luči podnevi. Preseneča pa dejstvo, da AzP in MzP nimata študije, ki bi obravnavala škodljive posledice zakona, ki se kažejo ponoči v večjem številu vozil na naših cestah s samo enim delujočim žarometom oziroma lučjo zaradi maksimalne obremenjenosti in pregorevanja avtomobilskih žarnic.
Znan je podatek, da naj bi se zaradi prižganih luči podnevi povečala poraba goriva in škodljivih izpustov CO2 za 0,5-1,5 odstotka. Preprost izračun pokaže grozljive številke porabljene električne energije v vozilih, ki jo pač moramo proizvesti z različnimi pogonskimi gorivi. V Sloveniji je več kot milijon registriranih osebnih vozil ter več kot 350.000 kombiniranih in gospodarskih vozil. Če upoštevamo, da je v vsakem trenutku podnevi v uporabi vsako peto vozilo oziroma 20 odstotkov vseh vozil s povprečno porabo 150 W, znaša trenutna moč 40.500 kW in poraba 405.000 kWh električne energije na dan. Če upoštevamo povprečno porabo električne energije 250 kWh na mesec na gospodinjstvo, pomeni, da porabijo prižgane luči podnevi vsak dan toliko kot 1620 gospodinjstev v mesecu dni. Na leto z upoštevanjem samo 20 odstotkov vseh vozil s prižganimi lučmi podnevi zapravimo 147,8 GWh, kar presega celoletno proizvodnjo v HE Medvode. Naši prometni strokovnjaki se ob sprejetju tako radikalnega zakona s podobnimi izračuni pač niso ukvarjali, temveč so se z njimi ukvarjali prometni strokovnjaki največjih držav Evropske unije, Nemčije, Francije in Velike Britanije, ki so se ob več deset milijonih vozil dobro zavedali dodatno potrošene energije in onesnaženja okolja, zato nimajo podobnih zakonov. Tudi EU dokazuje, da so podobni izračuni vredni vse pozornosti, saj v zvezi z DRL (Daytime Running Light) letos uvaja obvezno vgradnjo varčnih LED-diod za dnevno osvetlitev vozil; tako se bodo težave rešile same po sebi v desetletju ali več. Zanimivo je, da se strokovnjaki avtomobilskih tovarn ukvarjajo s start-stop in podobnimi sistemi za zmanjšanje porabe energije in onesnaženja v urbanih okoljih, kjer je to najbolj škodljivo, pri nas pa s slabim in škodljivim zakonom omogočamo povečano porabo energije in dodatno onesnaževanje v naseljih in urbanih središčih. Pozivam AzP in MzP, da začneta postopek za delno spremembo nepremišljenega in škodljivega zakona ter da izločita obvezno prižiganje luči podnevi v naseljih in urbanih središčih.