Paket ukrepov, ki ne ščiti samozaposlenih v kulturi in jim preprečuje pridobitev obljubljene pomoči v času krize
 
Spoštovani,
 
Pozdravljam željo Vlade, ki želi pomagati tudi samozaposlenim z uvedbo finančne pomoči v obliki temeljnega dohodka za prebroditev krize, a stvar ni tako enostavna, saj bomo določeni samozaposleni iz tega »paketa« izločeni in spregledani.
Kot samozaposlen v kulturi delujem na različnih področjih umetniškega ustvarjanja, a moram včasih delovati tudi v industriji. Projekti, ki sem jih zastavil že v januarju, izvedel v februarju in za katere sem lahko izstavil račune šele v mesecu marcu (plačani bodo v aprilu) presegajo višino, ki jo je določila vlada (25 in 50 odstotkov glede na februar), čeprav so ti zneski minorni.
Kako naj dokažem, da mi je Vlada z zaprtjem fakultet tudi preprečila izvedbo video projekta in mi s tem ogrozila eksistenco v času krize. Vsa interakcija z muzeji, fakultetami in podobnimi institucijami poteka na osnovi ustnih dogovorov in šele ko je projekt končan, lahko izstavim račun in potem je tu še 30 dnevni rok plačila.
To verjetno pomeni, da nisem upravičen do pomoči in sem pri tem dolžan plačevati tudi akontacijo dohodnine na dohodek, ki ga ni in ga zaradi ukrepov Vlade še nekaj časa ne bo.
Če je to Vlada vseh državljanov menim, da bi morali vsem samozaposlenim v kulturi nameniti ta krizni temeljni dohodek brez dokazovanja upada prihodkov na presečni datum glede na to, da bo veliko državnih in verskih uslužbencev ali zaposlenih v gospodarstvu prejelo plačilo samo za čakanje na delo v času krize.
 
Matjaž Učakar, oblikovalec
matjaz@arsis.net
041 566 597