Geodetska uprava Ministrstva za okolje in prostor je lansko leto poslalo lastnikom nepremičnin Obvestilo o poskusnem izračunu vrednosti nepremičnin. Obvestilo je bilo deležno veliko kritik tudi zato, ker je bilo zelo nepregledno.
Obvestila, ki jih pošiljajo državni organi, so lahko zapleteno sestavljena in zato težko razumljiva ali pa enostavno in pregledno sestavljena in zato lahko razumljiva.
Dobro oblikovani državni obrazci imajo pozitivne finančne učinke. To je ugotovila tudi Britanska davčna uprava, ki je stari obrazec zamenjala z novim, ki je bil bolje oblikovan. Pri nekemu britanskemu podjetju za grafični design so naročili oblikovanje novega obrazca za opomin samozaposlenim delavcem, ki so zamudili rok plačila.
Podjetje je zelo dobro opravilo naročilo in samo zaradi tega novega opomina, ki je bil bolj pregleden in bolj informativen od starega, so plačila v primerjavi z enakim šesttedenskim obdobjem prejšnjega leta narasla za kar 300 milijonov funtov.
Da so plačila narasla za tako veliko vsoto, so zapisali v slovenskem katalogu BIO 22 na strani 165, kjer je objavljena tudi fotografija tega obrazca. Novi obrazec pa je bil kot primer dobrega oblikovanja razstavljen na 22. bienalu industrijskega oblikovanja v Ljubljani novembra 2010.
 
Predlagam vladi, da v bodoče večjo skrb kot doslej posveti oblikovanju obvestil, ki jih razna ministrstva in tudi Davčna uprava pošiljajo državljanom. V Sloveniji imamo mnogo kvalitetnih podjetij, ki se ukvarjajo z grafičnim oblikovanjem in bodo z veseljem sodelovala pri sestavljanju novih državnih obrazcev.
In kako izbrati podjetije za grafično oblikovanje, ki bo oblikovalo nove obrazce? Naj se razpiše javni natečaj. 
Davke plačujemo zato, da živimo v urejeni družbi. Vsaj en del teh davkov naj se uporabi tudi za razumljiva in skrbno sestavljena obvestila, ki jih državni organi pošiljajo državljanom. 