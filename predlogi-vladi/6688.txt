Predlagam vladi, da zagotovi snemanje vseh postopkov, pri katerih se uporablja prisilna sredstva, vključno z vsemi postopki, v katerih se ustavlja vozila ali identificira osebe.
Primer v Južni Karolini, kjer so kazni za uradne osebe, ki prekoračijo svoja pooblastila, znatno strožje, kot so pri nas, je pokazal, kako pomemben je lahko posnetek postopka, pri katerem pride do uporabe prisilnih sredstev.
Izjave policista v ameriškem primeru so bile povsem drugačne, kot je dogajanje zabeležila kamera naključne priče. Pri nas se sicer uradni osebi verjame vse, kar navede o poteku postopka. Večina postopkov se ne snema. Beseda drugih udeležencev proti izjavi uradne osebe nima teže, dejansko se uradni osebi (policistu) verjame vse, stranki pa nič.
Kdor meni, da se pri nas kaj takega ne more zgoditi, bo verjetno proti takemu predlogu. Morda zaradi varovanja osebnih podatkov ali iz kakšnih drugih podobnih "ustavnih" razlogov ali "razlogov varovanja človekovih pravic"?
Tehnične možnosti že dolgo obstajajo in tudi cena takih kamer je postala zelo dostopna. Dolžnost represivnih organov bi morala biti ustrezno dokumentiranje postopkov. Obvezno bi se morali snemati vsi postopki, pri katerih lahko pride do uporabe prisilnih sredstev. S tem bi bilo olajšano dokazovanje pravilnosti postopanja in varnost udeležencev, tako organov, kakor tudi strank v postopkih.