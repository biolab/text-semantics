
 
Predlagam vladi, da zakonodajo, ki ureja področje upravljanja objektov v delu, ki se nanaša na letno finančno poročilo upravnika, ki ga je ta dolžan predložiti etažnim lastnikom, dopolni z obveznostjo obveznega številčnega vnosa podatka o vseh zaslužkih upravnika, ki izhajajo iz naslova upravljanja konkretnega objekta.
Za nespoštovanje dodanega določila predlagam zoper kršitelja določitev izredno visoke kazni. Od najmanj 50 000,00 – 125 000,00 €.
 Minister naj v Navodilo o izdelavi poročila o upravnikovem delu vnese dopolnilo, da morajo biti vanj vneseni tudi podatki o VSEH bruto prihodkih upravnika , ki izhajajo iz naslova upravljanja posameznega objekta  (prihodki iz naslova odkupa terjatev dobaviteljev in izvajalcev del na objektih, ki jih upravlja,  nagrade zavarovalnic  zaradi odsotnosti škodnih primerov…)
Tako bodo etažni lastniki, ki so upravniku v upravljanje zaupali svoj objekt in sredstva rezervnega sklada dobili vsaj približno sliko o tem, kolikšna je dejanska cena upravljanja oziroma njihov strošek storitve upravnika.  Vsaj približno, pravim, ker upravniki, poleg naštetih »poti« za pridobivanje zaslužkov uporabljajo trudi druge, bolj skrite (provizije pokrite z računi za opravljene fiktivnih storitev itn…).
Cena upravljanja objekta je določena s pogodbo o upravljanju. 
Ker pa se s to pogodbo upravnik zavezuje delovati v imenu in za račun etažnih lastnikov in v njihovo korist, so po mojem mnenju etažni lastniki do tega podatka popolnoma upravičeni.  Zato predlagam, da se ta upravičenost tudi uzakoni.
Obveznost vnosa tega podatka bo hkrati služila tudi kot varovalka zoper  morebitno neupravičeno okoriščanje upravnika na  račun sredstev rezervnih skladov. 
Tako ne bo moglo več prihajati do »odkupov terjatev izvajalcev« s strani upravnika iz teh skladov – saj je ta denar, ki je izključna last etažnih lastnikov že predhodno zbran in namenjen plačilu točno določene investicije.
 Po mojem mnenju je odkup terjatev izvajalcev del iz naslova plačil računa iz sredstev rezervnih skladov  neposredna in zavestna kraja denarja etažnih lastnikov in je v bistvu »v celofan« zavita provizija, ki izvajalcu omogoča, da sploh lahko »dela« za določenega upravnika.
 S predlaganim  določilom bodo zelo zmanjšane možnosti koruptivnih dejanj na področju upravljanja objektov
Prepričan sem, da bo predlog naletel na veliko odobravanje tudi s strani GZS in interesnega združenja upravnikov pri tej zbornici. Že velikokrat sem v njihovih plačanih oglasih prebral, kako se močno zavzemajo za povrnitev ugleda poklicu upravnika v našem prostoru. 
S podporo temu predlogu bodo vsi upravniki, cehovskega člani interesnega združenja, lahko potrdili pripravljenost preiti od besed k dejanjem.
Srčno upam, da nam bo to uspelo storiti s skupnimi močmi, saj bi vsi, ki niso koruptivni, takšnemu predlogu težko odrekli podporo.  
Povezava do tega predloga s prošnjo o podpori  je bil  GZS posredovan istočasno s podajo predloga vladi.
Upravljanje objektov Mag dom,
Gorazd Makarovič