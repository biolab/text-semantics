Predlagam rešitev za problem onesnaževanja, ki ga predstavljajo letaki, ki jih oglaševalci zatikajo za brisalce avtomobilov in/ali razdeljujejo na ulicah. Takšen način vsiljivega oglaševanja pri ljudeh ni pozitivno sprejet, zato marsikdo letak odvrže na tla. Prav tako se dogaja, da veter in drugi vremenski vplivi odnesejo letake, zataknjene za brisalce avtomobilov.
Oglaševalci na ta način povzročajo nezaželene in nepotrebne eksternalije (onesnaževanje), katerih stroške morajo nositi komunalna podjetja (posledično občani) in/ali zasebni lastniki površin. Da gre za dejanski problem tudi za zasebne lastnike, kaže primer nakupovalnega centra City Park v Ljubljani, kjer velike table v garažni hiši obveščajo o prepovedi razdeljevanja letakov.
Zatikanje letakov na avtomobile poleg tega predstavlja tudi neupravičen poseg v lastninsko pravico lastnika avtomobila. V posameznih primerih pride celo do poškodovanja stvari (poškodbe brisalcev).
Zaradi tega predlagam, da se na ravni države z dopolnitvijo ustreznega zakona prepove oglaševanje z zatikanjem letakov na avtomobile ter razdeljevanje letakov mimoidočim in določi globe tako za oglaševalca (podjetje), odgovorno osebo oglaševalca, kot tudi za osebo, ki na terenu zatika letake na avtomobile ali jih razdeljuje mimoidočim. 
Predlagam globo v razponu od 1.000 do 2.500 evrov za oglaševalca, 250 evrov za odgovorno osebo oglaševalca in 125 evrov za osebo, ki na terenu zatika in/ali razdeljuje letake.
Za nadzor in izrekanje glob naj se pooblasti občinsko redarstvo, policijo, okoljske inšpektorje in na zavarovanih območjih narave (narodni in krajinski parki, itd.) tudi nadzornike parkov.
Oglaševalci lahko svoje cilje dosežejo na manj vsiljiv in okolju prijaznejši način, ki ne povzroča nepotrebnih eksternalij.