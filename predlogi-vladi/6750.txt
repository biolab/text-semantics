Spoštovani! V zadnjih letih so se v našem prostoru močno razširili ponudniki organiziranih prevozov, predvsem na okoliška letališča. Poslovni model se je očitno dobro prijel, ker število prevoznikov narašča, smatram pa, da je področje precej neurejeno, kar uporabniki na lastni koži občutijo, ko gre pri teh prevozih kaj narobe. To se lahko nanaša na opremo v kombijih (neustrezno število odsevnih jopičev v vozilu v primeru nezgode na avtocesti), lahko se nanaša na namerno kršenje zakonodaje (prevoznik v kombiju prevaža večje število oseb, kot je dovoljeno), predvsem pa se mi zdi področje neurejeno z vidika voznikov. Vozniki so lahko študentje, omejitev in nadzora v smislu tahografov, kot jih poznajo vozniki tovornjakov in avtobusov pa tudi ni in marsikdo je bil že priča preutrujenemu vozniku. Vladi predlagam, da se v tem primeru za tovrstne voznike uvede dodatno izobraževanje in licenciranje, tudi za voznike kombijev do 9 sedežev. Iz tega bi seveda izvzel privatno uporabo tovrstnih vozil (v primeru velikih družin) ter razne koristne oblike prevozov, kot so prevozi invalidnih oseb, razni vzgojno varstveni centri, varstveno delovni centri ipd. Vsekakor pa bi to veljalo v primerih, ko gre za prevoze s pridobitno dejavnostjo, ker po mojem mnenju neurejenost tega področja predstavlja veliko potencialno nevarnost v prometu v obliki preutrujenih in preslabo izšolanih voznikov. Za primerjavo lahko navedem ureditev problema na področju letalstva. Pilot z licenco športnega pilota v osnovi lahko vozi enomotorno batno propelersko letalo in tudi potnike v njem, vendar mu je prepovedano računati polete. Za profesionalni prevoz, bo moral opravljati licenco komercialnega pilota, za katero so kriteriji mnogo višji, čeprav bo na koncu opravljal panoramske polete z enakim letalom, s katerim je že prej letel okoli in z njim prevažal prijatelje. Morda ne bi bilo slabo razmisliti v podobni smeri, seveda v omejenem obsegu. Hvala lepa!