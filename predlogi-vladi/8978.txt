Zaradi naraščajočega tranzitnega tovornega prometa Vlada načrtuje pospešeno obnovo in širitev avtocest, kar bo seveda generiralo še več tranzitnega tovornega prometa. Vlado opozarjam, da so jo izvolili državljani, ki imajo pravico do zdravega življenjskega okolja in ne vzhodnoevropska logistična podjetja, ki so si preko naše države uredila koridor  za umazan in hrupen transport do bogatih zahodnoevropskih trgov. Prav nobene potrebe ni po dodatnem povečevanju tranzitnega tovornega prometa, saj DARS z lahkoto odplačuje kredite. Vladi zato predlagam, da odstopi od vseh načrtov za širitev in povečanje kapacitete AC ter začne omejevati tranzitni tovorni promet. Prvi ukrep je lahko že bistveno zvišanje cestnine za tovorna vozila. Komur se bo zdela cestnina predraga, naj pač izbere pot preko Avstrije.