Vlada je 19. decembra 2020 sprejela sedmi protikoronski paket, v katerem med drugim namenja solidarnostni dodatek v višini 150 evrov tudi študentom, prejeli pa naj bi ga do konca januarja.
Enkratni solidarnostni dodatek v višini 150 evrov bodo prejeli vsi redni in izredni študenti s stalnim prebivališčem v Sloveniji, ki se v študijskem letu 2020/2021 izobražujejo po javno veljavnih študijskih programih v RS in na dan 19. oktobra 2020 niso bili vključeni v obvezno pokojninsko in invalidsko zavarovanje na podlagi 14., 15., 16., 17. in 25. člena zakona o pokojninskem in invalidskem zavarovanju.
Vloga bo dostopna na spletni strani eUprava, študenti pa bodo solidarnostni dodatek prejeli do 31. januarja 2021, ker pa do sedaj vloga še ni dostopna na omenjeni strani, se študenti sprašujejo, kaj storiti.
Sredstva za izplačilo enkratnega solidarnostnega dodatka za študente zagotavlja država iz proračuna. Enkratni solidarnostni dodatek iz tega člena se ne šteje v dohodek pri uveljavljanju pravic po predpisih, ki urejajo pravice iz javnih sredstev, razen pri izredni denarni socialni pomoči. Ne glede na zakon, ki ureja dohodnino, se od enkratnega solidarnostnega dodatka za študente ne plača dohodnina.
Ministrstvo za šolstvo (MŠIZ) sprašujem, do kdaj bodo študentje morali oddati vloge in kdaj bodo te sploh objavljene.