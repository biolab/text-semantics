Predlagam, da se pri všečkanju komentarjev komentar ne skrije, ne glede na to koliko negativnih ocen je bil deležen. Pogosto gre le za mnenje, ki nekomu ni všeč, še vedno pa je legitimno mnenje posameznika, ki največkrat ni žaljivo. Število všečkov naj se poudari na ta način, da v primeru, če gre za pretežno pozitivno ocenjen komentar žari zelena dlan, rdeča pa je črnobela, v obratnem primeru pa obratno. Žaljive komentarje naj blokira moderator, ko mu bralci prijavijo neprimeren komentar, seveda šele po tem, če tudi sam opazi elemente žaljivosti. Zoprno je namreč vedno znova odpirati zaprte komentarje in ko jih odpreš ugotoviš, da gre le za nasprotno mnenje in vsebina v bistvu ni nič posebnega.
Morda bi všečkanje celo ukinili in pustili le možnost prijave neprimernega komentarja. S tem, ko označim nek komentar za všečen namreč še ne dajem garancije, da je moje mnenje pravilno ampak mu le delam neko reklamo. Reklama pa je zavajajoče orodje s katerim lahko "prodajamo" tudi škart. Posamezniku mora biti prepuščeno, da z lastnim razmišljanjem nepristransko ocenjuje posamezne vsebine. Popularnost in razvpitost prepustimo svetu zabave, tu pa se opirajmo na pamet.