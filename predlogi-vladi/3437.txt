Dejstvo je, da pravosodna veja oblasti ne uživa ravno velikega ugleda v javnosti, po priljubljenosti je nekje na nivoju političnih vej oblasti (parlament, vlada), obtoženi hudih kaznivih dejanj jo odkrito smešijo, sodbe se nerazumno dolgo vlečejo in sodni zaostanki so že svetovna znamenitost, Evropsko sodišče za človekove pravice (ESČP) je izreklo že veliko sodb proti državi, precej je tudi razveljavitev sodb na višjih sodiščih. Sodnike imenuje parlament za dosmrtni mandat. Ne vem, kakšna je uradna utemeljitev tega, gotovo pa ne zdrži zdravorazumske presoje. V Sloveniji namreč to pomeni tudi to, da so si ne glede na kvaliteto svojega dela zagotovili mesto ob davkoplačevalskem koritu vse do upokojitve. Obenem to zavira dotok “sveže krvi”.
 
Predlaga se, da naj sodnike še naprej imenuje parlament, uvede pa se nekaj indikatorjev kakovosti njihovega dela:
 
Če višjestopenjsko sodišče  pravnomočno razveljavi sodbo zaradi procesnih napak, kar prevedeno  pomeni, da je bil sodnik pri sodnem postopku milo rečeno nemaren,  se temu sodniku podeli rumeni karton.
Rumeni karton se ne izbriše  (najmanj 10 let), ohrani se tudi pri prezaposlitvi na drugo sodišče  ali pri začasnem umiku iz pravosodnih vod. Izjemo lahko naredimo  pri začetnikih. Če je njihov rumeni karton v uvajalnem obdobju  dosegel svoj vzgojni namen (kakovost dela se je izboljšala), se ga  po 2 letih lahko izbriše.
Neko število rumenih kartonov  (recimo 3) nazorno pove, da je s sodnikovo strokovnostjo nekaj hudo  narobe. Podeli se mu rdeči karton, ki pomeni takojšnjo prekinitev  delovnega razmerja, dosmrtno prepoved dela v pravosodju in več  sreče v realnem sektorju.
Če ESČP razsodi proti državi v  točkah, ki se nananšajo na delo sodišč (npr. pravica do  poštenega sojenja v razumnem roku ali pravica do učinkovitega  pravnega varstva v sodnem postopku), to pomeni, da je nekdo pošteno  osramotil celotno državo in ji nakopal stroške. Razišče se  dotični sodni proces na vseh stopnjah in vse krivce za blamažo se z  neposrednim rdečim kartonom odstavi od korita. Začetniki se lahko  izmažejo z neizbrisljivim rumenim kartonom, vendar naj bo to bolj  izjema kot pravilo.
Če sodišče izda pravnomočno oprostilno  sodbo v kazenskem postopku, to pomeni, da je tožilstvo vztrajalo  pri postopku, čeprav niso zbrali dovolj dokazov, prevedeno: svoje  delo so opravili nemarno. Tudi v tem primeru se nevestne tožilce ustrezno “nagradi” s kartoni.
 
Kadar Ustavno sodišče razsodi, da je neko dejanje v nasprotju z ustavo ali kadar nek pravnik dokazano javno podpira to protiustavno dejanje (spomnimo se le, koliko pravnikov je javno podpiralo protiustavno poimenovanje ljubljanske ulice po nekdanjem YU predsedniku), bi to moralo veljati za najhujšo blamažo vpletenih pravnikov, saj nazorno dokazuje, da ti pravniki ne poznajo niti temeljnega akta lastne države - ustave. Naravnost grozljiva je misel, da bi tako “usposobljeni” pravniki lahko kdaj priplezali do položaja, ko bodo imeli moč pravnoveljavno razsojati! Država nima pristojnosti razveljavljati akademskih nazivov, lahko pa tako inkriminiranim pravnikom razveljavi pravniški državni (a.k.a. pravosodni) izpit.