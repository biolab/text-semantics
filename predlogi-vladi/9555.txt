Že decembra 2012 sem posredovala podoben predlog o mnogo predragih obveznih šolskih dejavnostih, kot so obiski gledališč, kina, plesi na šoli, obvezni tečaji, ogledi čarodejev na šolah ipd. Danes po šestih letih ni prav nič drugače z razliko, da je še več staršev v finančnih stiskah in da enostavno ne zmorejo plačil vseh teh obveznih šolskih dejavnosti.  Samo ena sama šolska dejavnost za en dan, npr. ogled gledališke predstave v gledališču stane starše za enega otroka od 10 do 12 evrov. Če imajo starši dva ali tri šoloobvezne otroke, to znaša za njih za eno predstavo do 40 evrov. Ko sem si ogledala cenike za individualni ogled predstave v gledališču, ne morem verjeti, kdo služi na račun otrok in staršev, ko je cena za individualni ogled 5 evrov, s šolo pa 7 evrov in prevoz 3 evre s šolo, če pa sam kupiš v predprodaji vozovnico za otroka pa le-ta znaša 3,50 evrov za 10 voženj. V odgovoru pristojnega ministrstva iz leta 2013 je navedeno, da pač je potrebno spodbujati kulturo za otroke in da se ministrstvo in lokalne skupnosti –občine trudijo v veliko prispevajo za te dejavnosti. Pa nas zanima, koliko prispeva država in lokalna skupnost , če pa so cene, ki jih plačujejo starši na položnicah v šolah bistveno višje, kot če bi sami šli z otrokom in javnim prevozom v kino ali gledališče. Ali ministrstvo bdi nad porabo teh sredstev in ali morajo šole in lokalne skupnosti poročati o tej porabi? Konkretni primer: učenci so si ogledali pred kratkim gledališko predstavo Kekec in starši zanjo plačali 6 evrov, iz gledališča sem sprejela odgovor, da je cena te predstave enotna 7 evrov, kar torej pomeni, da država in občina prispevata 1 evro? Prav tako so si pred kratkim ogledali film, ki pa je starše stal 3,50 €, enako ceno so mi potrdili tudi v Mariboxu, torej, kdo kaj prispeva? Predlagam, da se za šolske in otroške skupinske predstave, oglede določi maksimalna cena, npr. 2 EUR, ki bo določena zakonsko in bo veljala za vse šole v državi. Kje in kdo izvaja nadzor nad tem?  