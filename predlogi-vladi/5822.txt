 Spoštovani,
predlagam spremembo absurdnega obračunavanja letne dajatve za uporabo cest po teži vozila in ne po prostornini motorja, kot je bilo do sedaj. Za mnenje sem povprašal tudi na Ministrstvo za infrastrukturo, kjer mi niso znali pojasniti razloga za takšno obračunavanje, saj večja prostornina motorja ne predstavlja večje obremenitve na asfaltne in betonske cestne površine. Najbolj relevantna podatka za obračunavanje bi bila letno število prevoženih kilometrov in teža avtomobila. Glede na to, da je preverjanje kilometrov težko in ni nekega aparata, po katerem bi lahko državni organi spremljali prevoženo pot v enem letu po državnih cestah in avtocestah, predlagam obračunavanje po TEŽI vozila. 
Predlagam tudi odpravo cenovnih razredov, saj bi se teža obračunavala po €/kg. Tako ne bi bilo nesmislov in nepravičnih cenitev, če bi nekdo za npr. 2kg presegel razred med 1800kg in 2500kg (kot je to sedaj pri prostornini motorja) in zato plačal precej večji znesek, tudi enkrat ali dvakrat več. 
Primer je vozilo Ford Mondeo 1.0 ecoboost (995cm3 prostornine) z bencinskim agregatom, ki bo kmalu prišel na naš trg in Ford Mondeo 2.0 (1998cm3 prostornine) starejše izdelave z dizelskim agregatom. Po moči motorja sta oba modela približno izenačena, prav tako po teži (po nekaterih podatkih bo nov model celo težji). Pri obstoječem modelu obračunavanja bo stari model Mondea padel v razred med 1800-2500cm3, za kar bo moral lastnik odšteti 153€, novi model pa v najnižji razred, za kar bo potrebno odšteti 62€ (kot naprimer za Daewoo Matiz s 796cm3 agregatom in 751kg teže). Podobna zasnova vozila, podobna teža, podobna dimezija pnevmatik in podobno močen agregat. Povsem enostaven primer, ki nazorno prikaže, da je obstoječ model potreben prenove. Morda je bil uporaben 2 desetletji nazaj ali pa že takrat ne več.
Verjetno je odveč omeniti v kateri razred spada Mondeo 2.5 (2521cm3 prostornine), ki se po nobeni karakteristiki (razen moči motorja - kar se tako ali tako že krije pri zavarovanju vozila) ne loči od prej omenjenih modelov - obstoječa dajatev je 282€ (skoraj 2x večja dajatev od Mondea 2.0 in 4x večja od Mondea 1.0). Cene novih modelov s takšnim agregatom so precej višje od manj zmogljivih, cene rabljenih po 5-ih letih pa celo nižje od najšibkejših vozil enake znamke in modela. Velik razlog za takšno nesorazmerje je ravno pri neustreznem plačilu letnih dajatev za cestnino. 
Ker želim, da je Republika Slovenija pravična do svojih državljanov in da bi dajala zgled tudi drugim državam po svetu, predlagam ureditev dajatev za uporabo osebnih vozil po TEŽI (€/kg teže vozila) in NE PO PROSTORNINI pogonskih agregatov, saj se pogosto dogaja, da imajo vozila s sorazmerno majhno prostornino motorja lahko veliko težo in obratno. 
 
S spoštovanjem,
Tomaž Rižnar