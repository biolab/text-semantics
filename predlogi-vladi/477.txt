V medijih smo večkrat zasledili informacije o izkoriščanju visokih denarnih nadomestil, ki jih po zaključenem mandatu oz. funkciji prejemajo bivši poslanci, ministri in državni sekretarji (nekateri celo ob pokojnini, čeprav je to protipravno), saj ob sedanji zakonski ureditvi niso motivirani, da si hitro najdejo nove službe. Tovrstno razmetavanje z davkoplačevalskim denarjem, še posebej v času gospodarske krize, ko se morajo vsi ostali v državi odrekati, je nesprejemljivo.
Ministrstvo za javno upravo (MJU) naj bi sicer pripravljalo nov zakon, ki bi to problematiko na novo uredil, vendar je malo verjetno, da si bodo aktualni poslanci sami sebi zmanjšali privilegije, ki jih trenutno imajo. Zato predlagam hitro in učinkovito rešitev, ki jo lahko sprejme sama vlada in je povsem skladna z veljavno zakonodajo:
Vlada ponudi vsem bivšim funkcionarjem, ki npr. v roku 2 mesecev po izreku funkcije ne uspejo najti novih zaposlitev, zaposlitev za določen čas v javni upravi, in sicer za čas, ki jim še manjka do izteka nadomestila funkcionarske plače. Plača, ki naj jim jo ponudi, naj bo seveda takšna, kot jo prejema povprečen uradnik z njihovo izobrazbo in leti delovnih izkušenj. Če ponujeno pogodbo o zaposlitvi zavrnejo (kar se bo v veliko primerih verjetno tudi zgodilo, saj bodo morali začeti delati, pa še plača za to delo bo nekajkrat nižja od sedanjega nadomestila!), naj jim nadomestilo nemudoma preneha.   