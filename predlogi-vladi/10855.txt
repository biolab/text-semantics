Kmalu naj bi se začela gradnja severnega dela tretje razvojne osi. Ceste na Koroškem so obremenjene predvsem zaradi nepretočnosti in deleža tovornega prometa, velik delež pa predstavljajo dnevni vozači na delovna mesta v različnih krajih ob tretji razvojni osi (Slovenj Gradec, Velenje, Celje,...). Glede na višino investicije na severnem delu (preko milijarde evrov) in količino prometa med kraji (https://www.gov.si/assets/organi-v-sestavi/DRSI/Dokumenti/Statistika/PLDP/PLDP_karta_2017.jpg), predlagam, da se severni del zgradi kot dvopasovna hitra cesta, drugi del planirane štiripasovne trase pa se nameni železniškemu tiru. Del osebnega prometa in tovornega prometa se bo tako prestavil na železnico, del prometa pa bo potekal po stari cesti, kar bo omogočilo razbremenitev in pretočnost na hitri cesti. Takšen plan je smiseln tudi v skladu z energijsko in okoljsko politiko države in EU.
S tem bo regijsko omogočen uporabnikom in okolju prijazen transport, hitra in učinkovita povezava delovnih migrantov med največjimi kraji v regiji, ljudje, ki nimajo avtomobila (mladostniki, upokojenci) pa s tem ne bodo diskriminirani. Možnost uporabe vlaka ima pozitivne učinke na turizem, saj je tak način prevoza primeren in priljubljen za turiste, predvsem kolesarje in pohodnike, ki so med najpogostejšimi obiskovalci regije. Prav tako bi s takšno naložbo privarčevali denar, saj marsikdo v regiji z uvedbo učinkovitega javnega prevoza avta ne bo več potreboval.