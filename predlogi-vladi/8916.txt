Predlagam, da se obdobje umerjanja kalorimetrov podaljša na 10 let. Pred leti je že bil podan podoben predlog, a je bil s strani MGRT zavrnjen z razlogi, da obdobje umerjanja na 5 let predpisuje evropska direktiva in da imajo podobno ali še krajše obdobje predpisano mnoge evropske države. Obenem še navajajo, da so stroški umerjanja fiksni in znani v naprej - okoli 8 eur/letno.
V zadnjem času iščem ponudbe za umerjanje kalorimetrov v našem bloku, ki bodo letos stari 5 let. Cene za umerjanje enega kalorimetra (demontaža, prevoz v Ljubljano, umerjanje, prevoz nazaj in ponovna montaža) se gibljejo od 80 eur do 250 eur, pri čemer je sam strošek umerjanja, ki ga izvaja le en certificiran izvajalec, okrog 50 eur. To je več kot 2x več kot navaja MGRT. Zgodilo pa se je še to, da našega 5 let starega kalorimetra ne bo mogoče umeriti, saj izvajalec nima potrebnih priključkov in ga lahko le zabrišemo v smeti. Potrebno bo kupiti nove po ceni okrog 200 eur in več.
MGRT še navaja, da so merilniki podvrženi obrabi, se kvarijo in tako vplivajo na točnost razdelitve stroškov porabljene energije. To ne drži. Npr. Siemens navaja, da ultrazvočni kalorimeter nima mehansko premičnih delov, je robusten in ne potrebuje nobenega vzdrževanja.
O sami razdelitvi porabljene energije pa lahko napišemo še posebno poglavje. Na računu obračunane porabe toplote je okrog 40% fiksnih stroškov, pri variabilnem delu je tudi 20% fiksni strošek, nato so tu faktorji za lego stanovanja, nato je tu še najnovejša klavzula o uravnoteženju prenizke porabe. Tako da je delež, na katerega ima vpliv odčitek s kalorimetrov, vedno bolj le neka približna orientacija o delitvi stroškov. Za tak namen pa je vsa znanost o nujni in potrebni točnosti kalorimetrov, o njihovem umerjanju, o nakupovanju novih kalorimetrov vsakih pet let, o evropskih direktivah odveč. Stanovalci pač nismo vreča denarja brez dna, ki jo vsakih 5 let praznijo prodajalci kalorimetrov, le-ti prihajajo še vsak mesec s stroškom odčitavanja in delitve, da o praksah marsikaterega ponudnika toplote z visokimi fiksnimi stroški ne govorimo. Npr: nakup kalorimetra 242 eur, odčitki v 5 letih 100 eur, skupaj 342 eur.  Če je znesek računa 50 eur, je fiksni strošek 20 eur, fiksni del variabilnega stroška 6 eur, potem znašajo stroški za kalorimeter v 5 letih kar 14 mesečnih stroškov glede na del, na katerega ima vpliv kalorimeter. Torej bi morali biti radiatorji zaprti 2 leti, da bi se naprava splačala.
Za povprečnega uporabnika so torej vsi stroški okrog umerjanja oz. nabave kalorimetrov vsakih 5 let nerazumno visoki in jih v petletnem obdobju s prihranki na računih za porabljeno toploto nikakor ne pokrije, čeprav še tako zapira radiatorje.
Zato predlagam, da se uredba za kontrolo oz. umerjanje oz. zamenjavo kalorimetrov na 5 let nadomesti z razumno dobo 10 let.
Če je problem spoštovanje evropske direktive, potem naj MGRT vloži zahtevek za spremembo direktive. Ne nazadnje že zaradi sledenja predpisov gospodarskemu in tehnološkemu razvoju tudi na tem področju.