Predlagam spremembo zakonodaje v zvezi z zaposlovanjem in sklepanjem pogodb o zaposlitvi s strokovnimi delavci v vzgoji in izobraževanju. 
Pravilnik o strokovnem izpitu strokovnih delavcev na področju vzgoje in izobraževanja določa pogoje za opravljanje strokovnega izpita in sicer se lahko prijavi vsak, ki ima najprej opravljen 4 oz. 6 mesečno delo v vrtcu oz. šoli. Na drugi strani Zakon o organizaciji in financiranju vzgoje in izobraževanja (ZOFVI) v 92. členu med drugim določa, da morajo strokovni delavci za zasedbo delovnega mesta imeti opravljen strokovni izpit.
Pojavi se torej situacija, ko kandidati želijo opravljati strokovni izpit, pa ga zaradi zakonskih omejitev ne morejo, saj brez izpita ne morejo kandidirati na prosta delovna mesta. Edina možnost je opravljanje volonterskega pripravništva, ki je razpisan dvakrat letno in na katerega se prijavi v povprečju 500% več kandidatov, kot je razpoložljivih mest v razpisu.
Tako prihaja do situacij, ko kandidati po zaključenem šolanju ne morejo kandidirati na trgu dela, saj ne izpolnjujo zakonsko predpisanih pogojev saj jim v večini primerov preprosto ne morejo zadostiti.
Pojavljajo se tudi situacije, ko na razpisu za prosto delovno mesto kandidira nekdo, ki strokovni izpit ima, nima pa kvalitet, ki jih ima na drugi strani nekdo brez strokovnega izpita in delodajalec mora zaposliti prvega.
Situacija je sporna saj zakon na področju, kjer gre za delo z občutljivo skupino ljudi, omejuje na eni strani delodajalce pri izbiri primernih kandidatov ter na drugi strani kandidate same, da lahko svoje izobraževanje po normalni poti zaključijo in tako kandidirajo na trgu dela.
Situacija je zelo preprosto lahko rešljiva - strokovni izpit bi strokovni delavci lahko imeli možnost opravljati v prvem letu svoje zaposlitve.
 
 
 
 
 
 