Ministrstvo za šolstvo in šport je spremenilo Pravilnik o šolskem koledarju v srednjih šolah (UL RS, št. 45/2010) in Pravilnik o šolskem koledarju v osnovnih šolah (sprejeta sprememba posredovana Uradnemu listu). V obeh pravilnikih je ministrstvo določilo, da zimske počitnice po vsej Sloveniji trajajo en teden in se začnejo tretji ponedeljek v februarju. Prej razdeljene zimske počitnice je ministrstvo združilo na en sam teden, s tem pa občinam na področju turizma, kot ene propulzivnih slovenskih dejavnosti povzročilo posredno nezanemarljivo finančno škodo.
 
Številne občine v Sloveniji se v veliki meri preživljajo prav od turizma. Od turizma se preživljajo tako male, kot srednje in tudi mestne občine. S tem ko ministrstvo združuje zimske počitnice na obdobje enega tedna, povzroča lokalnim okoljem izjemno gospodarsko škodo, saj predstavlja zimski turizem velik del gospodarskega mozaika. Po prvih ocenah izpad dohodka v samo enem, s strani ministrstva ukinjenem tednu zimskih počitnic, presega 2 milijona evrov po občinah, kar je predvsem v času gospodarske krize nesprejemljivo in neodgovorno s strani države.
 
Ministrstvo je posamezna individualna opozorila prejelo tudi s strani občin. Slednje je v obrazložitev in utemeljitev podalo tako občinam kot Skupnosti občin Slovenije, ki predstavlja 166 slovenskih občin,  naslednje pojasnilo; citiramo:
»Pri oblikovanju poenotenja zimskih počitnic smo izhajali iz dejstva, da so v družinah otroci, ki obiskujejo šole v različnih krajih Slovenije, zato pogosto prihaja do pojava, da otroci iz iste družine, ob delitvi zimskih počitnic, le-teh ne morejo preživljati skupaj. Zaradi natalitete v preteklih letih se je število učencev in dijakov v zadnjem času zmanjšalo v primerjavi s številom učencev in dijakov v času, ko je bila uveljavljena delitev zimskih počitnic na dve obdobji in dve območji v Sloveniji.«
 
Menimo, da sklicevanje zgolj na dejstvo, da so v družinah otroci, ki obiskujejo šole v različnih krajih šole v različnih krajih Slovenije ne gre enačiti s pomenom izpada dohodkov, ki jih bodo na ta račun trpele lokalne skupnosti. Problematiko slednjega je možno reševati na več načinov, menimo pa, da je ministrstvo izbralo način, tako za slovensko gospodarstvo kot za prihodek, že izčrpanim proračunom lokalnih skupnosti, ta trenutek najslabši in neugoden.
 
Kot predsednika vlade vas vljudno pozivamo k odgovornemu ravnanju ter k proučitvi zapisanega, saj se zraven vedno novih obveznosti občinam zdaj še s posameznimi zakonskimi in podzakonskimi predpisi ukinjajo možnosti posrednega ustvarjanja pozitivne gospodarske rasti.
 
V turistično dejavnost lokalne skupnosti vlagajo veliko energije, pozornosti in kapitala. Za »posodobitev« potrebnih infrastruktur, so občine najemale tudi kredite, odplačevanje slednjih pa bo trajalo ponekod tudi 30 let. Izgradnja kolesarskih poti, obnove muzejev, izgradnja in posodabljanje žičnic, urejanje kopalnih turističnih kompleksov - term, urejanje prenočišč, obnova planinskih koč, urejanje in posodobitve zasneževalnih naprav, posodobitve smučarskih poligonov, so le nekatere pridobitve, v katere so občine namenile ogromna sredstva. Turizem ne predstavljajo zgolj naravne lepote in gostoljubnost, k razvoju turizma v določenem lokalnem okolju se angažirajo tudi prebivalke in prebivalci. Prav Ministrstvo za šolstvo in šport se je na primer pri razvoju Planice najbolj angažiralo ter je bilo največji pobudnik in akter pri ambicioznih načrtih. S tovrstnimi majhnimi, za marsikoga navidezno nepomembnimi spremembami, pa ministrstvo deluje kontradiktorno, saj posredno lokalnim okoljem povzroča velike izgube in izpad dohodka. Tako smo na eni strani priča dejstvu, v okviru katerega država na eni strani podpira razvoj turizma v slovenskih občinah in za njegovo promocijo doma in v tujini namenja sredstva, na drugi strani pa ta svoj trud s posrednimi aktivnostmi izniči. Odločitev oziroma sprejem pravilnika, v katerem se zimske počitnice za vso Slovenijo združujejo na en sam teden kaže na to, da nihče na strani države ni pomislil na finančne posledice, ki jih takšna odločitev prinaša.
 
Izpad dohodka bodo beležile vse slovenske občine, vsem slovenskim občinam bo povzročena velika gospodarska škoda. škodo bodo utrpele termalne dejavnosti, žičnice, smučišča, smučarske šole, dajalci sob, hoteli, gostinski lokali in restavracije ter mnogi drugi. Ene izmed občin nudijo eno alternativo (termalne parke), druge drugo (smučišča), kar nekaj pa je takih, ki nudijo obe alternativi hkrati (termalni parki in smučišča). 
 
Skupnost občin Slovenije Vlado RS vljudno poziva, da odločitev ministrstva za šolstvo in šport ponovno pretehta, prouči vse neugodne kazalnike ter v korist slovenskega turizma vzpostavi stanje, kakršno je bilo pred uvedbo sprememb. Glede spornega oziroma problemskega dejstva, da so v družinah otroci, ki obiskujejo šole v različnih krajih Slovenije, pa naj se poišče rešitev, ki ne bo v škodo slovenskemu turizmu.
 
Za konec nam dovolite še, da vas opomnimo, da je po vzoru turističnih dežel kot so Avstrija, Italija in Francija pred desetletji bila uvedena odločitev, da se v okviru zimskih počitnic, zaradi dejstva, ker se je vse več Slovencev odločalo za preživljanje zimskih počitnic v tujini, uvedena možnost oziroma odločitev aktivne politike spodbujanja domačega turizma.
 