AMZS v svoji raziskavi ugotavlja, da so v največji nevarnosti za prometno nesrečo zaradi zaspanosti za volanom poklicni vozniki, saj vozijo na dolgih razdaljah, pogosto po avtocestah in velikokrat ponoči. Običajno spijo v slabih pogojih in ne dovolj dolgo, izpostavljeni so tudi pritisku zaradi povečanja ur vožnje. Pri teh voznikih je pogosta obstruktivna apneja med spanjem, ki lahko izzove čezmerno dnevno zaspanost. Nočna vožnja sama po sebi povečuje tveganje za nesrečo za od petkrat do šestkrat! Vladi predlagam, da prometno varnost začne reševati na pravem koncu in odpravi najprej največja tveganja in se šele potem ukvarja z manj pomembnimi zadevami. Če nočna vožnja predstavlja tako veliko nevarnost, jo je pač potrebno omejiti. Vemo, da se je tranzitni promet iz revnih vzhodno evropskih držav na  zahod v zadnjem letu zelo povečal in s tem se je tudi izrazito poslabšala prometna varnost. Ti vozniki so na poti več dni, imajo popolnoma podrt bioritem in med predpisanim počitkom podnevi ne spijo, potem pa gredo neprespani na 8 urno nočno vožnjo. Vladi zato predlagam, da prepove promet tovornih vozil in avtobusov na AC in HC med 22h-6h. Poklicni vozniki naj takrat spijo, ne pa ogrožajo sebe in drugih udeležencev v prometu.          