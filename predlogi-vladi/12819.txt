Zakonodaja, ki je pri nas še vedno zastarela in daleč za razvito Evropo, v kateri lahko sedaj že nekaj let motorje in skuterje s prostornino do 125 ccm vozijo tudi s tako imenovanim vozniškim dovoljenjem kategorije B, torej tistim za avtomobil. V Španiji je pred leti prodaja skuterjev silovito poskočila, ko so sprejeli tak zakon. Gneča v mestih se je tam močno zmanjšala, parkirnih prostorov je bilo kar naenkrat dovolj in tudi zrak je postal bolj čist. Številni so z avtomobilov presedlali na motocikle. S štirih koles na dvoje. Hitreje z enega konca mesta na drugega in navsezadnje tudi ceneje. Brez gneče in stresa. 50-kubični skuterji so namreč počasni kot polž in na cesti dejansko nevarni. Zaradi ekološke oporečnosti dvotaktnih agregatov jih številni proizvajalci sploh ne izdelujejo več. Skuterji in motocikli s 4-taktnim pogonskim agregatom, ABS-sistemom in katalizatorjem so prihodnost mestnega prevoza. Vsaj za spomladanske in poletne ter zgodnjejesenske mesece, ko vreme to dovoljuje.
Verjamem, da je tudi pri nas nujno treba sprejeti enak zakon, kot ga imajo razvite sosednje države naše unije. To je brez dvoma hitrejša, cenejša in učinkovitejša rešitev za mestna središča kot pa čakanje in razglabljanje o elektro mobilnosti, ki prihaja počasneje, kot smo predvidevali sprva, in hkrati tudi ne ponuja rešitev za vse težave mestne mobilnosti. Sprememba zakona za vožnjo skuterjev z izpitom kategorije A tudi ne zahteva nobene infrastrukture ter posegov v električna omrežja in polnilnice.