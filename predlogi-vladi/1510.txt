Živim na Ptuju, kjer ogrevanje na daljavo poteka z uporabo kurilnic na kurilno olje. Podobno je verjetno v vseh večjih mestih po Sloveniji. Kolikor mi je znano imajo ogrevanje z biomaso uvedeno v Ljubljani, prav tako pa vem, da se z biomaso ogrevajo v Lenartu. Po Sloveniji je ogromno gozdov in velike količine vejevja in tudi hlodovine gre v nič, ali pa ljudje te velike kupe vejevja zažgejo, čeprav je v marsikateri občini to prepovedano z občinskim odlokom. Tukaj sem mnenja, da bi bilo najprej potrebno ustanoviti javna podjetja ali podeliti koncesije privatnikom, ki bi skrbeli, da se vsa biomasa zmelje in se uporabi za kurjavo v kurilnicah na biomaso, šele potem bi se naj kaznovalo ljudi, ki odpadkov ne bi dali v predelavo, ampak bi jih sami kurili v naravi. Predlagam, da se uzakoni, da vsako večje mesto oz. vsako mesto, ki ima ogrevanje na daljavo, zgradi zraven ostalih kurilnic tudi kurilnico na biomaso in se tako zmanjša odvisnost od nafte. Zraven tega bi s tem zmanjšali izpuste škodljivih plinov v ozračje in se s tem približaliKyotskemu ali kateremu že, sporazumu gled izpustov plinov v okolje. Z zakonom bi se tudi določilo do kolikšnega procenta je potrebno uporabljati biomaso. S tem bi se zmanjšala nezaposlenost, povečala bi se proizvodnja in nakup raznih strojev za predelavo biomase, sama surovina pa je dejansko zastonj, saj se za to večinoma uporablja vejevje in odpadni les, ki ni za ostalo proizvodnjo iz lesa. Ko se vozim po Avstriji ni nikjer videti nikakršnih kupov vejevja, še manj, da bi to kurili v naravi, ampak se vse predela. Seveda bi se z uveljavitvijo takšnega zakona moral narediti red tudi v službah Gozdnega gospodarstva, kjer bi morali logarji pričeti bolj vestno opravljati svoje delo, da bi lastniki bolj skrbeli za svoje gozdove in jih dejansko očistili.