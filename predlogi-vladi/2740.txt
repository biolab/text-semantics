Glede na velike gospodarske priložnosti v Aziji in Afriki menim, da bi Slovenija morala vzpodbujati povezovanje slovenskih podjetij z trgi, kjer se pojavljajo velike potrebe po uvozu širokega asortimana proizvodov. Med takšne trge sodi precej arabskih držav, ki jim kapitala ne primanjkuje, močno pa jim primanjkuje različnih dobrin, pa tudi novih tehnologij. Slovenija bi morala izrabiti priložnosti, ki se ponujajo, še posebej v državah, kjer razmere zaenkrat še niso povsem urejene (Irak, Sirija, Libija, itd.), saj je tam konkurenčnost trga manjša. Če bomo na teh trgih čakali na urejene razmere bomo na njih težko uspeli. Ker te trge zelo dobro poznam in ker vem, da nekatere evropske države izkoriščajo priložnosti, ki jih takšni trgi nudijo, verjamem, da bi tudi Slovenija morala začeti izkoriščati to priložnost.
Slovenska podjetja bi v arabske države lahko izvažala zdravila, belo tehniko, veliko prehrambenih artiklov, tehnologijo, itd., prav tako bi lahko sodelovala v mnogih gradbenih projektih.
Vse to bi pomenilo povečanje proizvodnje, nove zaposlitve, itd. posledično tudi gospodarsko rast. Zakaj je Nemčija tako uspešna - preverite kje vse so prisotna njihova podjetja, Slovenija pa kot, da se tega otepa. Potrebno je iti tja, kjer je denar in je povpraševanje veliko in to so med drugim tudi omenjene države kljub trenutno manj urejenim notranjepolitičnim in varnostnim stanjem.
Za te  projekte potrebujemo tudi gospodarske atašeje, ki bodo resnično delali v korist Slovenije in aktivno delovali v državah, kamor so poslani. Pri vsem mi je najbolj žal, da se mi zdi, da se na takšna mesta ne kadruje kadrov, ki so sposobni za to delo. Ni vsakdo primeren, potrebno je imeti ideje, znati komunicirati z ljudmi, poznati kulturo naroda, imeti vzpostavljene dobre zveze v teh državah. 
Priložnosti so velike. Država bi morala v tem oziru pomagati vsem podjetjem ne glede na prisotnost državnega kapitala v njih. Časi za to so ugodni vendar tako ne bo ostalo v nedogled.
 