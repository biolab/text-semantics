Predvsem zadnje mesece, že skoraj iz dneva v dan, smo priča nestrpni retoriki funkcionarjev v javnem diskurzu. Državljani in državljanke Republike Slovenije (RS) spremljamo različne zapise funkcionarjev na družbenih omrežjih (Facebook, Tweeter) in smo priča različnim neprimernim žaljivkam in sovražnemu govoru, ki pri določenih zapisih presegajo vse meje dobrega okusa. Tovrstni način komuniciranja je neprimeren in nedopusten ter sramota za cel slovenski narod. Morda se boste sklicevali na svobodo govora, ampak tudi ta ima meje! Gre se za etičnost in javne osebnosti, ki zastopajo politični položaj v RS ter so v službi državljank in državljanov RS, bi morali na družbenih omrežjih imeti spoštljiv in dostojen način komunikacije na visokem nivoju do vseh državljanov in državljank RS!
Na neprimerno in nedostojno komunikacijo opozarjajo tudi pri varuhu človekovih pravic, med drugim so opozorili in zapisali:
"Sovražni in nestrpni diskurz ne bi smela imeti mesta v družbi, zato ga pri varuhu človekovih pravic obsojamo."
"Videti je, da se tone v vedno hujše žaljivke, destruktivnost, nestrpnost in medsebojna obračunavanja, primanjkuje pa strpnosti do drugače mislečih, razumevanja in spoštovanja tudi njihovega osebnega dostojanstva."
Ampak, zgolj samo opozorila pristojnih institucij preko medijev in poziv k spoštljivi komunikaciji niso dovolj! Vsakršno psihično in verbalno nasilje je nedopustno in ga močno obsojamo, saj lahko na koncu privede tudi do fizičnega nasilja!
ZATO:
- Pri vsaki tovrstni komunikaciji, kjer gre za kršenje ustavne pravice do osebnega dostojanstva in za sovražni govor, zahtevamo, da pristojne institucije ukrepajo in funkcionarje v praksi tudi kaznujejo, kot je to zapisano v zakonih in ustavi (zakoni ne smejo biti napisani samo na papirju!)! Sovražni govor se MORA preganjati kot kaznivo dejanje!
- Zahtevamo tudi, da vladni urad za komuniciranje ob vsakem takem ravnanju o tem javno razpravlja in sprejme stališče!
Lahko naštejemo kar nekaj zakonov (pa verjetno jih je še več), ki menimo, da jih s svojim načinom govora kršijo!
- 63. člen URS (prepoved spodbujanja k neenakopravnosti in nestrpnosti ter prepoved spodbujanja k nasilju in vojni)
- Nasilno in drzno vedenje (6. člen ZJRM-1)
- Vzbujanje nestrpnosti (20. člen ZJRM-1
- Razžalitev (158. člen KZ-1)
- Obrekovanje (159. člen KZ-1)
- Žaljiva obdolžitev (160. člen KZ-1)
- Sramotitev slovenskega naroda ali narodnih skupnosti (165. člen KZ-1)
- Kršitev človeškega dostojanstva z zlorabo uradnega položaja ali uradnih pravic (266. člen KZ-1)
- Javno spodbujanje sovraštva, nasilja ali nestrpnosti (1. odst. 297.člen KZ-1)