Vladi predlagam, da nemudoma črta 2. odstavek 4. člena Odloka o omejitvah ponujanja in prodajanja blaga in storitev potrošnikom v Republiki Sloveniji, ki ob nedeljah in dela prostih dneh prepoveduje obratovanje vseh prodajaln, razen bencinskih servisov in lekarn, ki so lahko odprti.
Ukrep namreč nesorazmerno posega v svobodno gospodarsko pobudo določenih gospodarskih subjektov, in sicer trgovskih subjektov, ki opravljajo trgovinsko dejavnost v prodajnih objektih oziroma prodajalnah ali zunaj njih skladno z Zakonom o trgovini (z izjemo bencinskih servisov in lekarn), obenem pa je njegov namen presežen in zato ni več smiseln, kar utemeljujem z naslednjimi dejstvi:
- vlada je epidemijo preklicala, saj se je širjenje virusa SARS-COV 2, zaradi katerega je sprejela zadevno omejitev, znatno umirilo;
- kupci v trgovske prostore (prodajalne) še vedno vstopajo z obraznimi maskami;
- kupci v manjše prodajalne še vedno vstopajo posamično;
- obratovanje prodajaln ob nedeljah in dela prostih dneh ob upoštevanju varnostnih ukrepov (nošenje obraznih mask in posamično vstopanje v manjše prodajalne, kjer ni možno zagotoviti zadostne razdalje med kupci) ne predstavlja dodatnega tveganja za širjenje virusa SARS-COV 2;
- obenem pa vlada dovoljuje zbiranje večjega števila ljudi v gostinskih lokalih, na terasah le-teh kakor tudi v zaprtih prostorih, brez vsakršnih omejitev in to brez obraznih mask.
Vsa zgoraj navedena dejstva dokazujejo, da ohranjanja veljavnosti 2. odstavka 4. člena zadevnega Odloka ni več moč upravičiti z namenom zajezitve in obvladovanja epidemije COVID-19 oziroma z namenom omejevanja širjenja virusa SARS-COV 2, zaradi katerega je bila zadevna omejitev sprejeta.
V kolikor vlada meni, da je nedeljsko delo prodajaln vseeno treba prepovedovati, naj to ureja z drugim aktom, ne pa z zadevnim Odlokom, saj je njegov namen, kakor izhaja iz 1. člena, zajezitev in obvladovanje epidemije COVID-19, sporna omejitev pa je zaradi vseh naštetih dejstev v neskladju s tem namenom, razen tega pa določenim poslovnim subjektom povzroča nepotrebno poslovno škodo, zato jo je potrebno nemudoma odpraviti.