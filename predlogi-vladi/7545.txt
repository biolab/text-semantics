Predlagam, da se uvede zakon, ki bi narekoval obvezno predvajanje 40% slovenskih filmov vsem slovenskim televizijskim kanalom. Tako bi Slovencem omogočili gledanje več domačih vsebin. Predlagam tudi, da se uvede določena ura, recimo od 20:00 do 22:00, ko so lahko na sporedu izključno slovenski filmi, tako da ob predvajanju nekega slovenskega filma Slovenci ne bi mogli prestaviti programa in si ogledati tujih filmov.    S tem zakonom bi, tako kot smo že z obveznih predvajanjem slovenske glasbe na radijskih postajah, ugodili vsem Slovencem. Tako kot je bilo na radijskih, je tudi na televizijskih postajah narobe to, da so bili prej na voljo programi, ki so predvajali slovenske vsebine in programi, kjer so prevladovale tuje vsebine. Tako smo se lahko Slovenci odločili, da bi v danem trenutku raje poslušali tuje vsebine in prestavili na frekvenco, kjer prevladuje tuja glasba, kadar pa smo si zaželeli slovenske glasbe, pa smo prestavili na kanale, kjer se predvaja slovenska glasba.   S tem novim zakonom nam je vsem Slovencem torej omogočeno, da poslušamo, kar nam narekuje zakon. Imamo tudi eno težavo manj z izbiranjem programov, saj nam je pri izbiri potrebno manj razmišljati, kakšno glasbo sploh hočemo poslušati in se lahko bolj osredotočimo na to, na katerem kanalu ima napovedovalec še najbolj žameten glas.   V zakon o medijih pa bi še dodal obvezno predvajanje glasbe etničnih, kulturnih in narodnih manjšin v Sloveniji. Torej obvezno predvajanje določenega deleža romske, italijanske, hrvaške ipd. glasbe glede na delež teh manjšin v Sloveniji.   Ne smemo pa pozabiti tudi na enakost med spoloma. Obvezno bi moralo biti predvajanje vsaj 40% glasbe ženskih oz. 40% glasbe moških izvajalcev. Idealno bi bilo razmerje 50:50. S tem bi tudi ženske in moški od SAZAS-a prejeli enako količino denarja in bi se razlika med prihodki moških in žensk zmanjšala.   Slovenija bi se z uveljavitvijo teh predlogov povzpela še eno stopničko višje.