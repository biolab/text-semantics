Delam v zasebnem laboratoriju. In tudi mi smo morali sprejeti številne ukrepe za preprečevanje širjenja okužbe z novim virusom. Naše kapacitete, kot tudi kapacitete drugih laboratorijev (zasebnih in tistih v javnih ustanovah) so trenutno proste in neizrabljene. V Sloveniji imamo nekaj več kot 100 laboratorijev, ki bi lahko izvajalo presajanje.
 
Menim, da bi se lahko zdravstvene delavce v laboratorijih uporabilo za začetek presejanja - to pomeni pričetku uporabe t.i. hitrih testov, ki so že na voljo na trgu, rezultati so znani v nekaj minutah, testi so stroškovno učinkoviti (cena je manj kot 5 eur na test), opravijo se iz vzorca krvi.
 
Prednost uporabe hitrih testov je v zaznavanju dveh tipov protiteles in sicer IgG in IgM proti COVID-19, kar v praksi pomeni: IgG - pozitivno prebolel okužbo, IgM - trenutno okužen.
 
Presejanje bi bilo smiselno torej za tiste, ki so trenutno na delovnih mestih in ne ostajajo doma.
 
Implikacije, ki bi se na podlagi tega testa lahko uporabile bi bile naslednje:
 
testiranec s pozitivnim IgG in negativnim IgM lahko dela normalno
testiranec z negativnim IgG in negativnim IgM se pazi, uporablja zaščitno opremo itd
testiranec s pozitivnim IgG in pozitivnim IgM gre v samokaranteno za 14 dni in ne hodi na delo
 
Na ta način bi morda lahko pripomogli k upočasnitvi širjenja bolezni in morda dosegli, da bi bilo med delovno aktivnim prebivalstvom manj tistih, ki ne izkazujejo simptomov okužbe, pa so trenutno okuženi.
 
Seveda bi se za dokončno potrditev okuženega še naprej uporabljal genetski test z brisom na vstopni točki po predhodnem posvetu z zdravnikom.
 
Aleš Koščak, direktor laboratorija Medicare PLUS