Za: Ministrstvo za kulturo
Glede razvpitega RTV prispevka je prebivalstvo razdeljeno. Nekateri so mnenja, da celoten program ni vreden gledanja oz. poslušanja in da bi zato bilo treba prispevek ukiniti oz. da vsaj ne bi smel biti obvezen. Po drugi strani pa se najdejo tudi takšni, ki ravno takšno javno RTV z vsemi silami podpirajo. Pri tem se jim gotovo strašno trga srce, ker svoje podpore ne morejo udejaniti še konkretnje, kot da v slaboumnih spotih berejo "modrosti", ki so jim jih drugi napisali na trotl boben.
Jasno je torej, da obstoječa ureditev ni povšeči ne tistim iz prve kot tudi ne tistim iz tistim iz druge skupine. Kakšne korenite spremembe ureditve ali celo ukinjanja RTV verjetno niso mogoče že zaradi zakonodaje, ustave, pa še v "Bruslju" in "Strasbourgu" bi prenekaterega še ruknila kap, česar pa tudi nočemo, mar ne. Zato predlagamo, da se sistem obvezne naročnine formalno ne spremeni, se pa doda neka malenkost, ki zagotovo ne bo motila niti prvih, niti drugih, niti tretjih (Bruselj & co.).
Predlagamo torej, da se postavi še borza naročnin. Na eni strani bi nanjo vstopali tisti iz prve skupine, ki bi na njej ponudili svojo "pravico in dolžnost" do plačevanja obveznega RTV prispevka. Na drugi strani bi nastopili Gojci, Čopi, Švabi, Cavazze, Mlakarji, Čušini in še cel kup ostalih po krivici nenaštetih neomajnih podpornikov javne RTV. Ker nikakor ne dvomimo v iskrenost njihovih izjav, lahko utemeljeno pričakujemo, da se bodo dobesedno stepli in z licitiranjem na borzi tekmovali, da bodo od prodajalcev iz prve skupine lahko odkupili čim več pravic do vsakomesečnega prejemanja tudi njihovih položnic. Prav gotovo bodo zelo zadovoljni, ko bodo vesoljni Sloveniji in celemu svetu končno lahko dokazali, da podpirajo javno RTV še kako konkretneje kot z gobcanjem.
Še predlog glede same izvedbe. Vsi pznamo spletno borzo kriptovalut Bitstamp. Uradno resda že lep čas ni več "naša", neuradno pa vendarle vsaj malo še je, saj naj bi razvojni center še vedno imeli v Kranju. Znanje torej že premoremo, treba je samo odkupiti pravice do kode njihove trgovalne platforme, jo malenkostno preurediti in to je to.
Obvezno razkritje: avtor ni zaposlen v Bitstampu niti nima v lasti njegovih deležev.