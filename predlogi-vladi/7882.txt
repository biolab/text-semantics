Predlagam spremembo pogojev za pridobitev subvencije delodajalca za zaposlitev brezposelnega delavca, tako da se ukine čas trajanja brezposelnosti.
 
Obrazložitev:
Trenutno delodajalec lahko pridobi subvencijo za zaposlitev brezposelnega delavca, če je ta (odvisno od starosti) brezposeln pol, eno ali več let. Subvencijska politika Zavoda za zaposlovanje ima s takimi pogoji za pridobitev subvencije v veliko primerih za posledico podaljšanje časa brezposelnosti, saj bi marsikateri delodajalec v trenutku, ko obstaja povečan obseg dela zaposlil delavca, pa zaradi subvencijske politike raje počaka nekaj mesecev, da je kandidat dovolj dolgo prijavljen na zavodu, ali pa zaposli manj primernega kandidata, ki v danem trenutku izpolnjuje pogoj za pridobitev subvencije. Takšna subvencijska politika je torej kontraproduktivna in prispeva k daljšanju trajanja brezposelnosti (poleg nefleksibilnosti trga dela, našega sistema potnih stroškov, visoke obdavčitve osebnih dohodkov itd.).
Končen cilj subvencijske politike je zaposlitev brezposelnih vsaj za dogovorjeno obdobje in odprava trajanja časa prijavljenosti na zavodu temu ni v napoto.