Spoštovani,
Sem otrok zgodnjih 90ih let, zdaj, pri 30ih si želim ustvariti dom, kar je skrajni čas. Ker imam ženo in otroka, je ta potreba po odcepitvi od najema, nekateri tudi od staršev, še nekoliko večja.
Živim v Ljubljani, v okolici imam službo, žena ravno tako. Želiva živeti v hiši iz stališča maksimalne samooskrbe, nisva zahtevna, le, da sva na svojem. Nimava podpovprečnih plač, niti ne povprečnih, ampak vseeno si v trenutnih razmerah ne moreva privoščiti stanovanja v Ljubljani in okolici, kaj šele hiše. Banke nama kredita ne odobrijo do želenega zneska (glede na trenutne tržne cene), niti si ne želiva delati naslednjih 30 let samo za hišo.
Zato sva si zaželela bivati v mobilni hiški kot alternativo klasičnim nepremičninam, cca. 60 kvadratov, na zazidljivi parceli z vsemi priključki in pristojbinami. Žal pa, kot sem uspel razbrati, ni možnosti za pridobitev hišne številke oz. stalnega naslova, ker gre za mobilno enoto, ki je v teoriji premična, v praksi pa, jasno, ni in se ne bo nikoli več premikala, razen čez nekaj desetletij v razgradnjo.
Cene nepremičnin letijo v nebo, ravno tako materialov in parcel, ki jih nisva pripravljena plačati, niti s strani bank ne dobiva zadostnih sredstev za izgradnjo konvencionalnih nepremičnin.
Predlagava, da se omogoči predvsem mladim družinam, da živimo po svojih željah, četudi v mobilni enoti, le, da imamo streho nad glavo in lasten dom. Torej možnost, da se osamosvojimo tudi na tak način, morda samo za prehodno obdobje in bomo v prihodnje morda res gradili na tej isti parceli klasično hišo, a da vendar ne živimo večno v najemu oz. pri starših. Najina situacija ne omogoča alternative najemu, skoraj zagotovo nisva osamljen primer. Sredstev za izgradnjo hiše večina nima, kaj šele tisti s povprečnimi plačami, da o tistih s podpovprečnimi niti ne govorim.
Glede na dejstvo, da marsikdo po svetu živi v mobilni hiški in ga to rešuje pred življenjem na cesti, da imamo znotraj Slovenije odlična podjetja, ki ustvarjajo takšne hiše, ki poleg tega izgledajo kot prave hiše se mi zdi, da ni razloga, da se otrokom 90ih in zanamcem omogoči dostojno bivanje, ki ni vezano na megalomanski kredit, življenje pri starših ali najem. Predvsem iz stališča, ker ponudbe nepremičnin za ceno, ki si jo lahko privoščimo, na trgu praktično ni. Če smo ljudje sami pripravljeni živeti pod takšnimi pogoji je prav, da se nam to omogoči. Vse stroške smo pripravljeni kriti, le nismo pripravljeni oz. nismo zmožni plačevati nekaj 100.000€ za "normalno" hišo, na kar pade še kup obresti.
Ker gre bolj kot ne za togo birokratsko oviro menim, da je smiselno vzeti predlog v obravnavo.
Lep pozdrav,
Rok