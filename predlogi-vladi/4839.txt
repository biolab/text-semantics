V zadnjih časih veliko beremo o voznikih, ki v času meteornih padavin (toče, hujšega naliva) ustavljajo pod cestnimi nadvozi in to tako na prehitevalnih kot voznih pasovih. Menim, da zakon za takšne in tudi druge situacija sicer v splošnem jasno določa ukrepe (prilagoditev hitrosti itd), vendar bi bilo voznike dobro seznaniti (podobno kot v primerih drugih preventivnih medijskih akcij, npr. pravilna razvrstitev na AC v primeru zastoja zaradi nesreče) z ukrepi varnega ravnanja.
Zato Policiji RS, Slovenskemu zavarovalnemu združenju in DARS predlagam, da sprožijo preventivno (medijsko) akcijo, ki bi številne voznike seznanila s postopki pravilnega ravnanja, v situacijah, ko se cestišče hipoma spremeni in postane prekrito s snegom (npr. ob izvozu iz tunela), z zrni toče, s hudourniško vodo ali tudi razsutim tovorom (sipki materiali kot so pesek, mivka) itd. Preprosto rečeno: ob nenadni spremembi cestišča (s katero se vozniki srečujejo izjemoma), le-ti, pogosto zaradi neseznanjenosti s primernim ukrepanjem, odreagirajo neprimerno, s čimer tvegajo poškodbe in materialno škodo.
Nadalje sem tudi prepričan, da številni vozniki "obtičijo pod streho" na prehitevalnem ali voznem pasu pod nadvozom (v tunelu) prav zaradi strahu pred nadaljevanjem vožnje: sama zrna toče lahko povzročijo učinek krogličnega ležaja, ki vozilo, četudi se premika zelo počasi, nenadzorovano usmerjajo. Nenazadnje so lahko precej težavni tudi tuneli: na vstopni strani tunela sije sonce, na izstopni strani se na cestišču sprijemlje sneg.
Odgovornim za varnost cestnega prometa tako predlagam, da moj predlog vzamejo v tehten premislek. Osebno verjamem, da bi se s preventivno medijsko akcijo lahko bistveno zmanjšalo število uvodoma omenjenih dogodkov. Menim, da bi prav boljša osveščenost in seznanitev s konkretnimi ukrepi ravnanj v situaciji nadalje tudi zmanjšala število nezgod in ostalih dogodkov, ki ustvarjajo širše (tudi zavarovalniške) posledice.
 