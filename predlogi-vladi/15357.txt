Glede na to, da je v zadnjem času veliko govora o krepitvi pooblastil predsednika republike, predlagam, da se okrepi tudi njegova legitimnost, in sicer z bolj demokratičnimi volitvami.
Drži, da, kar se demokratičnosti tiče, nikjer na svetu predsedniške volitve ravno ne blestijo, niti v zahodnem svetu ne, saj marsikje predsednik ni niti neposredno izvoljen (na primer v Angliji, kjer ima dosmrten mandat, svojega naslednika pa imenuje sam, iz svojega družinskega kroga).
To pa ne sme biti razlog, da ne storimo nič in samo čakamo, da se najprej zgane neka druga država.
Imam dva konkretna predloga:
Spremeni naj se kvota podpisov za kandidaturo: 3000 podpisov volivcev ali 10 podpisov poslancev, brez razlikovanja neodvisnih in strankarskih kandidatov. To, ali naj kandidatura preko poslanskih podpisov sploh ostane kot možnost, je lahko stvar razprave, ključno pa je, da se odpre vrata kandidatom, ki niso neodvisni zgolj na papirju.
Uvede naj se glasovanje z oštevilčevanjem kandidatov od najboljšega do najslabšega, zmaga pa kandidat, ki z večino glasov premaga vsakega protikandidata posebej. Če so trije kandidati izenačeni v stilu kamen-škarje-papir, vsak od njih pa z večino glasov premaga vse preostale kandidate, potem je izvoljen eden od teh treh kandidatov, npr. glede na njegov najslabši izid. V ustavi imamo zapisano, da je predsednik izvoljen z večino vseh glasov. Če je večina proti drugouvrščenemu kandidatu v skladu z ustavo, potem je večina proti vsem protikandidatom še toliko bolj skladna.
moderatorji: V ustavi imamo opisane temelje predsedniških volitev. Poanta tega predloga NI sprememba ustavnih temeljev, temveč sprememba Zakona o volitvah predsednika republike (ZVPR), ki pa je del zakonodaje.