Ministrstvo za notranje zadeve Republike Slovenije je dne 26. februarja 1992 izbrisalo iz registra stalnih prebivalcev in prestavilo v seznam tujcev 25.671 oseb.
Predlagam, da se proti osebam, ki so ukazale ali pa izvrševale izbris, uvede kazenski in odškodninski postopek. Nepravično je, da bi odškodninsko odgovornost morali nositi vsi državljani Republike Slovenije, ki s samim izbrisom nimamo nič, obenem pa takrat tudi nismo imeli volilne pravice.
Dne 26. junija 2012 je veliki senat Evropskega sodišča za človekove pravice v sodbi v zadevi Kurić in drugi proti Sloveniji odločil proti Republiki Sloveniji, ker je kršila pravice izbrisanih v 8. členu (pravica do varstva zasebnega in družinskega življenja), 13. členu (pravica do učinkovitega pravnega sredstva) in 14. členu (prepoved diskriminacije) Evropske konvencije o človekovih pravicah. Sodišče je sprejelo pilotno sodbo in državi Sloveniji naložilo, da v enem letu pripravi poseben mehanizem za priznavanje odškodnine izbrisanim prebivalcem. Šestim (od desetih) pritožnikom je bila priznana tudi odškodnina za nematerialno škodo v višini 20.000 eur na osebo in sodišče je pritožnikom priznalo pravico do povračila stroškov postopka v višini 30.000 eur.
Te stroške smo morali davkoplačevalci že plačati, čeprav pri vsem tem nismo nič krivi in nič dolžni.