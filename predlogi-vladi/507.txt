1.PREDLOG
Predlagam, da za državljane, ki dostopajo na razne državne spletne strani uvedete enotna gesla t.j. da ima državljan z enim samim geslom dostop do vseh namenskih državnih spletnih strani.
 
RAZLAGA
Večina spletnih strani je zaščitena s posebnimi gesli. Sam moram trenutno uporabljati več kot 40 gesel za dostopanje na spletne strani od banke, raznih medijev ... pa do državnih. In ravno pri slednjih bi lahko v e-upravi bistveno olajšali delo državljanom, ki uporabljajo spletne strani DURS-a, zemljiške knjige (to je posebej smotan postopek), zavoda za zaposlovanje, predlagam.vladi ... itd.
Zadevo bi lahko poenostavili, če bi posameznemu državljanu (na njegovo željo!) na osnovi osebnih podatkov (ime, priimek, EMŠO ali davč. št.) dodelili po elektronski pošti in v običajnem pismu, kot je to navada v bankah, eno samo geslo, ki bi delovalo na vseh uradnih državnih spletnih straneh, katere so namenjene državljanom v uradnih postopkih in zadevah ter za to ni potrebna direktna komunikacija z uradnikom. Na ta način bi poenostavili e-upravo in jo približali ljudem, kar je seveda tudi smisel.
Davno so minili časi, ko je bilo "surfanje" po internetu nekaj posebnega, samo za posvečene "strokovnjake". Danes je v modi "uporabnikom prijazen internet" in potrebno bo začeti delati na poenostavitvah, ki bodo jasne in preproste, ter zaradi tega dosegljive čim širši populaciji.
2. PREDLOG
Predelati bo treba uporabniku neprijazne e-obrazce (posebej DURS), kjer je vnašanje starih, že znanih in v evidenco vnešenih podatkov odveč. Dokument mora dovoljevati spremembo, če je do nje prišlo - če pa do nje ni prišlo, pa ima lahko vpisane stare podatke, tako da jih uporabniku ni treba ponovno vnašati.
RAZLAGA
Vse prevečkrat naletim na obrazce, ki bi lahko bili "pred-izpolnjeni" (omogočali bi le popravo podatkov - po potrebi). Tu imam v mislih predvsem DURS (zakaj je treba vedno na novo vpisati isto ime, priimek, naslov, isto telefonsko številko, katero  imam že več kot deset let, vedno na novo prijavljati vzdrževane člane, če ni sprememb?)
Smisel vsega skupaj je ENOSTAVNOST. Ne pa to, da se nek uradniški programer za obrazce "prsi" z nekimi strokovnimi zadevami, s katerimi se potem znajo ubadati le mladi poznavalci, mi starejši ali pa mentalno šibkejši moramo pa na posebne tečaje, da potem "umemo in znamo" ukrotiti podivjane internetne konje, če se lahko tako izrazim.
V upanju na dobre spremembe, Vam pošiljam lep pozdrav.
 
Jure
 