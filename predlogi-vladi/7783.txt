Vladi RS predlagam, da nemudoma ustavi vse aktivnosti v zvezi zakonom, po katerem želite obdavčiti nepremičnine, v katerih prebivamo in ukine zakon o nadomestilu za uporabo stavbnega zemljišča (NUSZ).
 
Za nobenega od omenjenih zakonov namreč nimate niti pravne podlage, niti moralne pravice. Zemljišča, na katerih stojijo naši domovi, smo pošteno plačali in od teh pravnih poslov plačali davke. Občine so nam za komunalno opremo zaračunale komunalni prispevek. Od prispevkov, ki jih odvajamo pri mesečnih osebnih dohodkih, gre določen odstotek občinam, v katerih živimo, iz česar slednje skrbijo tudi za vzdrževanje komunalne infrastrukture. Ni razloga, da  bi za zemljišča v zasebni lasti plačevati še dodaten davek.
Pri gradnji nepremičnin - naših domov - smo plačali davek za sleherno opeko in pri slehernem izvajalcu, vse tako, kot je treba. Večina tistih, ki nismo kradli, se je dolga leta odrekala dopustom in sleherni novčič namenila gradnji doma. Ni malo takih, ki tega projekta niso uspeli končati v času svojega aktivnega dela. In ni malo ljudi, ki se še vedno utapljajo v kreditih, ker so raje zavihali rokave, kot pa prosili za pomoč državo. Vse te ljudi nameravate zdaj kaznovati z davkom, ki ga marsikdo ne bo mogel plačati, saj ste pokojnine za polno delovno dobo tako sramotno znižali, da komaj še odstopajo od višine socialne pomoči in ne zadoščajo niti za dostojno preživetje. Po drugi strani pa se bodo temu davku izognili vsi tisti, ki so se odločili za najemniška stanovanja in življenje preživeli brez slehernega odrekanja. Če bodo pomoči potrebni, jo bodo iskali in dobili pri državnih jaslih, država pa se bo za vračila lahko obrisala pod nosom. Zato je zakon, ki ga pripravljate, diskriminatoren in zato najbrž tudi v nasprotju z ustavo.
V dobre četrt stoletja samostojne države nam je povampirjena oblast slednjo prodala, dopustila krajo naših delovnih mest, v tla poteptala dostojanstvo svojih državljanov. Zdaj pripravljate zakonsko podlago za še zadnjo veliko krajo. Polastiti se hočete domov, za katere dobršen del  finančno zdesetkanih državljanov ne bo zmogel plačevati predvidenih nepravičnih davčnih obveznosti.
Ne delajte tega.
Hvala.
PS: kako to področje ureja Evropa in svet, je za vaš morebiten odgovor povsem brezpremetno. Nihče nam namreč ne zapoveduje, kako naj ga uredimo doma.