Spoštovani!
Zakon o varovanju potrošnikov (ZVPot-F, uradni list RS, št. 38/14 z dne 30.5.2014) definira potrošnika na sledeč način: ﻿"Po tem zakonu je potrošnik fizična oseba, ki pridobiva ali uporablja blago in storitve za namene izven njegove poklicne ali pridobitne dejavnosti." 
Problem je v definiciji potrošnika, ki je v Sloveniji definiran samo kot fizična oseba, kar je po mojem mnenju diskriminatorno. Zakaj bi moralo podjetje ali samostojni podjetnik sprejeti tveganje pri nakupih preko spleta ali drugače, ki ga v praksi kot fizične osebe ne sprejemamo? Zakon v tem primeru pravzaprav ščiti trgovce na račun pravnih oseb.
Veliko podjetij ima na svojih spletnih prodajalnah v pogojih za vračilo blaga eksplicitno definirano, da vračilo blaga v primeru nakupa preko pravne osebe ne bo mogoče. Tudi v praksi se tega držijo in vam v primeru nakupa napačnega izdelka le-tega ne bodo hoteli zamenjati ali vrniti kupnine. Neuporaben izdelek postane tudi nepotreben strošek.
Pri nakupih preko spleta ali na fizičnih prodajnih mestih v praksi ni razlike med fizično in pravno osebo. Še vedno mora nakup opraviti oseba, predvsem pa je predmet prodaje identičen v obeh primerih. Edina razlika je v kasnejšem obračunavanju ali odbijanju DDV-ja, kar pa nima nobenega vpliva na prodajalca. Obstaja tudi možnost, da kot pravna oseba nisi zavezanec za DDV, kar povsem izenači status s fizično osebo.
Menim, da je potrebno to problematiko prenesti na odgovorne pri pisanju zakona, in dati pobudo za spremembo definicije potrošnika, ki bo vključevala tudi pravne osebe. Torej potrošnik je fizična in pravna oseba (s.p., d.o.o.).
V upanju na uspešno dopolnitev zakonodaje vas lepo pozdravljam!
 
 