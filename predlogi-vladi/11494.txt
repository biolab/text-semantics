POZIV VLADI REPUBLIKE SLOVENIJE
in
Ministrstvu za gospodarstvo ter Ministrstvu za Finance
za
REDEFINICIJO POGOJEV O PLAČANIH OBVEZNOSTIH DO FURSA, DOLOČENIH V INTERVENTNIH ZAKONIH
 
Kar nekaj podjetij in podjetnikov nas je, ki smo v preteklosti poravnavali nekatere obveznosti do FURSA,
z dogovorjeno zamudo oz. odlogom plačila.
Zaradi korona virusa COVID-19 smo po odloku Vlade RS zaprli svoje poslovalnice, trgovine in podjetja. Z veseljem smo pričakali prvi sveženj ukrepov v Prvem interventnem zakonu, a se je izkazalo, da je Zakonodajalec vgradil nekatere omejitve, ki se nam zdijo nepotrebne, krivične in so nespremenljive. Z našim trudom, zavzetostjo in pripravo na čas po pandemiji, ne moremo spremeniti časa, ki je, konkretno, za odlog kreditov, najetih pri poslovnih bankah, zakoličen na 31.12.2019.
Naše podjetje je imelo na ta dan neporavnanih obveznosti v višini cca. 400 €. Naš mesečni prihodek se giblje od 12.000 do 16.000 €. V letošnjem letu smo poravnali vse prispevke in nismo davčni dolžniki. A zaradi omejitve na 31.12.2019 ne moremo koristiti ukrepov Prvega interventnega zakona. To se nam zdi ne le krivično, ampak je predvsem nesmiselno. Izkazali smo se, da smo obveznosti poravnali, da želimo dobro poslovati vnaprej, pripravili smo nove programe v spremenjenem svetu in se pripravili na prilagoditve. Z omenjeno omejitvijo se zdi, kakor da je to nagrada tistim, ki so bili do FURSA, 31.12.219, »plačilno pridni«. Vemo pa, da je sveženj ukrepov namenjen omiljenju posledic epidemije.
Bistvo opredeljenih ukrepov je vendarle v pomoči gospodarstvu zaradi trenutne epidemije in prepovedi našega poslovanja, s čimer se nadvse strinjamo in v celoti pozdravljamo ukrepe Vlade. Mi smo našli neke notranje rezerve, da smo v časih, ko ni bilo niti 1 € prihodka, našli sredstva za plačilo davkov, prispevkov, plač, najemnin in stroškov kreditov. Na današnji dan nismo dolžni banki nobenega obroka za kredit, a drug mesec se nam ne bo izšlo. In to zato, ker smo imeli na 31.12.2019 cca. 400 € dolga.
Verjamemo, da nismo edini in zato naprošamo Vlado Republike Slovenije, poslance, Ministrstva in Ministre, da to določilo ponovno pregledajo in ga spremenijo in zamenjajo z bolj smiselnim: da naj ima prosilec do danes poravnane vse obveznosti, če je to tako pomemben pogoj. Škoda, da ne štejejo poslovni načrti, rezultati, sanacijski plani in kilometrina, ki jo ima podjetje. Nam se zdijo veliko bolj smiselni in pomembni. Posebno v luči dejstva, da gre le za zamik plačila in ne za državno nepovratno pomoč.
Na koncu naj poudarimo, da vemo, da je težko upoštevati vse pripombe in želje ter sugestije gospodarstva in da vemo, da Vlada opravlja epohalno delo, za kar smo ji tudi hvaležni. Ta naša pobuda ni kritika, pač pa konstruktivna pomoč, da vsi skupaj lažje zadihamo in preidemo skozi krizo. Verjamemo, da v svežnju ukrepov, ta podrobnost ni bila opažena,
v končni fazi pa pomeni za podjetja ključni element podpore da ali ne.
Vladi Republike Slovenije želimo veliko uspeha in zdravja.
 
S spoštovanjem
Sašo M. Krasnov
Eureka Krasnov d.o.o.
PiranArt Guest house & Plesna trgovina Salsa & Plesna šola Eureka
Na gospodarskem parketu deluje naše podjetje že od leta 1992.