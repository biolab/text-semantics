Predlagam, da Ministrstvo za pravosodje sprejme predpis, s katerim bi moral odgovorni organ vsakega udeleženca v pravnem postopku (sodišče, tožilstvo, preiskovalni organ), v vsakem primeru padle sodbe, zastaranja, odstopa od pregona, dosojene odškodnine Evropskih sodišč ali razveljavitve sodbe s strani višjega sodišča in ponovnim sojenjem na nižjem sodišču, podati pisno pojasnilo zakaj je do tega dogodka prišlo in hkrati predlagati rešitev (spremembo zakonodaje), da v prihodnje do tega več nebi prišlo. Ministrstvo za pravosodje naj hkrati uvede odgovornost udeležencev v pravnem postopku (npr. trajni opomin, znižanje plače odgovornega, odpustitev, ter začasen in trajen odvzem licence v hujših primerih), ki naj ne bo le črka na papirju, kot je v večini primerov sedaj in naj predstavlja ravnotežje med višanjem kvalitete sodstva in "vplivu na neodvisnost sodstva". Obrazložitev: Zaradi mnogih, praktično vsakomesečnih odmevnih padlih sodb, zastaranj, odškodnin Evropskih sodišč (gre seveda za višje oblike kaznivih dejanj in ne za primere kurjih tatov), velja v javnosti prepričanje o slabem stanju našega sodnega sistema (kljub drugačnemu mnenju pravnikov). Najhuje pa je, da se stanje ne izboljšuje, ali zelo počasi, saj sodbe zastarajo, padajo ali moramo davkoplačevalci plačevati odškodnine enako, kot pred leti, namesto sistemske rešitve pa mora minister od primera do primera zahtevati pojasnila. Vsak predlog izboljšav stanja pa naleti na kritike v stilu, da gre za vpliv na neodvisnost sodstva. Cilj izboljšav bi moral biti zmanjšanje omenjenih primerov proti nič in t.i. neodvisnost sodnega sistema ne sme biti izgovor za slabo/neučinkovito delo sodišč z zgolj navidezno odgovornostjo udeležencev.  