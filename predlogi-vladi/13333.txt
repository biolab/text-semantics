Kot sem nekje zasledil, namerava država v okviru načrta za okrevanje med drugim porabiti 290 MIO evrov za "IT projekte". S tem v zvezi sta moja predloga dva in sicer:
Prvič: Da država na trgu najde sposobne vodje IT projektov z referencami. Od tega je namreč dostikrat odvisen uspeh tovrstnih projektov in tu je do sedaj ta država najraje varčevala, rezultati tovrstnih projektov pa so velikokrat milo rečeno slabi, saj so jih vodili ljudje brez kakršnihkoli izkušenj ali ustreznih znanj. Tak kader pri nas na trgu obstaja, ga je pa seveda potrebno ustrezno plačati in za to pač ni primerna plačna shema javnega sektorja. Za plačo v 34 plačnem razredu pač težko najdeš sposobnega vodjo IT projektov. Lahko pa se vztraja še naprej pri taki praksi, ampak rezultati bodo temu primerni. Dosedanje izkušnje tako kažejo in to samo potrjujejo.
Drugič: Da se izboljša oziroma sploh vzpostavi ustrezen nadzor nad izvajanjem IT projektov in sicer nadzor obeh strani, tako naročnika, kot tudi izvajalca (izvajalcev). Izvajalci IT projektov dostikrat na javnih razpisih navedejo cel kup zaposlenih z znanji in izkušnjami, ki bodo sodelovali pri projektu, potem pa IT rešitve razvijajo študentje prek napotnice, brez ustreznega znanja in izkušenj. Rezultati so običajno potem temu primerni. Tu je treba sprejeti nek predpis in vzpostaviti mehanizme nadzora, da je izvajalec dolžan voditi natančen dnevnik (delovne naloge) kdo od zaposlenih je sodeloval pri razvoju in nadzor lahko to preverja, če dejansko drži. V primeru, če se pokažejo pri nadzoru kršitve, se lahko takega izvajalca uvrsti na "črni seznam" (black listo), tako da nekaj časa sploh ne bo mogel več sodelovati na javnih razpisih, torej konkurirati na projektih, ki se financirajo iz državnega proračuna ali pa lahko sodeluje samo pri projektih do določene vrednosti. Pa da vidimo, ali se bodo upali še tako norčevati iz naročnikov. Ampak norčujejo se lahko iz naročnikov zato, ker se jim ti pustijo oziroma zato, ker so se IT projekti v tej državi uporabljali med drugim tudi za korupcijo oziroma preprosto "pranje denarja"!