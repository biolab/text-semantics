 
Prosim za ustrezno dopolnitev zakonodaje, ki ureja uvedbo skupnega prometnega prostora (ang. shared space). Slednjega bi nujno potrebovali na primer na Slovenski cesti v Ljubljani, kjer vlada prava zmeda glede ureditve prometa med križiščema Gosposvetska-Slovenska in Šubičeva-Slovenska. Med veleblagovnico Nama in Pošto Slovenije ni označenega prehoda za pešce, omenjeni odsek Slovenske ceste je proglašen za cono 30. Pešci omenjeni odsek prečkajo povsod in s tem ovirajo tako avtobuse kot kolesarje. Policaji ne vedo, kako bi ukrepali, občasno se le nemočno jezijo in opazujejo, kaj se dogaja. Prosim, da pristojni organi ukrepajo takoj, ko bo mogoče.
Skupni prometni prostor je javni prostor oziroma prometna površina, kjer ni delitve glede na motorizirane in nemotorizirane udeležence v prometu, temveč vsi udeleženci souporabljajo vso površino, pri čemer imajo pešci prednost. Namesto označb, ki določajo, kje lahko pelje motorizirano vozilo, kje kolesar in kje lahko hodi pešec, imajo vsi prosto izbiro, kako se bodo gibali. Temu bi bilo potrebno dodati še ustrezno signalizacijo, ki bi slepe in slabovidne opozorila na vstop v skupni prometni prostor.
 