Spoštovani,   Najprej naj se opravičim, ker tema mogoče ne spada v te čase, ko se iščejo izhodi iz finančnih, socialnih in drugih stisk, vendar kljub vsemu apeliram na vlado, da bi mogoče razmislila tudi o v nadaljevanju opisanem problemu.   Sem namreč velik avtomobilistični navdušenec in kot tak bi si želel imeti določeno legendarno vozilo, ki pa je žal premlado, da bi ga bilo možno obravnavati kot starodobnika ter hkrati prestaro (EURO 1 motor), da bi ga bilo možno glede na trenutno veljavno zakonodajo uvoziti in registrirati v Sloveniji.   Zavedam se, da so določene omejitve pri uvozu rabljenih vozil potrebne, da Slovenija ne postane odlagališče za izrabljena vozila iz zahodne Evrope, vendar pa sem po drugi strani prepričan, da bi bilo potrebno definirati določene posebne primere v katerih bi bil uvoz in registracija posebnih/redkih vozil v Sloveniji mogoča. Opravičevanje prepovedi uvoza z ekološkega vidika (sicer sem zelo ekološko ozaveščen) je po moje brezpredmetno, saj takšna vozila ljubitelji uporabljajo le ob posebnih priložnostih oz. za nedeljske izlete, ob enem pa ne predstavljajo kritične mase vozil dnevnem prometu. Po drugi strani pa se po Sloveniji danes vozi mnogo vozil, ki za seboj puščajo smrdljive in goste oblake izpušnih plinov, za katere se človek sprašuje, kako so sploh uspeli opraviti tehnični pregled.   Vozila, ki jih trenutno v Slovenijo ni mogoče uvoziti in registrirati so na primer: Lancia Delta Evoluzione, Ford Escort Cosworth, Toyota Celica GT-four, Porsche 993, kmalu (ob povišanju meje za starodobnike na 30 let) tudi BMW E30 M3,… V pogovorih po tujih forumih ljudje preprosto ne morejo verjeti, da tako legendarnih vozil pri nas ni mogoče več registrirati. Na primer v Kanadi pa lahko uvozijo rabljeno vozilo šele, ko je staro nad 15 let.   Legendarna vozila s časom postanejo del kulturne in tehnične dediščine, zato apeliram na vlado, da premisli o uvedbi pravne podlage, ki bi omogočala uvoz posebnih vozil. Takšna zakonodaja je namreč pred časom že obstajala.   Vas uporabnike portala Predlagam vladi pa prosim za podporo, da mogoče moja želja/predlog doseže ljubitelja vozil tudi na vladni strani…   Najlepša hvala in lep pozdrav!