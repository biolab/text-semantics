Računsko sodišče Republike Slovenije (RSRS) je pregledalo en manjši del izračunov pokojnin in celo pri tem manjšem delu ugotovilo veliko napak.
V revizijskem poročilu z naslovom: Sistem priznanja, odmere in izplačila izjemnih pokojnin, so zapisali, citiram: "... pri izplačevanju izjemnih pokojnin smo odkrili več nepravilnosti in primerov neenake obravnave posameznikov, saj je ZPIZ ..."   in   "ocenjeni delež napake znaša 74,8 odstotka".
Zaradi tako velikega odstotka napak pri izračunih lahko upravičeno domnevamo, da so na ZPIZ-u (Zavodu za pokojninsko in invalidsko zavarovanje Slovenije) napačno izračunali tudi druge pokojnine in ne samo tiste, ki jih je pregledalo RSRS. Mnoge neupravičeno visoke pokojnine so pravzaprav delno podarjene pokojnine. In mnoge neupravičeno nizke pokojnine so nepriznane pokojnine, ker niso priznane v celoti tako, kot to določa zakon.
Na spletni strani RSRS je navedeno revizijsko poročilo iz leta 2010. Če bi RSRS nadaljevalo s pregledovanjem izračunov pokojnin, bi bilo navedeno tudi kakšno novejše revizijsko poročilo, vendar takšnega poročila nisem našel. Upravičeno lahko domnevamo, da je pregledovanje izračunov pokojnin ustavljeno.
 
Vladi predlagam, da RSRS nadaljuje s pregledovanjem izračunov pokojnin. Najprej naj RSRS pregleda 1000 najnižjih pokojnin, saj je pri teh pokojninah možnost napake najbolj verjetna. RSRS naj nato pregleda 1000 najvišjih pokojnin, saj je tudi tukaj možnost napake zelo verjetna.
Ko bodo pregledane te pokojnine, naj RSRS pregleda 1000 drugih najnižjih pokojnin in s pregledovanjem nadaljuje toliko časa, da bodo pregledani izračuni vseh pokojnin. Računsko sodišče naj ZPIZ-u tudi naloži, da napake popravi.
Ni prav, da nekateri upokojenci dobivajo napačno izračunane pokojnine, napake pa se ne odpravijo.