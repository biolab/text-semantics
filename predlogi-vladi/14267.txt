Na slovenskih cestah je vsako leto bolj prisotna nova epidemija – neosvetljena vozila, ki predstavljajo nevarnost za ostale udeležence v prometu. Ne gre le za kolesarje, ki ponoči praviloma vozijo neosvetljeni, pač pa tudi za avtomobile, katerih vozniki se vse bolj zanašajo na avtomatiko, ki pa ne deluje v vseh primerih.
Dnevne luči so po sedanji ureditvi obvezne le spredaj, potrebne pa bi bile tudi zadaj, kar ob led tehnologiji ne bi bistveno povečalo porabe energije vozila. Novejša vozila imajo sicer senzorje za dnevno svetlobo, ki pa ne zaznajo megle ali slabših vremenskih razmer (dež, sneženje) in se tako prižgejo le zvečer in v predorih. Mnoga vozila pa teh senzorjev nimajo, zato je vklop zadnjih luči prepuščen voznikom, kateri pa na to niso pozorni ali pa enostavno ne vedo, da je njihovo vozilo v predoru zadaj povsem temno. Mnogo se jih tudi v mraku in ponoči vozi zgolj s sprednjimi dnevnimi lučmi. Tej anarhiji bi lahko konec napravili zgolj z uvedbo obvezne osvetlitve zadnjih luči, ki bi se samodejno prižgale hkrati s prednjimi.