Pozdravljeni, 
v enem izmed odgovorov sem zasledila, da morajo biti objave delovnih mest javne in objavljene na Zavodu RS za zaposlovanje. Predlagam, da morajo biti vse objave delovnih mest v javnem sektorju objavljene na Zavodu RS za zaposlovanje. S tem bi se povečala transparentnost pri zaposlovanju. Primer OŠ, SŠ, vrtcev, Univerz in drugih javnih služb. Prej omenjene ustanove niso vključene med tiste organe, kjer se izvaja  interni trg dela. Zelo enostavno bi bilo, da bi vsi ravnatelji, rektorji, dekani morali obvezno dati povpraševanje po zahtevanem profilu, najprej v neko interno bazo, (kjer bi lahko bil vpogled tudi v bazo podatkov za učitelje, predavatelje, vzgojitelje, ki so v določenem šolskem letu "višek"). Če v tej bazi ne bi dobili ustreznega profila (v nekem omejenem okolju blizu ustanove, npr 50 km), bi dali povpraševanje na trg dela. Seveda bi morala biti taka objava javna. Ustanova, ki spada pod javni sektor, ne bi smela imeti možnosti izbire, da bo sama poskrbela za objavo delovnega mesta. Mesto bi moralo avtomatično biti javno objavljeno na Zavodu in na spletnih straneh Zavoda.
S tem bi se izognili zadevam, ki se dogajajo danes: neustrezna izobrazba vzgojiteljev in pomočnikov vzgojiteljev, učiteljev in predavateljev ter profesorjev. S tem pa tudi padec v kvaliteti izobraževanja na vseh nivojih. V luči varčevanja pa bi tudi optimalno zapolnili delovna mesta z ustreznim kadrom.
Ne zatiskajmo si oči, saj točno vemo, da danes lahko ravnatelj/ica Zavodu za zaposlovanje samo formalno poda potrebo po delavcu, dejansko sam/a objavi razpis na spletni strani vrtca, šole, univerze (skrito) ali pa celo na neki oglasni deski, kjer sploh ni dostopa in še to v času počitnic. Na tak način se na objavljeno delovno mesto prijavi le tisti zaželjeni, ki pa povečini ne izpolnjuje pogojev. Če bi jih izpolnjeval, ravnatelj/ica ne bi imela težav pri javni objavi prostega mesta. (zadnji tak primer je bil na OŠ Anton Ukmar, kjer angleščino uči nekdo, ki formalno lahko izpolnjuje pogoje z izobrazbo, nima pa strokovnega izpita in ne izpolnjuje nekaterih drugih pogojev.) Veliko ljudi z ustrezno izobrazbo in potrebnimi pogoji je prijavljenih na Zavodu za zaposlovanje, medtem ko tisti z neustrezno izobrazbo poučujejo. Kvaliteta poučevanja pa je na tak način vprašljiva in se odraža na znanju naših otrok.