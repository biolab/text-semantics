Ponovno predlagam naslednji predlog, ki je že zbral zadostno število glasov, s strani pristojnega ministrstva pa je bil odpravljen z milo rečeno nerelevantno razlago, ki se nanaša zgolj na brezplačno odpoved v primeru spremembe pogojev, kar pa ni predmet tega predloga. 
Predlog se namreč nanaša na prepoved arbitrarnih "administrativnih stroškov" ob odpovedi naročnine, katerih edini namen je - odvračalni, ne pa na spremembe pogojev ponudnika storitev.
Internet oz. mobilni telefon je v zadnjih letih postal ena od osnovnih človekov potreb, zato bi bilo nesmiselno domnevati, da bi se kdorkoli odločil za menjavo operaterja oz odpoved pogodbe brez res tehtnega razloga, kot je npr. selitev, ali pa nezadovoljstvo z obstoječim operaterjem. 
Situacija na trgu je trenutno takšna, da praktično vsi operaterji veselo ščitijo svoj košček pogače, saj ob odpovedi pogodbe zaračunavajo dodatne, nerazumljive stroške. To zmanjšuje konkurenčnost, saj uporabnike odvrača od menjave operaterja, kljub temu, da z njihovimi storitvami niso zadovoljni. Ko uporabniku vse skupaj zraste že res čez glavo, pa so operaterji nagrajeni še z dodatno "storitvijo", ki jo nezadovoljnemu uporabniku lahko veselo zaračunajo. S takšno ureditvijo je uporabnik, ki se skuša obnašati tržno, dobesedno kaznovan. 
Odgovor ministrstva, ki žali elementatno inteligenco običajnega človeka, telekomunikacijskim operaterjem pa omogoča, da še naprej zaračunavajo arbitrarne "administrativne" stroške odpovedi naročnine, ki imajo le en namen - odvračalni:
moderator UKOM
Odziv objavljen: 06.02.2013  
Odziv Ministrstva za izobraževanje, znanost, kulturo in šport
V zvezi s predlogom, da se prepove zaračunavanje dodatnih stroškov pri odpovedi pogodbe s telekomunikacijskim operaterjem, pojasnjujemo, da Zakon v elektronskih komunikacijah (Uradni list RS, št. 109/12; v nadaljevanju: ZEKom-1) v skladu z direktivami regulativnega okvira EU za področje elektronskih komunikacij v drugem odstavku 129. člena že določa, da imajo naročniki pravico, da v primeru spremembe pogojev, določenih v naročniški pogodbi, razen če so le-te potrebne zaradi uskladitve s tem zakonom oziroma na njegovi podlagi sprejetimi predpisi, v roku 30 dni odstopijo od naročniške pogodbe, in sicer brez odpovednega roka in tudi brez plačila stroškov prekinitve naročniškega razmerja in brez pogodbene kazni.
S tem se varuje naročnika v primeru njemu nesprejemljivih sprememb pogodbenih pogojev na strani operaterja. Navedeno pa ne vpliva in ne posega v zapadle in neplačane obveznosti naročnikov ter v obveznosti izpolnitve pogodbeno dogovorjenih obveznosti naročnikov. S tem v zvezi opozarjamo tudi na novost iz četrtega odstavka 129. člena ZEKom-1, ki določa, da naročnik, ki je ob sklenitvi naročniškega razmerja prejel terminalsko opremo (npr. mobilni telefon, TV komunikator) po akcijski ceni, lahko pri odstopu od naročniške pogodbe pred potekom obdobja vezave zaradi spremenjenih pogodbenih pogojev izbira, ali bo operaterju povrnil znesek, ki ustreza sorazmernemu delu celotne vrednosti prejete terminalske opreme in prejeto terminalsko opremo obdržal, ali pa bo vrnil terminalsko opremo v stanju, v kakršnem mu je bila izročena, in plačal uporabnino za čas uporabe terminalske opreme, operater pa mu bo vrnil kupnino.
 