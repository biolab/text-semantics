Živimo v času energetske krize in države sprejemajo pomembne odločitve, ki bodo dolgoročno zagotovile dovolj čiste in zanesljive električne energije. Evropske države se hitro usmerjajo nazaj k jedrski energiji, saj ta tehnologija dokazano omogoča energetsko neodvisnost, zmanjšuje toplogredne izpuste, gradnja jedrskih objektov pa stimulira gospodarstvo. Hkrati pa je v zadnjem letu Evropski parlament:
· sprejel taksonomijo, po kateri se jedrska uvršča med zelene vire energije;
· sprejel odločitev, da je tudi vodik, proizveden z jedrsko energijo, nizkoogljičen.
· sprejel odločitev o prepovedi prodaje avtomobilov in gospodarskih vozil z bencinskimi in dizelskimi motorji od 2035 naprej, kar pomeni večjo rabo elektrike.
Zaradi velikega povpraševanja evropskih in drugih držav se zna zgoditi, da se bomo znašli v čakalni vrsti za nov reaktor. Pomembno je, da tudi Slovenija naredi korake, pohiti s postopki in pravočasno izbere tehnologijo.
Države, kot so na primer Francija, Švedska in Nizozemska, so v zadnjem letu sprejele tudi različne zakone in ukrepe, ki bodo pospešili birokratske postopke za gradnjo jedrskih objektov. Predlagam, da se zgledujemo po dobrih praksah teh evropskih držav, sprejmemo niz ukrepov in si zadamo bolj optimistično časovnico birokratskih postopkov.
Konkretne spremembe se nanašajo na enakovredno obravnavo vseh čistih oz. nizkoogljičnih virov, kar naj opredeljujeta tudi Energetski zakon (EZ-1) in Strategija prostorskega razvoja Slovenije (SPRS).
1) Cilj (5. člen EZ-1) naj postane »večja proizvodnja in raba čiste energije« namesto sedanje večje proizvodnje in rabe obnovljivih virov.
2) Vsi čisti viri energije naj bodo v EZ-1 obravnavani enakovredno tudi s stališča financiranj.
3) Subvencije za čiste vire naj se obravnavajo enakovredno ali vse ukinejo. Trenutno je podpora namenjena le nekaterim virov, njihov izbor pa strokovno ni utemeljen.
4) Investicije v vse čiste vire energije naj se obravnavajo enakovredno tudi v prostorskih postopkih. SPRS naj »obnovljive vire energije« nadomesti s »čistimi ali nizkoogljičnimi viri energije«, med katere bo lahko enakovredno vključena tudi jedrska energija.
5) Predlagam tudi sklep, da se območje v Krškem prepozna kot jedrsko lokacijo z možnostjo za širjenje po obstoječem SPRS. Ta omenja, da se nove energetske objekte umešča ob obstoječe, tako da se obstoječa infrastruktura čim bolje uporabi.
Na poceni energente za ljudi in gospodarstvo ter na čistejši zrak se ne sme čakati. Treba je ukrepati.