Zasebni varuhi predšolskih otrok ugotavljamo, da je Ministrstvo za izobraževanje, znanost in šport pripravilo neustrezno zakonsko podlago, ki ureja področje zasebnega varovanja predšolskih otrok. Apeliramo na sledeče spremembe zakonodaje:

I. Predpisi narekujejo, da dejavnost lahko opravlja le registriran zasebni varuh, ki lahko v svoje varstvo sprejme največ 6 otrok. V praksi zasebni varuhi ne moremo uresničevati tega predpisa, saj ne moremo sami na sprehod s 6 otroki, med katerimi je lahko več takih, ki še ne hodijo. Prav tako ne moremo zagotoviti nemotenega obratovanja varstva, saj nimamo zamenjave v primeru naše odnostnosti – bolniška, porodniška, letni dopust. V primeru invalidske upokojitve ali rizične nosečnosti ne moremo uresničiti pravice do skrajšanega delovnika. Dejstvo je, da kljub majhnemu številu otrok svojega dela ne moremo opravljati samostojno, zato smo primorani najeti dodatno pomoč, ki pa po besedah Ministrstva in inšpektorjev ne more enakopravno opravljati dela – potrebno je namreč, da je varuh neprestano prisoten pri delu, saj je za otroke edini odgovoren. Menimo, da je nujno potrebno, da Ministrstvo določi, koga lahko zasebni varuh zaposli kot enakopravno pomoč pri svojem delu, ki bo lahko v primeru varuhove odsotnosti samostojno opravljala delo. 
II. Naša dejavnost je povezana z visokimi stroški, med katerimi iztopa že omenjena zaposlitev dodatne pomoči (pomoč moramo najeti/zaposliti vsakodnevno, zato da otroci osebo poznajo in se ob njej počutijo varno tudi brez varuhove prisotnosti). Visok strošek je tudi mesečni najem poslovnih prostorov in pripadajoči obratovalni stroški. Obstoječa omejitev števila otrok na 6 omejuje naš prihodek in s tem kritje osnovnih stroškov dejavnosti. Menimo, da je potrebno zvišanje normativa vključenih otrok iz dosedanjih 6 na 10. 
III. Dejavnost zasebnega varovanja otrok ni sofinancirana oziroma je 20% sofinanciranje prepuščeno prostovoljni odločitvi posamezne občine. Menimo, da so s tem diskriminirani tisti starši, ki si želijo ali pa so primorani svoje otroke vpisati v zasebno varstvo. Predlagamo izenačitev pogojev in višine sofinanciranja vseh javnih in zasebnih izvajalcev predšolske vzgoje.
Menimo tudi, da bi moralo biti naše področje dela natančno opredeljeno v Zakonu o vrtcih in Zakonu o organizaciji in financiranju vzgoje in izobraževanja, saj smo zasebni varuhi vpisani v razvid pri Ministrstvu, s čimer smatramo, da bi morali biti enakovreden partner. Ugotavljamo, da temu v praksi ni tako in dogaja se, da smo prepuščeni samovolji inšpektorjev, brez zakonske podlage, na katero bi se lahko sklicevali, ko želimo uveljaviti svoje pravice.