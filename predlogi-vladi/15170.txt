Zavedam se, da gre za kompleksno temo, vendar tako neumne zakonodaje, kot jo imamo v zvezi z dedovanjem, pa še ne. Sodišča so preplavljena s tožbami v zvezi z dedovanjem predvsem zaradi obstoječe zakonodaje. V mojem primeru smo zaradi obstoječe zakonodaje na točki, ko z podedovano nepremičnino ne moremo NIČ, ker se 1 dedič sploh ne odziva niti na pozive sodišča niti na naše prošnje, da zadevo uredimo, dedič pa živi v ZDA.
Za več reda na tem področju bi bilo nujno potrebno spremeniti:
1. če se dedič ne udeleži zapuščinske obravnave, če se na vročena pisanja sodišča ne odzove z izjavo, da dediščino sprejme v določenem roku, se šteje, da dediščine ne sprejema. A ni tako bolj logično, kot pa obratno, t.j. tako kot je zakonodaja predvidena? Po veljavni zakonodaji, če se dediču vroči pisanje sodišča in se le-ta ne izreče, da dediščino sprejema, postane dedič premoženja in dolgov. To s seboj prinese marsikateri problem za preostale dediče ter upnike dolgov, ki po zapustniku ostanejo. Konkretno v svojem primeru lahko povem, da je del dediščine tudi dolg do CSD za plačila doma za ostarele, ki ni zanemarljiv. CSD-ju ne bo preostalo drugega, kot da izvede vpis v ZK in čaka. In ne bo dočakal, ker če ta dedič, ki se na nič ne odziva, ne bo poravnal svojega dela dolga nimajo mehanizma za izterjavo tega dolga. In takšnih situacij je v Sloveniji verjetno toliko, da državne institucije tako čakajo na poplačilo celega premoženja in navsezadnje gre za davkoplačevalski denar. Hkrati s takšno zakonodajo onemogočite ostale dediče/lastnike, da z nepremičnino razpolagajo na kakršenkoli način, tudi prodaje ne morejo izvesti, seveda je pa treba podedovano nepremičnino vzdrževati, kar stane čas in denar. In zakaj bi jo ostali dediči/lastniki, če nikdar v življenju z njo ne bodo mogli razpolagati, dograditi, prodati, itd. to počeli? In tako imate cele vasi in mesta z podrtijami, ki kazijo izgled in spravljajo sosede v obup. In to vse zaradi zelo čudno nastavljene zakonodaje!
2. Nujni delež. Kakšna neumnost je to? Če zapustnik zapušča svoje imetje točno določeni osebi/osebam z oporoko, je to storil/-a z razlogom. V voljo posameznika pa ne morete posegati na tako grob način, da tistim, ki so oporočno upravičeni do dediščine tako grenite življenja in polnite sodne dvorane po nepotrebnem. Ko človek prebira vse te komentarje pod takimi temami, se lahko samo zgrozi, od tega, da bi otroci najraje podedovali in upravljali z premoženjem svojih staršev še v času njihovega življenja do grabežljivosti po imetju kateremu niso z ničemer pripomogli. To premoženje so ustvarjali starši čez vse svoje življenje. Otroci se praviloma osamosvojijo in ustvarjajo svoje premoženje, tistemu od staršev pa bore malo doprinesejo, torej zakaj bi bilo to, da morajo biti soudeleženi pri dedovanju z nujnim deležem bilo tako samoumevno ali zakonsko opredeljeno.
Tako kot povsod, je tudi pri dedovanju potrebno uporabljati nekaj zdrave pameti in urediti zakonodajno to področje tako, da ne bo povzročalo toliko gorja, obupa, nepoplačanih dolgov, zapuščenih/razpadajočih nepremičnin zaradi leta trajajočih sodnih sporov.