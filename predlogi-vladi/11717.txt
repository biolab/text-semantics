Javni sektor bi naj bil sektor primerljivih poklicev, čeprav je takšna trditev precej »čez palec«. Sestavljen je iz 40-urnega delavnika in 20 dni dopusta (v štartu), kar pa nekako za učiteljski ceh ne velja. Ura sicer ni 1 ura, ampak 45 minut in »priprave« na naslednjo uro, dopust je pa kolektivno razporejen čez celo leto v obsegu več kot 60 dni.
Večina drugih uslužbencev v javnem in zasebnem sektorju dela po 40 ur tedensko (ali več) z delavnikom od 8. ali 9. ure in do 16. oziroma 17. ure. Kje nastopi težava? Prav med zgoraj omenjenimi šolskimi počitnicami, ko moramo starši med počitnicami iskati varstvo, ki je velikokrat za povprečno družino precej velik strošek. Učiteljska plača med »dopustom« sicer ostane bolj ali manj enaka kot med opravljanjem učne obveze.
Moj predlog je, da bi se šolsko varstvo zagotavljalo skozi celo leto, tako med glavnimi počitnicami kot tudi ostalimi in to z istim obsegom delovnega osebja (ne novimi zaposlenimi). To bi se sicer med seboj menjavalo, da bi vsak šolski delavec lahko izrabil 20 dni (oziroma sorazmerno z delovno dobo) dopusta, ostale dni pa bi bil prisoten na šoli in imel varstvo oziroma dopolnilni pouk v obsegu 8-mih ur.
Tudi izven počitnic bi bilo izredno zaželeno, da se šola ne bi končala že ob 13. ali 14. uri, ampak bi trajala do 15. ali 17. ure. Pri tem bi lahko učitelji v svojih kabinetih pripravljali snov za prihajajoče ure in bili na voljo učencem, ki sicer potrebujejo popoldanske inštrukcije. Pogosto jih dobijo že sedaj od teh “istih” učiteljev, le za doplačilo.
S tem ukrepom ne bi želel kazensko obremeniti učiteljev (ker imajo najdaljši dopust v javnem sektorju), ampak razbremeniti velik del slovenskih družin. Tako časovno kot finančno. Glede na ostale poklice v javnem sektorju se mi tudi ne zdi sporno, da bi se takšen sistem uvedel, saj je trenutno učiteljevanje precej "priviligirano" v smislu razporejanja časa. Marsikatera evropska država tako ugodnega učiteljskega sistema kot je pri nas sploh ne pozna. Seveda bi takšen ukrep naletel na odpor šolskih delavcev, vendar menim, da bi na drugi strani pri uporabnikih (družinah) naletel na aplavz.
 