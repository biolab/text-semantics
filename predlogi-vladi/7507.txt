Veliko ljudi se ne odloči za sterilizacijo svojih štirinožnih ljubljenčkov, ker to zanje preprosto pomeni preveliko dodatno finančno breme.
 
Mačja in pasja zavetišča v Sloveniji so trenutno večinoma preobremenjena in le stežka uspevajo sama kriti vse stroške oskrbe živali, pri čemer so bolj kot ne prepuščena dobrodelnosti posameznikov in drugih organizacij, ki je je žal še vedno premalo. Zato se v mnogih primerih pripeti, da je te živali zaradi finančnih razlogov potrebno evtanazirati ali pa te kar zaradi slabih življenjskih pogojev umrejo predčasno kot bi sicer, če bi prejemale primerno nego.
Vsi vemo, da je potepuških psov in mačk, ki jih nemarni skrbniki iz takih ali drugačnih vzvodov preprosto zavržejo, v Sloveniji preveč in da se ti, zlasti mačke, le še eksponentno množijo. Večje kot je njihovo število, tem večja je verjetnost, da zaidejo na ceste, kjer se jih po nesreči povozi. Hkrati so te živali, poleg seveda rejnih živalih, med najrazširjenejšimi klicenosci zoonoz, če privzamemo, da človek običajno ne prihaja v za okužbo dovzeten stik z živalmi, kot so podgane, lisice, voluharji ... Velik strošek predstavlja tudi nakup hrane za te živali, sočasno s tem pa seveda dodatni, predvsem plastični odpadki, povezani z embalažo. Da ne dolgovezim še o prednostih sterilizacije za zdravje živali, predlagam, da si na spletu preberete kak članek, na primer tega: http://www.dominvrt.si/clanek/rubrika/ljubljencki/sterilizacija-in-kas.... 
Moj predlog je torej, da bi vlada Republike Slovenije namenila sredstva iz državnega proračuna ali kako drugače za popolno ali vsaj delno kritje stroškov sterilizacij mačk in psov v javnih veterinarskih ambulantah. 
Moj predlog se nanaša zgolj na mačke in pse zato, ker so ti v Sloveniji najpogostejši hišni ljubljenčki. Prav tako pa moj predlog predvideva kritje stroškov samo za sterilizacijo samic, in torej ne kastracij samcev, saj se v praksi kaže, da je učinkoviteje in gospodarneje ojaloviti samice, ker lahko že en sam ploden samec v istem časovnem obdobju oplodi več plodnih samic, če pa bi skušali ojaloviti samo vse samce in ne samic, bi lahko že en sam »pobegli primerek« oplodil več samic, kar bi prineslo še več nezaželenih legel. Hkrati tudi predlagam, da te sterilizacijske subvencije veljajo samo za skrbnike psov in mačk, ki imajo stalno prebivališče v Republiki Sloveniji, tako da se izognemo veterinarskemu turizmu iz sosednjih držav.