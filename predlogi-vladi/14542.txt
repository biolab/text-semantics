Vladi predlagam, da sproži v Bruslju, Washingtonu in drugih zahodnih prestolnicah diplomatsko akcijo s predlogom, da Zahod ustavi vojno v Ukrajini tako, da Rusiji ponudi varnostna zagotovila, ki jih zahteva, in z Rusijo sklene ustrezen varnostni dogovor.
Zaostrovanje sankcij in rožljanje z orožjem na mejah Rusije nas lahko pripelje v splošno vojno z Rusijo, ki bo lahko uvod v 3. svetovno vojno. To je scenarij, ki bi se mu morali na vsak način izogniti.
Diplomatska neaktivnost Zahoda v nasprotju z deklaracijami o solidarnosti z Ukrajino ne kaže, da bi Zahod resnično želel končati vojno v Ukrajini, ki povzroča neskončno gorje njenim prebivalcem. Bolj se zdi, da hoče Zahod prek sankcij in vojne v Ukrajini in z njeno možno eskalacijo spraviti Rusijo na kolena in si jo podrediti. To je zelo nevaren položaj, saj bo Rusija, če bo postavljena v brezizhoden položaj, lahko uporabila skrajno sredstvo, jedrsko orožje.
Zato bi moral Zahod Rusiji ponuditi diplomatsko rešitev ukrajinske vojne in priznati realno stanje, da Nato s širjenjem proti mejam Rusije le-to dejansko ogroža.