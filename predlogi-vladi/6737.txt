Predlagam: 

- ukinitev obveznih prispevkov za socialno varnost (tako delojemalčevih kot tudi delodajalčevih) 

 - reformo dohodninskega sistema.  Obrazložitev: Ker so prispevki za socialno varnost veliko administrativno breme, v zadnjih letih pa je vse več prispevkov, ki so zgolj sami sebi namen (npr. prispevki za socialno varnost od avtorskih honorarjev, ki jih mora izplačevalec plačati za nekoga, ki je že zaposlen pri drugem delodajalcu, od njih pa prejemnik nima nobene koristi 

- ne višje pokojnine, ne drugih pravic), predlagam njihovo ukinitev. Namesto tega naj se reformira sistem dohodnine, ki bi bil tako edini davek na vse dohodke, in sicer:

- dohodnino se plačuje med letom v obliki akontacij tako kot doslej, samo da bi se znesek akontacije povišal na 35 % (ker ne bi bilo več prispevkov), razen na dohodke od dela, kjer bi bila lestvica za akontacije progresivna, tako kot doslej.

- na letni ravni se prvih 10000 eur dohodka izvzame iz dohodnine - tj. splošna olajšava se poviša na 10000 eur.- prvi dohodinski razred naj znaša 38 %, s čimer bi se nadomestili prispevki za socialno varnost delojemalca in dohodnina za prvi dohodninski razred (tj. 22 % + 16 % = 38 %). 

- drugi dohodinski razred (od davčne osnove po odbitku splošne olajšave in drugih olajšav 20000 EUR do 30000 eur) naj znaša 54 % (s čimer se nadomestijo delojemalčevi in delodajalčevi prispevki za socialno varnost in dohodnina za prvi dohodninski razred).

- tretji dohodninski razred za dohodke od 30000 eur letno dalje naj znaša 65 %, s katero se nadomesti delojemalčeve in delodajalčeve prispevke za socialno varnost in dohodino za drugi dohodninski razred.  

Hkrati s tem naj se ponovno uvedejo dohodninske olajšave za različne izdatke, predvsem pa za: 

 - nakup pripomočkov, ki jih potrebujejo invalidi 

- nakup stanovanja in odplačevanje kredita zanj

- stroški za izobraževanje 

- nakup potrebnih zdravil, ki pa jih ne plača zdravstveno zavarovanje 

- plačilo zdravstvenih storitev, ki so potrebne iz zdravstvenih razlogov, pa jih zdravstveno zavarovanje ne krije (npr. različne terapije pri cerebralni paralizi (npr. t.i. "pajek"), zdravljenje v tujini, ko je zdravljenje v tujini bolj kakovostno od zdravljenja doma 

- kar spomnite se primera, ko so otroku hoteli v Sloveniji nogo amputirati, v tujini bi mu jo pa pozdravili, a so morali stroške plačati starši sami) 

 - plačilo stroškov oskrbe za ostarele starše 

- plačilo vrtca za otroke 

- ipd. 

Predlagam tudi nov način obračunavanja pravic iz zdravstva, pokojnin, starševskega varstva in brezposelnosti:

Ker prispevkov za navedene pravice ne bo več, predlagam, da se kot osnovo za obračun pravic iz navedenih področij (razen pravice do zdravstvenih storitev) vzame bruto letni dohodek upravičenca, zajet v dohodninski napovedi (brez olajšav). S tem bi ljudi spodbudili tudi k temu, da bi dohodke napovedali v dohodninski napovedi in ne bi v tolikšni meri delali na črno, saj bi višina prijavljenih dohodkov neposredno vplivala na njihove socialne pravice (tudi na višino pokojnine v starosti). 

Pravica do zdravstvenih storitev pa naj bo univerzalna, vezana zgolj na državljanstvo Slovenije. Lahko pa se doda kakšna varovalka - npr., da se pravico začasno vzame tistemu, ki namerno ogoljufa državni proračun (npr. ne napove dohodnine, jo napove v prenizkem znesku, ne plača akontacij, letnega obračuna dohodnine,...). 

 Poleg navedenega naj ZPIZ in ZZZS postaneta neposredna uporabnika državnega proračuna, kar bi zmanjšalo administrativne stroške.V primeru, da bi se zaradi navedene reforme zmanjšala proračunska sredstva in zmanjšanje administrativnih bremen ne bo odtehtalo njihovega zmanjšanja, predlagam uvedbo nepremičninskega davka, davka na luksuz, itd.