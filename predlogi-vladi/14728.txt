Zadeva je preprosta. Javni servisi zahtevajo vedno več denarja, nenehno povišanje plač po sistemu "dvigneš enemu, za tem se pritoži drug", dolgotrajne zdravstvene storitve, neučinkovita nabava zdravstvenih materialov, javni razpisi, že dolgo ne več brezplačno šolstvo, dodatno zavarovanje, vedno nižje pokojnine (to je spet ločena težava, kjer so nekateri ljudje dobesedno potegnili kratko za 40 let istega dela).
Zakaj ta ideja? Ker imam dovolj, da moram za veliko stvari čakati javne servise, od katerih je potem odvisna kakovost mojega življenja. Nihče pa za to ne odgovarja, ker so postopki in dogovori slabi, neučinkoviti, predolgi ali pa koristijo le izbrani peščici. S tem "davkom" bi se lahko stimulirala boljša učinkovitost, ki bi bila v interesu vseh.
Dejstvo številka dve je to, da so številni javni servisi slabi. Nimajo zakonskih rokov, da uredijo določene zadeve, njihov odzivni čas je neprijazno dolg, nudijo nekonkurečne rešitve. Naštevala bi lahko ves dan.
Marsikdo, zaposlen v javni upravi, se na veliko žalost VEČINE prebivalstva ne zaveda, od kod pride denar za njegovo plačo. Naj prebere počasi: iz gospodarstva. Še enkrat: IZ GOSPODARSTVA. To je panoga, kjer podjetje, ki ni fleksibilno, ažurno, konkurečno in ki ne zaposluje sposobnih, odgovornih in kompetentnih delavcev, preprosto propade. Po domače povedano: VEČINA zaposlenih v gospodarstvu dela za plače MANJŠINE v javnih podjetjih.
Zato bi se lahko od plač javnih uslužbencem vsak mesec vzelo na primer 10% bruto zneska in se ga namenilo za krepitev gospodarstva. Krajši postopki in roki, prijaznejše poslovno okolje, boljša infrastruktura, višje oz. bolj enakomerne pokojnine, morda celo za plačilo bolniških v privatnem sektorju, ki so zdaj en cel mesec prepuščeni lastnim prihrankom. Je to pravično? Nekdo v javni službi zboli, odide domov, 80% plače mu krije država. Drug mora zato porabiti prihranke ali delo nadoknaditi. Ali še huje, delati kljub bolezni. Je to fer?
To bi bila nagrada gospodarstvu, ker že 30 let drži gor državo. Nagrada, ker se še vedno trudi napredovati, biti boljši, iskati nove rešitve, premagovati konkurenco ... vse to, kar je javnim servisom neznano.
Tisti servisi, ki bi konec leta ustvarjali dobiček, bi morda lahko bili oproščeni dajatve. To je tudi dobra stimulacija za zaposlene. Bolj kot se trudijo, višjo plačo bi imeli.
Vem, da je predlog na prvi pogled absurden in bo verjetno masivno popljuvan. Pa tudi sumim, da je tukaj veliko udeležencev zaposlenih v javnih službah, ampak naj bo to v poduk tistim, ki morda še zdaj ne vedo, od kod prihaja denar za njihove plače, prispevke, dopuste. Prihaja od ljudi, ki morajo dobro delati, da preživijo sebe in da preživijo vse javne uslužbence, ki teh skrbi nimajo. Lažje dobijo kredit, bolniško, dopust, napredovanje. Kar je za mnoge, sploh mlade prekarce, žal le pobožna želja.
Marsikdo, ki se bo morda našel v tem zapisu, najbrž ni nič kriv in vestno opravlja svojo javno službo. Kriv je sistem, v katerem smo pristali. Sistem, ki je še vedno neučinkovit in ki predstavlja vsak dan večje breme za gospodarstvo. Sistem, kjer nihče ne odgovarja za nič, četudi s svojimi dejanji vpliva na življenje mnogih. Mnogi se najbrž ne zavedajo, da bodo posledice slabega gospodarjenja z javnim denarjem "plačevali" naši in vaši otroci - ne glede na to, kje ste danes zaposleni. Potomci bodo "dobili" močno zadolženo in vedno manj konkurenčno državo, ki je zadnjih 30 let s slabimi odločitvamii prizadela največ popolnoma nedolžnih ljudi.
Druga opcija je, da se uredi zdravstvo, javni razpisi, kazenska odgovornost, optimiziranje poslovanje javne uprave (ne da dobivajo sredstva ne glede na uspešnost oz. glede na poslovni izid prejšnjega leta, preverjanje kompetentnosti na delovnih mestih. Sem prepričana, da je denarja dovolj, da dodatnih davkov, tudi tega predlaganega, ne potrebujemo.
Možnosti v glavnem so.
V nasprotnem primeru bi bilo pametno večje davkoplačevalce pozvati k stavki. Ker financirajo potapljajočo se ladjo.