Predlagam, da se ustanovi odbor, ki bi izdeloval merodajno učno gradivo za vse osnovnošolske predmete na predmetni stopnji (6.–9. razred) in srednješolske predmete v različnih programih srednjih šol, in sicer na osnovi najsodobnejše izdaje najboljšega/-ih in najbolj uporabljanega/-ih učbenika/-ov za določen predmet v Sloveniji. To gradivo – v obliki povzetkov učbenika, kakovostnih e-prosojnic (Powerpoint), predlog pisnih in ustnih testov ipd. – bi nato NOMUG (Nacionalni odbor za merodajno učiteljsko gradivo) distribuiral vsem osnovnim in srednjim šolam po Sloveniji. Učitelji bi imeli lažje poslanstvo, korektneje bi delovali in starejši učitelji, ki zasedajo svoje mesto, a so nesposobni tehnološkega napredka, bi se morali bodisi izobraževati (uporaba računalnika, spletnih prosojnic ipd.) bodisi bili primorani v prepustitev svojega delovnega mesta mlajšim, sposobnejšim učiteljem. Aktiv učiteljev določenega predmeta bi se nato lahko skupno odločil, ali bo katero učno snov, ki ni v splošnem slovenskem učnem načrtu, dodal ali ne, če jim bo v šolskem letu ostalo še kaj časa zanjo. Na ta način bi poenotili osnovne in srednje šole po Sloveniji, saj bi se vsi naši šolarji in dijaki učili istih snovi, in ne bi nekdo, ki je obiskoval katero izmed prestižnejših javnih osnovnih oz. srednjih šol (npr. Osnovno šolo Prežihovega Voranca v Ljubljani, Gimnazijo Poljane ...), bil učno bolj privilegiran.  Zdi se mi nadvse potrebno, da poenotimo Slovenijo, kajti taka raznolikost na tako majhnem prostoru lahko privede samo do nesoglasij, odstopanj in splošnih težav – in to bomo v veliki meri dosegli že s pravičnejšim in bolj merodajnim šolanjem svojih otrok, ki predstavljajo temelj prihodnosti. Prosil bi vas, da me podprete pri predlogu, saj me res zanima odziv pristojnega organa, in rad bi, da predlog doseže tudi pristojni resor. Če se s predlogom ne strinjate, mi namesto glasu PROTI raje v komentarju predlagajte, kako naj dodelam(o) predlog, da bo popoln. Zanima pa me tudi, kaj si o tem mislite vi, moji sodržavljani.