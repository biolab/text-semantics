 Vladi predlagam, da v uredbo o mejnih vrednostih kazalcev hrupa v okolju ponovno vnese tudi cerkveno zvonjenje ali da se ga enostavno prepove.
OBRAZLOŽITEV PREDLOGA:
Živimo v časih, ko se nenehno stopnjujejo pritiski na okolje, pa naj bo to preko odpadkov, prekomernega osvetljevanja in raznoraznih drugih emisij kamor sodi tudi hrup, katerega negativni učinki so tudi že znani.
Z rastjo stopnje motorizacije ter samim vstopom Slovenije v EU se veča tudi število vozil na naših cestah, ki so zato precejšen generator hrupa v bivalnem okolju poleg, seveda vseh ostalih negativnih vplivov. Zato resnično ne vem, zakaj bi morali naša jutra in večere (sploh čez vikende) "požegnati" še z 5, 10 minutnim cerkvenim zvonjenjem, ki je blizu cerkva še posebej nadležno za nekoga, ki v prvi vrsti ni vernik, v drugi pa se mu nedeljsko zvonjenje ne zdi nikakršen milozvočni klic k bujenju, spanju ali popoldanskemu počitku ter navsezadnje tudi delu. 
Četudi bi bile po zvonikih obešene harmonike, ki bi igrale znano Na Golico, bi to morali šteti med hrup, v kolikor bi bilo zaigrano v urah ko človek spi ali počiva z glasnostjo, ki bi te vrgla iz postelje misli ali bi te dekoncentrirala pri delu.
Zato podajam predlog ponovne uvedbe cerkvenega zvonjenja v uredbo o mejnih vrednostih kazalcev hrupa v okolju, saj je le to tam enkrat že bilo ampak so ga črtali z banalnimi razlogi, kot je ta, da je cerkveno zvonjenje glasba. Tudi igranje na violino ali prepevanje sredi Ljubljane v nedeljo ob 6 uri zjutraj je glasba pa vendar se bo hitro zgodilo da bosta oba romala v Ljubljanico ali pa kam drugam...