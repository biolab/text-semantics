Vladi predlagam, naj v proračunu čim prej, po možnosti še letos, nameni dovolj denarja za popravilo uničenih cest. 
Marsikje so ceste povsem uničene, poleg starostne dotrajanosti  pogosto tudi zaradi tranzitnega tovornega prometa, saj šoferji na ta  način poskušajo prihraniti - npr. odsek Postojna-Koper&Sežana, kjer  tovornjaki zapuščajo cesto v Postojni ali Senožečah in nadaljujejo pot  po stari cesti, ki je zato ponekod slabša od kolovoza. Tistih par lopat  asfalta ne zaleže. Ali na primer cesta skozi Vremsko dolino.
Prebivalci teh in podobnih od vseh pozabljenih krajev po vsej  Sloveniji plačujejo za ceste, hkrati pa so primorani svoje avtomobile  uničevati na luknjastih kolovozih. Da ne govorimo o dotrajanih mostovih  po vsej Sloveniji, o katerih so pred nekaj meseci poročali mediji. In še  bi lahko naštevali.
Uničene ceste so tudi nevarne - lahko se na primer poškoduje kakšen  sestavni del podvozja, prebije pnevmatika, itd. Ob izogibanju luknjam  lahko pride tudi do trčenja.
Lastniki vozil plačamo davek na motorna vozila ob nakupu in potem  vsako leto še davek ob registraciji, poleg tega še davek in trošarino od  goriva in vseh servisov svojih avtomobilov itd. itd. Specifika raztreseno poseljene Slovenije je takšna, da se ljudje  iz manjših krajev ne morejo posluževati javnega prevoza, saj ga  marsikje sploh ni. Tudi zato bi bilo prav, da so ceste primerno  vzdrževane in varne.
Skratka - vladi predlagam, naj čim prej naredi investicijski program  za sanacijo uničenih cest in prepreči nadaljnjo škodo svojim  davkoplačevalcem.