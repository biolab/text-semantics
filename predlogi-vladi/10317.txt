Kot občan občine, ki je med 1.6.2019 in 31.7.2019 zaradi omejitev tranzitnega tovornega prometa za vozila nad 7,5 ton veliko lažje dihala, predlagam, da se nazaj vzpostavi enaka prepoved za tovorni promet. Govorim lahko samo za območje, kjer živim, torej območje glavne državne ceste 107, od mejnega prehoda Dobovec proti Celju. Po spremembah 1.8.2019 se je število težkih tovornih vozil na cesti tako rekoč preko noči znova močno povečalo in ne opazim razlike v številu, če primerjam stanje danes in stanje pred 1.6.2019. Tako da na našem območju drugače povedano ne gre za skoraj nobeno omejitev tranzitnega prometa.

Verjamem, da je potrebno s sosednjimi državami sodelovati pri dogovorih, vendar se mi zdi neprimerno, da se po le dveh mesecih res dobrega stanja, kar se tiče močno zmanjšanega tranzitnega prometa težkih vozil, ponovno vzpostavi prvotno stanje in se varnost prebivalcev, ki živimo ob cesti ponovno zmanjša na isto raven. Zakaj se postavljajo prednosti, ki jih imajo tuji prevozniki (zmanjšani stroški prevoza tako v smislu goriva kot tudi cestnine) pred prednosti, ki jih imamo prebivalci svoje države (večja varnost, boljši spanec, manj hrupa...)?

 
Iz lastnih izkušenj lahko povem, da je v Krapinsko-Zagorski županiji (še posebej v njenem obmejnem pasu), prisotno veliko število avtoprevoznikov, ki opravljajo večina prevozov v tujino (Avtrija, Nemčija, Italija...). Dodatek te regije kot izjeme za prehod mejnega prehoda Dobovec tako predstavlja bonus skoraj izključno tujim državljanom (zgoraj omenjenim avtoprevoznikom), ki jim se za svojo pot v Italijo ali zahodne dele Nemčije in Avstrije ni potrebno več peljati na mejni prehod Gruškovje, ampak lahko mirno predstavljajo nazaj isto nevarnost na cesti 107. Tovrstnega bonusa za naša regionalna podjetja, ki recimo vozijo blago v Zagreb ali dalje v Srbijo, ne vidim.

Kar predstavlja še večji problem na tej cesti, še posebej v njenem obmejnem pasu, so hrvaški avtoprevozniki, ki tekom vikenda puščajo svoja težka tovorna vozila tik ob meji v Sloveniji, na območjih, ki za to sploh niso namenjena (npr. ob cesti, na travnikih, na večjih parkiriščih, ki niso namenjena tovornim vozilom ...). Ne gre torej za tovorna vozila urejena parkirišča. Tako se izognejo prehodu meje, uničujejo infrastrukturo in travnike v Sloveniji, za sabo puščajo smeti - mi pa od tega nimamo nič (na za njih urejenih parkiriščih plačajo vsaj parkirnino). To se dogaja trenutno, ko imajo dodano izjemo za prehod mejnega prehoda Dobovec in to se je dogajalo tudi v času med junijem in avgustom, ko niso niti smeli prečkati omenjenega prehoda in so pustili svoja vozila tako rekoč pred mejo. Torej so se tudi po cestah kljub prepovedi tranzitnega prometa mirno peljali.

 
Predlagam, da se čim prej nazaj vrne stanje kakšno je bilo pred 1.8.2019, varnost državljanov naše države, čisto okolje, in miren spanec mora brez pomislekov imeti prednost pred tujimi prevozniki.