Posledice komplikacij do katerih lahko pride po carskem rezu so hude in novopečeni starši ne želimo tvegati nepotrebnih zapletov. Carski rez sam po sebi velja za bolj zahteven način poroda, porodnica postane kirurška pacientka z več tveganji in težavami, zato je poporodno obdobje za žensko oteženo in toliko pomembnejša je pomoč partnerja oz. tistega, ki pomaga. Trenutni zakonu o zdravstvenem varstvu in zdravstvenem zavarovanju (ZZVZZ) naslavlja omenjeno problematiko kot nego ožjega družinskega člana o kateri odloči splošni zdravnik, nikjer pa specifično ne omenja težjega poroda oziroma poroda z carskim rezom ali komplikacijami oz. postopka, kako postopati v tem primeru.
Situacija je takšna:
- splošni zdravnik pravi, da mora dobit napisano mnenje iz porodnišnice in da je to zahteva ZZZS
- v porodnišnici pravijo, da je nega popolnoma razumljiva po carskem rezu, ker porodnica ne sme dvigovati in hoditi, ker to poveča verjetnost za komplikacije. Posebnega mnenja ne dajejo, le navodila.
- ZZZS informacije pravijo, da o tem odloča splošni zdravnik in da ZZZS ne dela problemov, če splošni zdravnik tako odloči.
V praksi so izkušnje zelo različne saj poznam primere, ko so očetje nego dobili samo da so poklicali splošnega zdravnika, take kjer so se morali kregat in take, ki so jim rekli, da to sploh ne gre. Škoda je če po nepotrebnem pride do sporov, ker nimamo natančno definiranih pravil. Po drugi strani je to nepošteno do tistih očetov, ki so za ta namen porabili očetovski dopust in bodo med odraščanjem otroka prikrajšani za kakšno dogodivščino z otroci.
Domnevam, da je ta "neusklajenost" še najbolj posledica zelo splošno napisanega zakona (ZZVZZ), ki specifično ne omenja carskega reza in potem si ga vsak interpretira iz svojega zornega kota drugače. Zaradi tega prihaja do veliko nepotrebnih konfliktov na relaciji splošni zdravnik - pacient. Zavedam se, da je tukaj neko sivo območje, ki se prekriva z očetovskim dopustom ampak to bi moralo biti definirano bolj jasno. Ob tem je treba poudarit, da očetovskega dopusta ne moremo enačit z nego, ker je namen popolnoma drug in ga očetje želimo koristiti z otrokom, ko bo starejši. Navodila zdravnika po carskem rezu so da porodnica ne hodi po nepotrebnem ter ne dviguje nič težkega. Za vse ostalo poskrbi tisti, ki skrbi za njo in otroka.
Predlagam spremembo zakona ZZVZZ, da natančno definira kdaj / kako in kakšen je postopek v primeru prošnje za nego porodnice na domu.