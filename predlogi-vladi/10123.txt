Drage Slovenke, dragi Slovenci. Spoštovani vsi narodi!

Prihajamo v čas, ko bodo odločitve o našem stilu bivanja na Zemlji vplivale na prihodnost nas vseh, predvsem pa na prihodnost bodočih generacij. Ja, vem, da ste nekateri pomislili ''pa saj bodo tisti tam, ljudje iz prihodnosti vse uredili, mene takrat ne bo več'' ali pa ''kaj lahko jaz, mali človek storim?''. Storite lahko veliko, trenutno bi bil hvaležen, če bi podprli moj predlog. Ta predlog ni zrasel na mojem ''zelniku'', je pa uraden poziv k pristojnim organom.

Predlagam, da Slovenija kot prva država na svetu ukine prodajo plastenk. Za začetek bi zadostovala ukinitev prodaje plastenk z vodo, saj ima Slovenija v ustavi zapisano pravico do pitne vode. In če bi jo radi prodajali, pa jo prodajte ustekleničeno. S to potezo bi se Republika Slovenija zapisala v svetovno zgodovino kot prva država na svetu z jasnim ukrepom v boju za boljšo prihodnost. Naj bo ta poteza le odskočna deska za boj proti plastiki.  

K razmisleku o napisanem pozivam Predsednika Republike Slovenije, Boruta Pahorja, Predsednika vlade Republike Slovenije, Marjana Šarca, pristojno ministrstvo, Državni svet Republike Slovenije, novoizvoljene evropske poslance in nevladne organizacije.

 
Srčno upam, da nam uspe. Hkrati si želim da bi vzpostavili dialog z korporacijami, ki obvladujejo svetovni trg in našli skupno rešitev ter se skupaj uprli plastiki.

 
Lep pozdrav Slovenija!