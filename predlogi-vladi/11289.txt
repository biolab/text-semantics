Pozdravljeni,
 
Glede na trenutno situacijo s koronavirusom predlagam vladi, da vsem mamicam podaljša trajanje starševskega dopusta za čas omejitve gibanja.
 
Naši argumenti pa so naslednji:
 
Prvo leto otrokovega življenja je zelo občutljivo, zato je še posebej pomembno, kako ga preživimo. Pomembno je, da je eden od staršev 100 % posvečen dojenčku in njegovim potrebam.
 
1. KAKOVOSTNO PREŽIVLJANJE PROSTEGA ČASA
Zaradi karantene z dojenčkom zunaj ni mogoče kvalitetno preživljati prostega časa. Odpovedane so vse aktivnosti za dojenčke (pedokinetika, fizioterapije, igralne urice, telovadbe, …). Prav tako je otrok v najbolj ranljivem obdobju prikrajšan za druženje z ostalimi družinskimi člani, vrstniki in se težje socializira v tem obdobju. Komuniciranje preko digitalnih kanalov ni dovolj za vzpostavljanje pristnih odnosov v tem zgodnjem obdobju.
 
2. SOCIALIZACIJA
Strah pred drugimi ljudmi se pri dojenčkih že naravno pojavlja v procesu odraščanja. V tem času, ko so družine izolirane od ostalih, pa je lahko ta strah še dodatno prisoten oz. se poglobi. Zato je toliko bolj pomembno, da pride do fizičnega druženja z ostalimi v obdobju pred vstopom v vrtec. Glede na to, da smo v karanteni, je v tem času stik z drugimi onemogočen, posledično se lahko strahovi okrepijo.
 
3. VRTEC
V tem času so vrtci in šole zaprti. Družine z več otroki so primorane skrbeti tudi za šoloobvezne otroke, kar pomeni manj časa za posvečanje najmlajšim družinskim članom. Onemogočeno je primerno uvajanje v vrtec, ki je iz psihološkega vidika izredno pomembno. Marsikateri starš bo takoj po koncu karantene prisiljen otroka takoj vključiti v vrtec, obenem pa izrabiti letni dopust, seveda, če bo to sploh mogoče. Nekaterim staršem se je ravno v času pandemije končal starševski dopust in so zato bili prikrajšani za postopno uvajanje v vrtec, poleg tega pa so bili ali poslani na čakanje ali primorani koristiti redni letni dopust. Onemogočen je tudi stik s starimi starši, saj so rizična skupina in z otroki nimajo stika, kar pomeni, da večina družin ostane brez pomoči. Mnogi starši, ki se bodo vračali nazaj na delo, ne bodo imeli otroka kam dati.
 
Obdobje po porodu je čas, ki bi ga morala starša čim bolj kvalitetno preživeti s svojimi otroci, pa je v teh časih to velikokrat preveč stresno in obremenjujoče. Zato predlagamo, da se starševski dopust podaljša za starše, ki bi to želeli in so v času trajanja karantene na materinskem ali starševskem dopustu, in sicer za obdobje, kolikor bo trajala karantena.