Text file: 13465.txt
author: max
downvotes: 15
end consideration date: 2021-07-21
id: '13465'
number comments: 32
number views: 1798
proposal type: Odziv pristojnega organa
response: "Odziv Ministrstva za zdravje\nSlovenska zdravstvena zakonodaja evtanazije\
  \ ne pozna, prav tako je kot posebno kaznivo dejanje ne opredeljuje slovenski Kazenski\
  \ zakonik. Povzro\u010Ditev smrti pacienta s strani zdravnika ali drugega zdravstvenega\
  \ delavca bi lahko bila tako okvalificirana kot uboj ali umor (torej kaznivo dejanje\
  \ zoper \u017Eivljenje in telo) ali v dolo\u010Denih primerih celo kot opustitev\
  \ zdravstvene pomo\u010Di (kot kaznivo dejanje zoper \u017Eivljenje). Velja poudariti,\
  \ da pri kaznivem dejanju pomo\u010D pri samomoru sklepnega dejanja ne izvede zdravstveni\
  \ delavec, temve\u010D bolnik sam.\nEvtanazijo v Sloveniji omenja zgolj pe\u0161\
  \u010Dica internih aktov posameznih zdru\u017Eenj s podro\u010Dja zdravstva, pri\
  \ \u010Demer gre pri vseh teh zgolj za na\u0161tevanje primerov morebitnega odklonskega\
  \ ravnanja \u010Dlanov teh zdru\u017Eenj. Kot primer naj navedemo, da Kodeks zdravni\u0161\
  ke etike v 29. \u010Dlenu dolo\u010Da, da zdravnik zavra\u010Da evtanazijo in pomo\u010D\
  \ pri samomoru, Kodeks medicinske deontologije v 43. \u010Dlenu pa, da zdravnik\
  \ odklanja in obsoja evtanazijo in jo ima za la\u017Eni humanizem.\nMinistrstvo\
  \ za zdravje si je v letu 2015 pridobilo tudi Stali\u0161\u010De Komisije RS za\
  \ medicinsko etiko (v nadaljevanju: KME) o evtanaziji. Po mnenju \u010Dlanov te\
  \ komisije nova uspe\u0161na zdravljenja in perspektive, ki jih razvoj znanosti\
  \ odpira, krepijo poslanstvo zdravni\u0161kega poklica o ohranjanju in nedotakljivosti\
  \ \u010Dlove\u0161kega \u017Eivljenja. Kljub temu, da se je okrepila vloga pacienta\
  \ kot aktivnega partnerja v procesih zdravljenja, kar vklju\u010Duje tudi Zakon\
  \ o pacientovih pravicah, pa pacientova pravica, da odlo\u010Da o svojem \u017E\
  ivljenju, ne vklju\u010Duje dol\u017Enosti zdravnika, da pacientu na njegovo zahtevo\
  \ prekine \u017Eivljenje. Evtanazija namre\u010D spreminja razmerje med zdravnikom\
  \ in bolnikom, ru\u0161i temeljno zdravnikovo poslanstvo, ki je ohranjanje \u017E\
  ivljenja, spreminja njegov odnos do \u017Eivljenja bolnikov in odpira prostor zlorabam,\
  \ ki jih je te\u017Eko nadzorovati ali prepre\u010Devati. Evtanazija tudi spreminja\
  \ vrednoto \u010Dlove\u0161kega \u017Eivljenja v zdravstvu in s tem posredno ogro\u017E\
  a naj\u0161ibkej\u0161e med nami. KME \u0161e meni, da evtanazija ob dana\u0161\
  njih mo\u017Enostih bla\u017Eilnih ukrepanj v okviru paliativne oskrbe bolnikom\
  \ ni potrebna.\nEvtanazije prav tako ne podpira Odbor za etiko pri Svetu Evrope,\
  \ ki vse dr\u017Eave \u010Dlanice poziva k u\u010Dinkoviti paliativni oskrbi umirajo\u010D\
  ih bolnikov, in tudi Parlamentarna skup\u0161\u010Dina Sveta Evrope.\nMinistrstvo\
  \ za zdravje sledi vsem omenjenim dokumentom in se njihovemu mnenju v celoti pridru\u017E\
  uje.\nOb tem posebej izpostavljamo pravico do prepre\u010Devanja in laj\u0161anja\
  \ trpljenja, ki jo kot posebno pravico pacienta ureja Zakon o pacientovih pravicah.\
  \ V skladu s tem zakonom ima namre\u010D pacient pravico, da se brez odla\u0161\
  anja ukrene vse potrebno za odpravo ali najve\u010Djo mo\u017Eno ubla\u017Eitev\
  \ njegovih bole\u010Din in drugega trpljenja, povezanega z boleznijo. Prav tako\
  \ ima pravico, da se pri njegovi zdravstveni oskrbi po strokovnih standardih prepre\u010D\
  ijo nepotrebne bole\u010Dine in drugo trpljenje, povezano z medicinskim posegom,\
  \ v kon\u010Dni fazi bolezni in v primeru pacienta z neozdravljivo boleznijo, ki\
  \ mu povzro\u010Da hudo trpljenje, pa ima pravico tudi do paliativne oskrbe.\nNa\
  \ Ministrstvu za zdravje vlagamo velike napore v vzpostavitev delujo\u010De paliativne\
  \ mre\u017Ee, katere glavni cilj je obvladanje vseh simptomov napredovale bolezni\
  \ do te mere, da bolnik in njegovi svojci ne trpijo, ko se \u017Eivljenje izteka.\n\
  Glede na poro\u010Dila slu\u017Eb za izvajanje paliativne oskrbe in izsledke predstavljene\
  \ na raznih strokovnih sre\u010Danjih, je trditev, da bi vsi, ki so bili pri\u010D\
  a umiranju, videli neznosne bole\u010Dine bolnikov kljub morfiju, preveliko posplo\u0161\
  evanje. Smiselno je, da se svojci obrnejo na osebnega zdravnika ali na paliativno\
  \ slu\u017Ebo, \u010De se jim zdi, da njihov bli\u017Enji preve\u010D trpi. Trpeti\
  \ neznosne bole\u010Dine cele mesece zagotovo ni nekaj, kar bi kdorkoli lahko zagovarjal.\n\
  Pogosto se zagovorniki in predlagatelji pobude o uzakonitvi evtanazije sklicujejo\
  \ na veterinarske uredbe o dokon\u010Danju \u017Eivljenja \u017Eivali. V tem primeru\
  \ je potrebno opozoriti, da gre za odlo\u010Ditve lastnikov teh \u017Eivali in ne\
  \ za njihovo pravico ali odlo\u010Ditev. Nikoli se ne more ugotoviti, ali bi si\
  \ \u017Eival tega \u017Eelela ali ne. V primeru usmrtitev \u017Eivali gre za uboj\
  \ \u017Eivali na \u017Eeljo lastnika. Glede na to, da ljudje nismo last drugih ljudi,\
  \ bi te\u017Eko sploh pristali na tako primerjanje.\nV zaklju\u010Dku bi vas radi\
  \ usmerili k razmi\u0161ljanju, da je potrebna skrbna komunikacija z zdravnikom,\
  \ ki zdravi umirajo\u010Do osebo, da pravo\u010Dasno poskrbi za laj\u0161anje bole\u010D\
  in in tudi drugega trpljenja in omogo\u010Di bolniku dostojanstven odhod iz tega\
  \ sveta, svojcem pa, v kolikor so v oskrbo vklju\u010Deni, zadostno podporo tudi\
  \ v \u010Dasu \u017Ealovanja."
response date: 2021-08-25
response due date: null
sent date: 2021-06-18
title: Evtanazija
upvotes: 100
url: https://predlagam.vladi.si/predlog/13465
