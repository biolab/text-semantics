Predlagam, da se dohodninska olajšava za invalide razširi na vse invalide, ki imajo priznano katero od stopenj telesne okvare, ne glede na to, ali imajo pravico do tuje nege in pomoči ali ne.  Glede na to, da je ogromno invalidov brezposelnih ali pa so zaposleni za minimalno plačo (ali malenkost nad minimalno) v invalidskih podjetjih ali preko javnih del, izpad dohodka državnega proračuna zaradi uvedbe navedenih davčnih olajšav ne bi bil velik, bi pa navedena dohodninska olajšava zelo olajšala življenje invalidov, ki težje dobijo dobro plačano delo, zaradi česar se morajo velikookrat zadovoljiti z zelo nizko plačo, od katere potem plačujejo še dohodnino. Ker invalidom že npr. 30 dodatnih eur na mesec veliko pomeni, saj imajo zaradi invalidnosti dodatne stroške, bi ta dohodninska olajšava zelo veliko doprinesla k njihovemu blagostanju. Po sedanji ureditvi imajo pravico do dohodninske olajšave za invalide samo invalidi s 100 % telesno okvaro, ki imajo hkrati tudi priznano pravico do tuje nege in pomoči, olajšava pa je zelo velika, kar pa pomeni, da so ostali invalidi nesorazmerno prikrajšani pri dohodninski olajšavi za invalide. Tako npr. že oseba s priznano 100 % telesno okvaro, ki nima pravice do tuje nege in pomoči (in je tudi ne rabi) nima pravice do nikakršne dohodninske olajšave za invalide, čeprav ima tudi sama velike težave pri zaposljivosti, hkrati pa tudi višje življenjske stroške. 