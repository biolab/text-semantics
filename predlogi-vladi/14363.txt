Snežna Alič
Ulica Angele Vode 19
1000 Ljubljana
snezna.alic@gmail.com
031 348 837
 
htpp://predlagam.vladi.si
 
Zadeva: Predlog za dopolnitev zakona za gospodinjski odjem električne energije v večstanovanjskih objektih, kjer so etažni lastniki tudi lastniki skupnih energetskih naprav
 
Spoštovani,
naj se za začetek se predstavim, sem lastnica stanovanja v lični novi soseski Zeleni gaj na Brdu v Ljubljani. Stanovanjska soseska Zeleni gaj je primer masovne gradnje stanovanj za trg, ki so arhitekturno kakovostna, energijsko učinkovita, prijazna človeku in predvsem dostopna. Sosesko sestavlja 342 stanovanj v dveh sklopih in 336 parkirnih mest v podzemni garaži. Med njimi so urejene prijetne površine za igro in sprostitev, saj je mirujoči promet umaknjen pod zemljo.
Etažni lastniki stanovanj smo tudi solastniki skupnih energetskih naprav, ki nam zagotavljajo kakovostno, varno, prijazno predvsem pa energijsko učinkovito in okolju prijazno bivanje. Naj jih naštejem nekaj:
- Uporabljamo skupno kotlovnico za ogrevanje in toplo vodo.
- Prav tako imamo skupen uvoz (klančino) v ogromno podzemno garažo. Klančina se ob neprijetnih vremenskih razmerah ogreva in zagotavlja varen dostop vsem uporabnikom.
- Varnost v garaži nam zagotavljajo avtomatska dvižna vrata, katere lastniki smo vsi etažni lastniki.
- Etažni lastniki smo solastniki ogromne podzemne garaže, kjer je mnogo svetilk na senzorje.
- Med zgradbami so potke in seveda razsvetljava poti, katere solastniki smo vsi etažni lastniki.
- V lastništvu etažnih lastnikov so dvigala v zgradbah, razsvetljava na stopniščih, hodnikih in kleteh.
- Etažni lastniki smo tudi solastniki domofona, ki omogoča odpiranje vhodnih vrat.
Po tem zapisu, si lahko predstavljate, da je soseska velika, s tem pa tudi poraba skupne električne in plinske energije ogromna.
Kot primer lahko navedem, da imajo stopnišča, hodniki, kleti, dvigala, kotlovnica,... priključno moč 24kW.
 
Podzemna garaža ima priključno moč 35kW.
 
Obe priključni moči presegata prag gospodinjskega odjema, zato nas uvrščajo v poslovni odjem. In položnice so po podražitvah poletele v nebo!
In zdaj pridemo do srčike spora: jeseni 2021 nas je presenetila nenadna odpoved pogodbe distributerja električne energije. Novi distributer električne energije Petrol d.d. nas je za porabo električne energije na skupnih energetskih napravah uvrstil v poslovni odjem.
Ne razumem, zakaj sem kot fizična oseba in kot solastnica kotlovnice, podzemne garaže, stopnišča, ... razvrščena v poslovni odjem energije.
Raziskala sem namreč tudi, kaj pomeni poslovni in gospodinjski odjem energije.
Na strani Uradnega lista www.uradni-list.si/glasilo-urani-list-rs/vsebina/84434
Člen 2. pravi, da je:
- gospodinjski odjem: je poraba električne energije za potrebe gospodinjskega odjemalca;
- gospodinjski odjemalec: je odjemalec, ki kupuje električno energijo za lastno domačo porabo, kar izključuje opravljanje gospodarske ali poklicne dejavnosti;
Na strani www.eles.si/medijsko-sredisce/slovar-izrazov-in-kratic/slovar-izrazov najdemo kaj pomenijo najbolj pogosti uporabljani izrazi s področja elektroenergetike.
Definicija za poslovni odjem pravi: poslovni odjemalec je tisti, ki kupuje elektriko za lastno rabo, ki ni namenjena za rabo v gospodinjstvu.
Definicija za gospodinjski odjemalec pravi, da je to tisti, ki kupuje električno energijo, zemeljski plin, toploto ali drug energetski plin za lastno rabo v gospodinjstvu, kar izključuje rabo za opravljanje trgovskih ali poklicnih dejavnosti.
Definicija za gospodinjski odjem pravi: gospodinjski odjemalec je tisti, ki odjema na nizki napetosti in obsega porabo električne energije v stanovanjskih enotah, pripadajočih gospodarskih prostorih in dostopih do njih.
Po zgoraj zapisanem je jasno, da sem gospodinjski odjemalec, ker kupujem elektriko in plin za lastno rabo v gospodinjstvu v lastni stanovanjski enoti, s pripadajočimi gospodarskimi prostori in dostopih do njih.
Zato prosim, da s svoj vpliv, moč in ugled zastavite in začnete ustrezen postopek, ki bo sprožil spremembo zakona o odjemu električne energije v večstanovanjskih enotah, s pripadajočimi gospodarskimi prostori in dostopi do njih.
Prosim:
- da se skupne energetske naprave v večstanovanjskih objektih, ki so v lastni etažnih lastnikov in jih le-ti uporabljajo za lastno rabo v gospodinjstvu, opredelijo kot gospodinjski odjemalci;
- da se porabo električne energije na skupnih energetskih napravah v večstanovanjskih objektih, ki so v lastni etažnih lastnikov in so hkrati gospodinjski odjemalci, ne omejuje s priključno močjo v kW;
- da se za ugotavljanje vrste odjema (gospodinjski ali poslovni) upošteva lastništvo etažne lastnine in namen (poslovni ali gospodinjski), za katerega se energija uporabi;
- da se v dopolnitev zakona vključi, da se v gospodinjski odjem energentov vključijo tudi posredniki (upravniki večstanovanjskih zgradb), kadar delujejo v imenu etažnih lastnikov, lastnikov energetskih naprav, ki so hkrati tudi gospodinjski odjemalci.
Ker smo velika stanovanjska skupnost, imamo upravnika Aktiva d.d., ki za nas sklepa pogodbe z izvajalci oz. ponudniki storitev, razdeli skupne stroške med etažne lastnike in skrbi za našo dobrobit. Vsaj tako smo mislili...
Torej Aktiva d.d. je pravni subjekt, ki se ukvarja s pridobitno dejavnostjo, in kot tak v imenu etažnih lastnikov kot posrednik sklepa pogodbe s ponudniki energentov. Tu pa se zaplete, saj ponudniki energentov Aktivo d.d. tretirajo kot poslovnega odjemalca, čeprav je Aktiva d.d. le posrednik, ki deluje po navodilu etažnih lastnikov.
Pozdravljam idejo o energetskih vavčerjih, saj bodo marsikomu prišli zelo prav.
Prepričana pa sem, da je dolgoročno potrebno rešiti odjem energentov etažnih lastnikov in hkrati lastnikov energetskih naprav, za katere se odjem energenta ureja preko posrednika oziroma upravnika. Napravite konec slepomišenju in odjemalce, kot je opisano zgoraj uvrstite v gospodinjski odjem energentov. To zapišite v zakon ali njegovo dopolnitev in k spoštovanju le-tega pozovite ponudnike (distributerje) energentov in upravnike. Tako, kot ste to storili za odjem plina, kjer so etažni lastniki solastniki skupne kotlovnice!
Ker je to trenutno »vroča« problematika, sem pismo naslovila na različna ministrstva, agencije, službe in medije, ki se ukvarjajo s to tematiko. Želim, da ministrstvo in agencija za energijo medsebojno sodelujeta in najdeta optimalno rešitev za končnega uporabnika, to je kupca energije.
 
Zdaj pobudo naslavljam tudi na vas.
 
O pobudah pri pristojnih službah in dopolnitvi zakona prosim, da sproti obveščate medije.
Hvala.
S spoštovanjem, Snežna Alič
 