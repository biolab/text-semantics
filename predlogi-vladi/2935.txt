1. točka 31. člena zakona pravi: 
"Kdor ima radijski ali televizijski sprejemnik oziroma drugo napravo, ki  omogoča sprejem radijskih oziroma televizijskih programov (v nadaljnjem  besedilu: sprejemnik) na območju Republike Slovenije, kjer so  zagotovljeni tehnični pogoji za sprejem vsaj enega programa RTV  Slovenija, mora RTV Sloveniji plačevati prispevek za opravljanje  radijske in televizijske dejavnosti."
Čeprav se ne strinjam z obveznostjo plačevanja RTV prispevka, menim, da bi bilo treba zakon, ki je bil sprejet leta 2005, posodobiti, da bi bil do državljanov pravičnejši. Beseda "sprejemnik" je namreč zelo dvoumna, saj dandanašnji to pomeni tudi vsak mobilni telefon, ki omogoča povezavo z internetom in na njem lahko spremljamo televizijski in radijski program, in vsak računalnik, ki to prav tako omogoča. Ne zdi se mi pravično, da se tudi računalniški zaslon smatra kot "sprejemnik", če ima antensko vtičnico. V dobi LCD in drugih ploščatih zaslonov, ki imajo povečini vsi že antenske vtičnice, bi morali natančneje definirati "sprejemnik" in zajeti samo tiste naprave, ki dejansko sprejemajo televizijski ali radijski signal, ne pa npr. služijo kot računalniški zaslon.
Menim, da bi bilo treba v zakon vnesti tudi pogoj: dejanski sprejem signala, saj je jasno, da nekdo brez antene, brez kabelskega priključka, brez internetnega priključka itd. signala ne more sprejemati, tudi če ima "sprejemnik" (ki mu služi npr. kot računalniški zaslon), in ni pravično, da je prisiljen plačevati RTV prispevek.
Predlagam tudi, da se iz obveznosti plačila RTV prispevka izvzame študente, ki so vzdrževani družinski člani, ne glede na to, na katerem naslovu prebivajo.