Bliža se čas vpisov na fakultete in spet se odpira tema glede vpisa na fakultete kandidatov s poklicno maturo (+ 1 maturitetnim predmetom). Seveda so najbolj glasni ravnatelji gimnazij. Predlagam, da Vlada pripravi predpis/ oz. spremembo na tem področju, po katerem RIC začel s projektom enotne mature za vse dijake srednješolskega izobraževanja, saj bo le tako razvidna realna ocena znanja dijakov po koncu srednje šole. Tako bi gimnazijci kot tudi dijaki poklicnih šol pisali enake maturitetne pole, potem pa bi se videlo realno znanje dijakov; ne pa da bi se špekuliralo, da dijaki poklicnih matur (plus en predmet) pridejo na fakultete s slabšim znanjem (o slednjem bi verjetno lahko povedale le fakultete, kjer je vpis s poklicno maturo mogoč).
Drugi predlog v zvezi z maturo pa je kar njena odprava. Zakaj. Dijaki štiriletnega srednješolskega izobraževanja, ki se zaključi s splošno oz. poklicno maturo eno leto (tj. celotni četrti letnik) zapravijo za pripravo na maturo. V čem je smisel takega šolstva, da se eno leto »drgne« teste starih maturitetnih pol ?!? Dejansko se torej dijaki gimnazijskih programov in 4 - letnih poklicnih šol izobražujejo samo 3 leta.
Torej predlagam enotno maturo po 4- letnem srednješolskem izobraževanju ali pa še bolje njeno odpravo.
Fakultete pa naj nazaj uvedejo sprejemne izpite (kot je bila praksa pred letom 1992; npr. študij medicine – izpit iz kemije, biologije, fizike, matematike in angleščine; itd.), saj bi moralo biti v njihovem interesu, da k njim pridejo študirat dijaki z nekim znanjem potrebnim za študij na njihovi fakulteti. S tem pa bi tudi rešili problem tujih študentov in vrednotenjem njihovih spričeval.