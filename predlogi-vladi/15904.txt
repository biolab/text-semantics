Predstavljam predlog za novo državno zastavo in grb.
Lik v ospredju je unikaten, razpoznaven, domač in dovolj preprost, da se zapiše v spomin. Ko se zazremo v zastavo in grb, se nam razkrije globji pomen, povezava z zgodovino, simbolna moč. Sam vidim:
Triglav pod milim nebom
Triglav, najvišji vrh Slovenije, slovence nedvomno povezuje. Snežno bela gora ponuja občutek brezčasnosti. Nad njo se razpostira nebo, med plapolanjem lahko vidimo reke, morje. V celotni sliki gledamo naravo.
Sijoča krona v zavetju kril modrega orla
Modra abstraktno riše del krila kranjskega orla, bela sijočo krono, ki priča nehlapčevstvo. Modri orel je bil upodobljen na grbu dežele Kranjske od povzdiga v vojvodino leta 1364. V zahvalo za rešitev in v znak hrabrosti je leta 1463 knez Friderik III. orlu nadel zlato cesarsko krono.
Ogenj in voda
V vetru se na zastavi slikovito prikaže igra med ognjem in vodo. Grb v obliki ščita prav tako slika ta boj. Ogenj (bela) kot pogum, gorečnost, strast, ljubezen, odločnost. Voda (modra) kot umirjenost, moč skupnosti, vstrajnost, modrost, miroljubnost. Združeno nasprotje, ki se v pomenu dopolnjuje.
Predloga nadaljujeta tradicijo tako, da vsebujeta dele prejšnjih državnih simbolov. Kdor v srcu nosi zdajšnjo zastavo hkrati nosi tudi predlagano, pa čeprav v pomanjšani obliki. Svet se naglo spreminja, ob tem pa potreba po razpoznavnosti državnih simbolov vstrajno raste. Zato predlagam, da imate v razpravah o spremembi v mislih tudi ta osnutek.
Triglav pa bo tu stal tudi, ko nas ne bo. Je in bo nema priča narodu, ki živi za mali košček zemlje pod svojim spomenikom.
M D