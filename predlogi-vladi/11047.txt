V tem času, ko je virus ohromil državo, se dogajajo čudne stvari, ki jih opažam.
 
Ena izmed teh je, da se pojavljajo telefonske številke za informacije (brezplačne 080, stacionarne, mobilne), profili na družbenih omrežjih s strani države oz. občin in njenih organov (vlada - krizni štab, civilna zaščita, NIJZ ipd.), spletne strani, ki so na voljo samo v času te aktualne krize/dogodka.
 
Torej, prvo kar predlagam je, da so te številke/spletne strani/profili na omrežjih za take primere trajne in ne začasne. Torej, naj bodo neke vstopne točke za vprašanja/informacije državljanov ob takih dogodkih. Vsako ministrstvo ali druge inštitucije, ki so lahko vpletene v razno razne dogodke ob katastrofah (NIJZ, ARSO, RTV ipd.) naj imajo te številke. Ni nujno, da so v uporabi v normalnih okoliščinah. Ni pa v redu, če so samo začasne.
 
Druga stvar je, da naj imajo lokalni štabi civilne zaščite in druge organizacije uradne email naslove, z domeno gov.si ali pa občinsko domeno, ne pa gmail, siol ... Enako velja za druge deležnike, kot je Rdeči križ in podobno.
 
Informacije ob takih dogodkih naj bodo enotne za celo državo. Torej, lokalne oblasti naj povzemajo državna navodila in naj jih prilagodijo lokalne posebnosti.
 
Zelo pohvalno je, da ste poleg številke 080, dodali tudi stacionarno telefonsko številko, dosegljivo iz tujine, kajti 080 številke niso dosegljive iz tujine.