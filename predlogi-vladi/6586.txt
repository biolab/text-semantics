Seznam sprememb, ki so po naše nujno potrebne: Predlog je sicer pisan v moškem spolu, vendar je mišljen in namenjen za oba spola enako. SODSTVO: - Skrben izbor sodnikov s področja ločitve, nasilja v družini, stikov, preživnin in delitve  premoženja. - Delovanje izključno v korist otrok. - Obvezno ciljno izobraževanje sodnikov o nasilju, alkoholizmu, drugih vrstah odvisnosti in osebnostnih motenj, ter  o psihologiji otrok v posameznih starostnih obdobjih,  pred nastopom dela. - Obvezni 14 dnevni praktikum  v varnih hišah in kriznih centrih pred nastopom sodniškega dela. - Sodnikov položaj bi moral biti bolj avtoritativen, kar pomeni, da ne bi smel dopuščati neprimernega vedenja v sodni dvorani, žalitev, diskreditiranje  in dodatno psihično nasilje in manipulacijo nad žrtvijo, ko se celo krvnik in žrtev zamenjata v svojih vlogah. - Sprotno, hitrejše  reševanje vlog na vseh področjih, rok za reševanje zadev 5 mesecev. V kolikor se zadeva zavleče po krivdi sodnika, se le tega  sankcionira z denarno kaznijo, ob večkratnih kršitvah pa z izgubo delovnega mesta. Sodni postopki ne smejo trajati leta in leta. - Strog stalen nadzor nad delom  sodišča in zavedanje odgovornosti in posledic svojega dela. - Prioritetna obravnava primerov z vsebino nasilja, prve se rešijo kazenske zadeve. - 24 urno dežurstvo sodnikov, reševanje akutnih problemov v sodelovanju s policijo in  CSD. Konkreten pristop k vsakemu primeru individualno, tudi z osebno presojo sodnika. - Učinkovitejši sistem izterjave neplačanih preživnin z večjo represijo na dolžnike (prikrivanje dohodkov z namenom davčne utaje, učinkovitejši nadzor nad delom na črno) -  Če stike ne izvaja, drugi starš nima pravice do davčne olajšave. -  Izdelava okvirne lestvice višine preživnine glede na plačilne razrede,  glede na vrednost skupnega premoženja in glede na otrokovo starost. Višina preživnine je določena  takoj ob ločitvi družine. - Ukinitev 48 urne prepovedi približevanja, prepoved mora biti doživljenska- trajna. - Strožja obravnava  nasilja, manj tolerance, ne zmanjševati resnosti nasilja in ga ne zanikati -  za prepoved približevanja je dovolj  že grožnja na življenje. Dovolj je že en sam napad. - Ob kaznivih dejanjih nasilja v družini, ogrožanja varnosti, groženj, neplačevanja preživnine... vse pogojne kazni morajo vključevati varstveni nadzor. - Upoštevanje otrokove želje- večji poudarek na  projektu glas otroka, kot tisto najsvetejše in najpomembnejše.  Skrbna izbira oseb za zagovorništvo z ustrezno izobrazbo in sposobnostjo empatije. - Otrok  se ne zaslišuje, ne na sodišču, ne na CSD, ne  na policiji, niti se jih ne vabi na obravnave vse do polnoletnosti. Dodatne informacije se pridobijo in upoštevajo od pediatrov,  vzgojiteljev, učiteljev, svetovalnih delavcev, psihologov na šoli,... - Starš pri katerem otrok ne živi in ima z otrokom dogovorjene stike, je po zakonu dolžan priti po otroka, vzorno skrbeti zanj, ustvariti zanj prijetno življenjsko okolje,  se družiti in biti vzgojitelj v korist otroka . V nasprotnem primeru je kaznovan in tudi  stiki se, ob hudih kršitvah, prekinejo. Neizvajanje stikov se smatra kot zanemarjanje otroka s strani drugega starša in je kaznivo na pregon skrbnika. - V kolikor se na stikih dogaja nasilje in otrok več noče na stike, se ti ukinejo. - Strožje kazni in poostreni kriteriji sojenja nasilnežu ( dovolj so indici, dokazani znaki  nasilja ). Kako je ravnal  po odhodu žrtve - vključiti to v presojanje. V primeru telesnih poškodb sledi zaporna kazen brez dodatnih vprašanj in pojasnil. - Pravica pritožbe nad sodbo v primeru nasilja, žrtvi ne sme biti odvzeta, tudi v primeru, da se tožilec strinja, da nasilja ni bilo. - V kazenskem postopku sodeluje le eden državni tožilec. - Stiki otroka z nasilnežem se ne izvajajo, dokler le ta  ne opravi obvezne terapije pri psihiatru, terapije pri družinskem psihoterapevtu,  morebitnega zdravljenja odvisnosti,  prisostvuje predavanjem o nenasilni komunikaciji, predavanjem o posledicah nasilja,…ko vsi sodelujoči dajo pozitivno mnenje,  takrat so možni stiki pod nadzorom in  glede na mnenje strokovnjakov  tudi redni stiki. Če se pojavijo kakršni- koli problemi, se stiki trajno prekinejo, brez možnosti ponovne vzpostavitve.  - Zakon: skrbnik mora dati otroka na stik, drugi starš pa ne rabi hoditi na stike je potrebno spremeniti. - Žrtvi nasilja bi moral nasilnež plačati vse postopke: od ločitve do delitve premoženja, prav tako plačila izvedencev, ki so obvezno, avtomatično angažirani ob težjem primeru. -  Nasilnež lahko proti  žrtvi sproži največ tri sodne procese. S to omejitvijo mu  je onemogočeno ekonomsko nasilje in še dodatno podaljšano psihično nasilje. - Izreku prepovedi približevanja sledi izrek o prisilni izselitvi v roku treh dni. Nasilnež si je dolžan poiskati stanovanje.  V kolikor ne upošteva izreka, je dodatno finančno kaznovan.  V tem času se žrtev nahaja v varni hiši. - Stiki otroka z nerezidenčnim staršem niso otrokova dolžnost, temveč pravica. Pri tem je  treba zasledovati korist otrok. - Do pravnomočnosti sodbe delitve premoženja, ki sledi v predpisanem  roku, nima nasilnež nobene pravice do odškodnine uporabnine skupnega premoženja; za vsako poškodovanje skupne lastnine kazensko odgovarja.
 POLICIJA: - Izobraževanja na področju psihologije nasilnežev in nasilja, ter posledic za žrtve; večja pooblastila. - Večja pooblastila in takojšnja ukrepanja že ob pojavu groženj; predvsem z besedami: UBIL TE BOM! Ob posredovanju  dežurnega sodnika izrek  tudi zaporne kazni, ne samo prepoved približevanja. Uporaba katerega koli orožja, na katerikoli način, se smatra kot težko kaznivo dejanje. -  Zaposlitev psihologa, ki se ukvarja z nasilneži in ga zadrži v zaporu dokler obstaja nevarnost, da bo prekršil prepoved približevanja žrtvi. V zaporu nasilnež dela. - Takojšen izrek trajne  prepovedi približevanja. - Policist pokliče na CSD dežurno socialno delavko/v krizni center za psihično pomoč na licu mesta. - Takojšnje ukrepanje ob majhnih nagajanjih bivšega partnerja po razvezi, kršitvi JRM , v primeru da eden ostane v skupni lastnini in ta še ni razdeljena avtomatsko nastane prepoved obremenitve in odtujitve. Visoke denarne kazni ob kršitvah in razveljavljena prodaja/prepis skupne lastnine. - Večja doslednost pri delu,  ne glede na to kdo je nasilnež in kdo ga pozna. Brez tolerance. - Redno in dokumentirano izvajanje kontrol ( kontaktiranje/obisk žrtve) v času prepovedi približevanja in ukrepanje v primeru kršitev. - Nuditi žrtvam vso potrebno zaščito, tudi ko obstaja zgolj sum za nasilje v družini. - Vsakokratna dosledna obravnava tudi takrat, ko žrtev kliče na PP že n-tič. Ko več ne kliče- uradno nasilja ni.  - Policisti morajo biti sposobni  prepoznati neupravičenost prijav nasilnežev, v smislu maščevalnih ukrepov bivši partnerki in skritega nadzora. - Tesnejše in učinkovitejše sodelovanje s CSD in sodiščem. - Policistovi zapiski/poročilo in ostali dokazi se priložijo v sodni spis.
CSD: - Kriterij za zaposlovanje na  operativnem delu CSD (varuhi)  je zelo visok: ustrezna izobrazba psihološke smeri, testiranje usposobljenosti, sposobnosti empatije in primernosti za tovrstno delo tudi  glede osebnih življenjskih izkušenj, prioriteto imajo osebe, ki so tudi same doživele nasilje in se mu uprle. - Varuhi  so podaljšana roka sodišča in policije, ter nudijo terapevtsko pomoč in so dodeljeni žrtvi ob samem pojavu nasilja. Jo spremljajo in usmerjajo, ter skrbijo za to, da žrtve čim prej zaživijo normalno življenje brez novih čustvenih ran in dobijo vso potrebno pomoč in informacije, če žrtev ni v varni hiši/kriznem centru. - Varuhi v varnih hišah opravljajo 24 urno dežurstvo, tako po telefonu, kot fizična prisotnost ob žrtvi na terenu. - Funkcioniranje varne hiše  kot mini podjetja, ideja za podjetništvo ( možnost zaposlitve žrtve)- pridobitev ekonomske samostojnosti žrtve, samooskrba varne hiše-finančna neodvisnost od države. - Sodelovanje varuhov  s policijo, s sodiščem, s šolo, z vrtci, z zavodom za zaposlovanje, z delodajalcem, izvedenci, pravniki, nevladnimi organizacijami… - V primeru izreka prepovedi približevanja, policija žrtve nemudoma nastani v varni hiši, kjer ostanejo en teden , dokler se nasilnež ne odseli iz skupnega stanovanja- 3 dni, oz. ostanejo dlje po presoji varuha. - Po izselitvi iz varne hiše je varuh v rednem stiku z žrtvijo in jo spremlja  več let  zapored glede na potrebe, lahko tudi  vse do polnoletnosti otrok. - Varuh lahko zaključi in po potrebi ponovno vzpostavi nadzor nad  varnostjo žrtve, če obstaja grožnja, oz. sum nasilja ali pa so razmere v zvezi s stiki neprimerne. - Varuh opravlja tudi (ob evidentiranem nasilju/alkoholizmu v družini) večkraten nenapovedan nadzor nad stiki in izvajanju le teh,  skozi celotno obdobje do polnoletnosti otrok. - Varuh  s svojo doslednostjo in monitoringom spremlja žrtev. - Varuh zapiše svoje izvedensko mnenje, saj je tisti, ki najbolje pozna razmere. - Varuh je ključen pri ponovni vzpostavitvi stikov otrok z nasilnežem, po  pozitivno opravljenih obveznostih in nalogah. - Na enem mestu žrtev pridobi vse informacije o možnostih finančne, psihične in druge pomoči.
SODNI IZVEDENCI:
- Omejitev višine izvedenine  na znesek 500 eur; pričanje izvedenca na sodišču plača le tisti, ki ga je zahteval. Rok do oddaje mnenja je maksimalno dva meseca. - Omejitev dolžine zapisa na 2 strani A4 formata, ki zajema bistvo; navede tudi, kar se njemu zdi pomembno, ne le strogo odgovori na sodnikova vprašanja. Jasno napišejo potrebno diagnozo (osebnostna motnja/alkoholizem,...). - Izdelava novega koncepta in sodobnih tehnik prepoznavanja osebnosti nasilneža brez uporabe že davno zastarelih tehnik. - Minimalno tri osebne obravnave z vsako stranko.
 
NEVLADNE ORGANIZACIJE: - Povezava  z varuhi. - Večja finančna podpora nevladnim organizacijam. - Nevladne organizacije so tiste, ki izvajajo obvezni terapevtski program za vse nasilneže. - Na državni ravni ugotoviti, če imamo dovolj varnih hiš.
 VZGOJNO VARSTVENI IN VZGOJNO IZOBRAŽEVALNI  ZAVODI: - Ustrezno izobraževanje psihologov in pedagogov za področje nasilja v družini. - Vključitev v sistem pomoči žrtvam nasilja- povezava z varuhi. - Nudenje celostne psihične pomoči, pomoči pri učenju. -     Dodajanje  učne vsebine o nasilju pri predmetih Etika v OŠ in Sociologija in Psihologija v SŠ, več življenjskih vsebin  UČENJE ŽIVLJENJA, manj učenja na pamet, dodajanje in poudarjanje pojmov vrednot, strpnosti, enakosti, enakopravnosti. - Več dela na preventivi nasilja; otroke že od malega učiti, da se ne obrnemo stran ob nasilju ampak pomagamo oz. opozorimo na nasilje starejše. - Brezkompromisno ustavljanje nasilja s strožjimi ukrepi in sankcijami. - Poglobljena obravnava mladih, ki kažejo znake nasilja; pomoč, izobraževanje ter ukrepanje celotnega razreda.
 ODVETNIKI:
- Odvetniki sami in sodniki morajo prijaviti neetične ter nestrokovne odvetnike Odvetniški zbornici, ki ustrezno ukrepa.
 