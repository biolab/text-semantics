V prostoru, kjer je bila do sedaj trgovina (20 let) želim odpreti galerijo, kar pomeni, da spreminjam namembnost iz poslovnega prostora v prostor namenjen kulturni dejavnosti.
Ker pa poslovna in kulturna dejavnost po Splošni klasifikaciji dejavnosti ne spadata v isto kategorijo, sem dolžan za stavbo zgrajeno 1884 leta pridobiti gradbeno dovoljenje, pridobiti vsa soglasja, .... Celoten postopek traja cca 6 mesecev, stane pa okoli 25 eur/m2. Dejansko pa jaz v okviru predvidene nove dejavnosti zunanjosti prostora ne predvidevam nikakršnih sprememb, v notranjosti objekta pa imam namen prostor očistiti in pobeliti, kar pomeni, daje veljavna zakonodaja popolnoma neživljenska in zelo škodljiva za razvoj malega gospodarstva na katerem gradi svoje ekonomije večina razvitih držav.
Zaradi veljavne zakonodaje se povzroča škoda na več področjih; stara mestna jedra zaradi obstoječe zakompliciranosti in cene postopkov propadajo, lokali in dejavnosti se iz starih mestnih jeder umikajo; male obrti bi lahko rešile problem brezposelnosti marsikomu, hkrati pa od lokalov, ki ne funkcionirajo nima nič ne država, ne občina, hkrati pa tudi ne lastnik objekta in zato marsikateri objekti v starih mestnih jedrih propadajo.
Strinjam se, da je druga zgodba pri gostinskih objektih pri projektih, kot je moj pa gre samo za prelaganje papirjev z enega konca na drug in pridobivanje dokumentov, ki so sami sebi namen.
Marsikatero trnovo pot do nikomur potrebnih dokumentov bi tako lahko spremenili v zgodbo o uspehu, v trenutnem stanju pa se veliko potencialnih podjetnikov raje odloči za socialno podporo, kot za boj z mlini na veter.
 