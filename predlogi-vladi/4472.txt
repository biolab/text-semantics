V mislih imam dve skupini ljudi, katerim bi dali to možnost.
Prva skupina so verski funkcionarji, ki imajo možnost sklepati verske poroke (pa naj bodo to cerkvene poroke, poroke po šeriatskem pravu, ali kaj tretjega). Nesmiselno je zahtevati, da par, ki se želi poročiti versko, opravi dva obreda....civilnega in še verskega. Gre za dodatne stroške (pa čeprav je civilni obred načeloma zastonj), dodatne organizacijske težave in dodaten potrošen čas. Verjamem, da bo verski funkcionar znal vnesti poroko v matično knjigo enako dobro, kot to stori matičar
Druga skupina bi bili koncesionarji. Določenim ljudem se bi lahko podelilo koncesije za sklenitve zakonskih zvez, za to koncesijo bi seveda morali državi letno plačevati nadomestilo. Koncesije ne bi bile teritorialno omejene, ampak bi veljale na celotne ozemlju Slovenije. S tem bi dobili pravico, da sklepajo zakonske zveze, in da to seveda tudi ustrezno zaračunajo. Na ta način bi dali mladoporočencem širši nabor možnosti, kje, kdaj in na kakšen način se lahko poročijo, prav tako bi si lahko koncesionarji med seboj konkurirali (in konkurirali upravnim enotam) s ceno in kakovostjo opravljene storitve. Seveda bi pri tem ostala možnost brezplačne poroke pri matičarju na upravni enoti.
Tako pri prvi, kot tudi pri drugi skupini bi bile te pravice vezane na posameznika. Torej, verska skupnost ne bi mogla postaviti novega duhovnika, in bi le-ta imel avtomatsko pravico sklepati civilno veljavne zakonske zveze, ampak bi moral za takšno dovoljenje zaprositi nek uradni organ (najbolje pristojno ministrstvo). Prav tako podjetje (ali samostojni podjetnik), ki bi imel koncesijo, ne bi moglo kateregakoli zaposlenega določiti, da lahko sklepa zakonske zveze.
 
S tem bi pridobili dve stvari:
- organizacija poroke bi bila nekoliko enostavnejša in nekoliko cenejša
- v javni upravi bi realizirali določen prihranek. Ker bi se zmanjšalo število porok, ki bi jih opravljali matičarji, bi lahko število le-teh nekoliko zmanjšali. Prav tako bi država dobila nekaj denarja od koncesij.