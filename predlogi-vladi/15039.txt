Pozdravljeni. Sem Tomaž Paulus in sem se v soboto 23.7. ter nedeljo 24.7.2022 pridružil prostovoljcem, ki so na Krasu izdelovali protipožarne preseke s katerimi se je zamejilo požar.
Predlagam, da se poišče sistemsko rešitev za povračilo stroškov prostovoljcem.
Sam sem pomagal Zavodu za gozdove v Komnu pri zbiranju podatkov o prostovoljcih (ime, priimek, naslov, kontaktni podatki), formiranju delovnih skupin, odpravi na delovišča, raznosu malice in pijač po deloviščih,...
Če pogledam moj prispevek, sem vstal ob 4 uri da sem bil ob 6ih zjutraj v Komnu, kjer sem delal do poznih popoldanskih ur, pri tem pa sem naredil več kot 600 km z vozilom. A moje delo ni bilo zelo zahtevno.
Če pa pogledam prostovoljce sekače, ki so prav tako kot gasilci tvegali življenja, pri tem pa uporabljali svoje orodje in opremo, prišli so iz cele Slovenije, delali so cel dan pri temperaturi lokalno do 41°C in prav gotovo so imeli tudi škodo ali okvaro na svoji lastni opremi in orodju, pa se mi zdi korektno, da se na njih ne pozabi.
Predlagam, da se za prostovoljce sekače ( Zavod za gozdove ima evidenco) zagotovi neko pavšalno nadomestilo, lahko tudi v obliki solidarnostnih bonov ( po zgledu turističnih bonov 2021).