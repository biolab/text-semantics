 Spoštovani!
 
Vladi predlagam, da nadzor oz. pristojnost na področju upravljanja v poslovno-stanovanjskih stavbah razširi na stanovanjski inšpektorat, saj je na danem področju velika luknja. V naši stavbi imamo upravnika (s.p.), ki ni bil imenovan z veljavnim sklepom etažnih lastnikov (v poštev pridejo določila Stvarnopravnega zakonika), pač pa si sam postavil tablo pri vhodu v stavbo, hkrati pa je z vsakim etažnim lastnikom sklenil individualno pogodbo o upravljanju ter določil fiksen znesek za stroške v zvezi s skupnimi prostori. Ker sem si pridobil vse individualne pogodbe, sem hitro ugotovil, da vsi etažni lastniki plačujejo cca. 700 EUR/mesec za upravljanje. Skupnih prostorov pa je vsega zgolj cca. 40 m2, prav tako pa se skupni prostori niti ne ogrevajo. Ker mi zaradi individualnih pogodb ne more biti predložena ena, skupna pogodba o upravljanju (ter delitev stroškov po solastniških deležih), niti zakonodaja ne pozna individualnih pogodb, vas prosim, da uredite navedeno področje, saj se sedaj očitno lahko počne karkoli, brez kakršnega koli nadzora. Odpoved upravniku ni mogoča, saj ima vključno z njegovim odvetnikom (oba sta etažna lastnika) večino po solastniških deležih. Tudi sam bi želel biti upravnik, delal nič ter služil ogromno in mi nihče ne bi mogel nič. Ker stanovanjski inšpektorat odklanja pristojnost ter napotuje na sodišče vas še enkrat prosim za pomoč, saj so sodni postopki dragi, predvsem pa zamudni. Skratka, sem v situaciji ko ne vem kaj me v skupnih prostorih bremeni, ne mislim pa plačevati fiksnih stroškov brez specifikacij, samo za to ker se našemu upravniku to ne da (njegove besede). Zaradi tega tudi ne mislim skleniti individualne pogodbe, saj so skupni prostori v solastnini etažnih lastnikov, ureditev razmerij pa mogoče zgolj s skupno pogodbo. Prav tako tudi upravnik trenutno ne plačuje nobenih stroškov v zvezi s skupnimi prostori, saj pogodbe sam s sabo tako ali tako ni sklenil. Logično.
 
Hvala!