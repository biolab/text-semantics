Glede na dejstvo, da se trenutno situacija v zvezi z epidemijo pridno izkorišča, predvsem s strani manjših upravnih enot, bi veljalo vsaj za obdobje zaostrenih epidemioloških razmer, pa tudi na daljši rok, ponovno uvesti krajevno pristojnost za vse upravne postopke. Po zdajšnjem sistemu so kaznovane za pridnost predvsem upravne enote, kjer se trudijo in sprejemajo stranke po najboljši zmožnosti, medtem, ko nekatere upravne enote izkoriščajo razmere in se otepajo strank, z raznoraznimi čakalnimi dobami ali ostalimi omejitvami pri dostopu do servisa državljanov. Najlažje je povedati pojdite na drugo upravno enoto. Tako pride do situacije, da imajo posamezne upraven enote prekomerno obremenitev, druge pa uživajo v lagodju zmanjšanega obsega dela. Da ne omenjam, v kolikšni meri se poslabša zdravstveno varnostna situacija na prekomerno obremenjenih upravnih enotah. Že res, da je bila krajevna pristojnost ukinjena z namenom večje dostopnosti servisa državnih organov, ne gre pa zanemariti, kakšne neenakosti so se s tem povzročile med obsegom dela posameznih upravnih enot. Konec koncev so zaposleni na le teh enako plačani, za različen obseg opravljenega dela, kar pa v nobenem pogledu ni pravično. Še bolj pomembno pa je dejstvo, da se je zaposlene določenih upravnih enot na tak način pahnilo v večjo zdravstveno ogroženost, povsem po nepotrebnem. S ponovno uvedbo krajevne pristojnosti bi se vsaj malce bolj enakomerno in pravično razporedilo stranke po vseh upravnih enotah. Že res, da bi morda kdo nergal, da so stranke na slabšem, da ne morejo kjerkoli, ko imajo 5 minut časa, menjati osebni dokument, opraviti registracijo vozila in podobno. A bodimo iskreni sami do sebe, vsak bi moral biti toliko odgovoren državljan, da bi pravočasno poskrbel za te stvari na območju svojega prebivanja. S tem ne bi bil pravzaprav nihče zares prikrajšan, za kar koli, bi pa sistem vsaj na določenem segmentu delovanja postal vsaj malo bolj pravičen.