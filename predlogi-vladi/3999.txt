Pozdravljeni,
nisem strokovnjak za dohodnino, temveč za obdavčitev pravnih oseb, a imam kljub temu predlog vezan na dohodnino.
Primer: Slovenska družba ima v tujini (npr. v Turčiji) pisarno. V tej pisarni dela turški državljan (rezident), katerega naloga je analiza trga, iskanje kupcev, posredovanje informacij o trenutnih trendih v določeni industriji ipd. ter v Slovenijo sploh ne prihaja opravljat svojega dela. Turški državljan in davčni rezident je zaposlen in prejema plačo neposredno od slovenske družbe.
Po trenutni slovenski zakonodaji (ZDoh-2) mora slovenska družba obračunati davčni odtegljaj (akontacija dohodnine), ker se šteje, da ima dohodek iz zaposlitve vir v Sloveniji vedno, ko je izplačan s strani slovenskega rezidenta, razen če v imenu prejemnika dohodka slovenska družba na DURS vloži KIDO-5, na podlagi katerega se lahko izkoristijo ugodnosti (oprostitev ali znižana stopnja) iz mednarodne konvencije o izogibanju dvojnega obdavčenja.
Vse lepo in prav, vendar je več kot očitno, da je z določitvijo plače, izplačane tujemu rezidentu, ki v SLO ne opravlja nikakršnih aktivnosti, naloženo tako prejemniku dohodka kakor tudi plačniku dodatno administrativno breme, še posebej v primerih, ko slovenska družba na tak način zaposluje nerezidente iz različnih držav in v večjem obsegu.
V izogib dodatnemu administriranju slovenskih podjetij, kar je tudi eden izmed glavnih ciljev vsakokratne davčne reforme, ki smo jih državljani, podjetniki in investitorji že precej siti, predlagam, da se ZDavP-2 ustrezno spremeni v delu, ki določa obveznost vlaganja KIDO-5 v primerih, ko je po konvenciji predvidena popolna oprostitev obračuna davčnega odtegljaja v zvezi z izplačilom dohodka iz zaposlitve nerezidentu.
Na koncu podajam seznam, na podlagi lastne raziskave, nekaterih držav, v katerih dohodek iz zaposlitve nerezidentu, ki je izplačan s strani delodajalca, ne šteje, kakor da ima vir v državi delodajalca (torej izplačevalcu ni potrebno obračunati akontacije dohodnine niti v imenu prejemnika vlagati "KIDO" obrazca): Bolgarija, Ciper, Češka, Danska, Estonija, Finska, Grčija, Madžarska, Italija, Malta, Poljska, Slovaška, Španija, Švedska, Nizozemska, Tunizija, Turčija, VB, ZDA itd..