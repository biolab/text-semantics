V programski mreži nekaterih televizijsko-spletnih ponudnikov se je pojavila 'slovenska' različica postaje, ki celodnevno predvaja risanke in podobne otroške vsebine. Televizijska postaja si deli spored z drugo postajo, ki oddaja v nočnem času in večinoma predvaja starejše črno-bele ameriške filme s srbskimi podnapisi. Kot že to ne bi bilo dovolj moteče, postaja, ki oddaja v dnevnem času otroške risanke, predvaja otroške oglase v srbščini, ki večinoma oglašujejo ponudbo otroških igrač, zbirke plastičnih možičkov, cunjaste punčke in dojenčke ipd. Ti oglasi so ne le resnično moteči, saj so predvajani z zvišano glasnostjo, posneti v trdi ekavici, z vsiljivim naglasom in izrazjem, temveč tudi zelo žaljivi.
Ne vem natanko, kakšni so nameni izvajalca tega programa, toda očitno si želi med slovenske otroke v najobčutljivejšem obdobju širiti srbski jezik. To je res pod vsako častjo in tega nismo dolžni prenašati, da nas bo v lastni državi nekdo poniževal iz lastnega koristoljubja. Naši otroci v večjih mestih so že tako pretirano podvrženi balkanskim jezikom, ki se pojavljajo z mazaštvom, pri športnih dejavnostih in nenazadnje tudi na otroških igriščih. Mislim, da se moramo vprašati, koliko nam otroci pomenijo in ali nam je vseeno, katere kulture jih bomo učili.
Takšen spored bi bil na državni televiziji protizakonit, neprevedene vsebine v tujih jezikih so namenjene zgolj manjšinam, ki živijo pri nas, pa še te so večinoma podnaslovljene. V Sloveniji ne priznavamo srbske narodne manjšine, zato tudi ne predvajamo sporeda, namenjenega takim prebivalcem, posebej pa ne, če je lahko žaljiv za ranljivi del Slovencev, ki so na lastni koži doživeli zatiranje nekdanjega sistema in nasilje velikosrbke vojske med osamosvojitvijo. Če državna televizija ne sme ponuditi takih vsebin, potem ni nobenega razloga, da ne bi enako veljalo tudi za druge televizijske postaje, saj do njih ni nič teže priti in so lahko prav tako priljubljene kot državna televizija.
Zato predlagam pristojnim uradom, da pregledajo vsebino teh sumljivih televizijskih postaj in po možnosti onemogočijo njihovo nadaljnjo nezaželeno dejavnost.