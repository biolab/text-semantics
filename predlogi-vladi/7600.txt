 Moj predlog apelira na Ministrstvo za šolstvo RS in izhaja iz opažanj:
- da je izvajanje osnovnošolskega kurikuluma zbirokratizirano do onemoglosti (ubita kreativnost učiteljev in učencev!);
- da so OŠ-kurikulumi po obsegu in zahtevnosti že skoraj dosegli obseg srednješolskega nivoja (zlasti 3. triada; v 2. triadi pa ni dosti bolje);
- da osnovnošolci cele popoldneve presedijo ob knjigah in se zaradi preobilice zahtev kurikuluma odpovedujejo prostočasnim dejavnostim, zlasti GIBANJU in DRUŽENJU (kot predstavnik razreda o tem podatku povprašujem starše svojega in drugih razredov); so v vrhu najdebelejših učencev v EU!!!
- da morajo tudi v primeru daljših bolezni takoj nadomestiti popolnoma vse izpuščeno (ker se bolan otrok lahko doma odlično pripravlja, da bo prvi dan po prihodu v šolo vprašan vse predmete!);
- da se učiteljski zbori ne usklajujejo glede količine testov in naloženih nalog, seminarskih nalog, domačih branj, govornih vaj, ipd.
- da je večina otrok pod konstantnim dnevnim stresom, ki že prerašča v apatičnost ali negativno ekspresijo do znanja, učiteljev, staršev in šolskega sistema; nam staršem pa zmanjkuje protiargumentov;
- da šole med seboj tekmujejo in dvigujejo zahtevnost na račun prostega časa otrok in nenazadnje staršev, ki smo se prisilljeni ponovno ukvarjati s šolskimi vsebinami, saj tempo otrokom ne dopušča bolj umirjenega in samostojnega poglabljanja v snov;
- da nobena šola svoje kakovosti ne preverja z anketiranjem porabe učnih ur dijakov na dan/teden;
- da so učne vsebine polne balastnih podatkov, zato manjka utrjevanja glavnine konceptov, na hitro naučeno pa ne rezultira v znanju, ampak v kratkoročnosti in pozabljanju;
Zaradi vsega naštetega predlagam takojšnje zmanjšanje strogo predpisanega vsebinskega obsega vsaj za 40% in izdajo smernic za nekaj več skupinskih- in individualnih raziskovalnih projektov (+20%). Šolarji morajo ven iz sob in stanovanj ter ven iz ukalupljenih konzervativnih pedagoških konceptov!