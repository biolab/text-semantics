Berem predlog spremembe zakona o DMV. Spet začudenje, kateri "strokovnjak" si je izmislil tako zakompliciral sistem obdavčitve. Drži, ukinili so davek na luksuz, ki ni imel nobenega smisla, saj ni bil vezan na ceno, ampak na moč motorja, tako da po novem bi luksuzni avto za 300.000 € stal nekih 50.000 € manj. Še vedno premalo, da se ga ne bi splačalo registrirati v tujini.
Kot drugo, pa so lepo obdavčili ves ostali sloj, ki so si sedaj privoščili razne ople, renaulte, golfe, passate in ostala vozila srednjega razreda, za katera bodo po novem plačali veliko več. Če to danes stane 100 do 500 evrov, bo leta 2021 to stalo med 700 in 3000 €. Pametno, ni kaj, primanjkljaj denarja boste pobrali pri tistih, ki že tako ali tako nimajo nič. To je nastalo iz kriznega davka - bogatim ne moremo vzeti, dajmo potem pritisniti na tiste, ki so itak primorani imeti vozilo.
Še tistih par ljubiteljev bo vrglo puško v koruzo, saj bo po novem starejši avto, vreden pičlih 2.000 €, dobil kar 10.000 € dajatev. Kot da bo tisti, ki kupi tak avto z velikim motorjem, delal ogromno kilometrov in ga je treba obdavčiti za ves izpust ogljikovega dioksida.
Spoštovane dame in gospodje na ministrstvu, ali je res tako težko sešteti ena in ena? Primerjali ste kup držav, naredili primerjavo, pri čemer seveda niste upoštevali standarda in kupne moči. Pa najbrž ste namerno izpustili države, kjer tega davka ni.
Enkrat ste se že zmotili, pobrali ste bistveno manj davka kot ste želeli. Zdaj se obremenili vse sloje, tudi tiste, ki kupujejo poceni avtomobile. In to naj bi bila ustrezna dolgoročna rešitev?
Če se gremo prosti pretok blaga v EU, so takšne obdavčitve nelogične. Zavirajo kupno moč, denar odteka iz države. Ko boste dojeli to enostavno stvar, boste morda ukinili ne nerodne davke, ki ne služijo nikomur. Ljudje bodo nehali kupovati, denar boste porabili za inšpekcijske preglede, malha pa bo ostala prazna.
Davek, ki ste ga predlagali, bi bilo treba znižati za vsaj tretjino, pri novejših vozilih pa ga celo ukiniti. Pri tem pa upoštevati ves prihodek, ki bo nastal zaradi povečane prodaje, to je predvsem DDV, trošarine in vsi ostali davki, ki jih podjetja, ki se z avtomobili ukvarjajo, mesečno vplačajo v državno blagajno.
Če je namen skrbeti za čistejše okolje - potem je treba obdavčiti gorivo, tako da tisti, ki se vozi več, pač plača več.