Predlagam, da vlada nekatere javne agencije, za katere ni ključnega pomena, da se nahajajo v Ljubljani, preseli v druge dele Slovenije.
 
Zakaj ne bi mogel GURS imeti sedeža v Mariboru?
Zakaj ne bi mogel biti NPU v Celju?
Zakaj ne more biti ARSO v Kranju?
Zakaj ne more biti SPIRIT na Jesenicah ali v Kočevju?
Agencija za kmetijske trge in razvoj podeželja v Murski Soboti?
Našteval bi lahko ves dan....
 
Prednosti decentralizacije:
- skladnejši razvoj Slovenije
- javne službe bi imele dostop do cenejše delovne sile, ki je na voljo izven prestolnice. Povprečna plača v Ljubljani je recimo 30% višja, kot v Murski Soboti. Posledično se lahko zmanjšajo stroški javne uprave.
- zmanjšanje obsega dnevnih migracij v Ljubljano. Trenutno se lepo število ljudi vsakodnevno vozi na delo v Ljubljano. Če bi se delovna mesta javne uprave bolj enakomerno porazdelila po Sloveniji, bi bile povprečne prevožene razdalje krajše. S tem se manj obremenjuje ceste in okolje, znižajo se izplačila potnih stroškov zaposlenim, zaposleni pa za pot na delo in domov porabijo manj časa
- v Ljubljani se znižajo najemnine in cene nepremičnin, kar bi moralo biti v interesu večine prebivalstva. V Ljubljani je denimo najvećja slovenska univerza....visoke najemnine so občutna ovira za študij. Mladi Ljubljančani si morajo iskati stanovanja ali hiše vse dlje od svojega rodnega mesta, ker si stanovanje v LJ lahko privoščijo le redki.
- zmanjša se prometna preobremenjenost Ljubljane, predvsem v času konic.
 
Kot pomanjkljivost je potrebno omeniti to, da bi bila takšna selitev v začetku težava za vse prebivalce Ljubljane, ki so zaposleni v takšnih javnih zavodih. To težavo bi se dalo delno zmanjšati s premestitvami zaposlenih med posameznimi zavodi po geografskem načelu. Seveda se vseh zaposlenih ne da kar tako premeščati, delna rešitev bi pa to bila.
Kljub tej težavi pa menim, da bi pozitivni učinki vsekakor več kot odtehtali to pomanjkljivost.