Vladi predlagam, da omeji tranzitni tovorni promet, ki zlasti na Štajerski in Primorski avtocesti že presega vse meje dobrega okusa. Ne samo, da po AC ne prideš več nikamor oziroma nič hitreje kot po navadni cesti. S tovornjaki so zaparkirana tudi vsa počivališča in tudi ceste do teh počivališč. Na počivališču Lukovica npr. vsako jutro tovornjaki stojijo celo na pospeševalnem pasu, policije seveda ni na spregled!     V izgradnjo AC križa smo šli, da bomo hitreje potovali iz enega na drug konec države in ne zato, ker smo hoteli postati koridor za romunske, ukrajinske in bolgarske prevoznike. Ker vem, da se bo Vlada izgovarjala na EU in prost pretok blaga, predlagam naslednje. DARS naj odkupi nekaj zemljišč in zgradi dve do tri velika parkirišča za tovornjake. Postanek (beri obvezni počitek) na teh parkiriščih naj bo plačljiv in cena naj bo postavljena tako visoko, da tranzit preko Slovenije ne bo več zanimiv oziroma se bo del tovornega prometa preusmeril na Hrvaško ali Avstrijo.          