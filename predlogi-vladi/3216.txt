Po povpraševanju na centru za socialno delo, kako uveljavljati pravice iz starševskega varstva (konkretno pravica do skrajšanega delovnega časa do otrokovega 3. leta), če si eden izmed več družbenikov in poslovodna oseba in plačuješ prispevke za socialno varstvo po osnovi 040, imam informacijo, da se to ne da.
Torej starš, ki skrbi za otroka, mlajšega od treh let, ima pravico do skrajšanega delovnega časa vsaj 20 ur tedensko, država pa mu krije prispevke za preostalih 20 ur. Za zaposlene starše se to uredi enostavno: aneks k pogodbi o zaposlitvi s skrajšanim delovnim časom je treba poslati na center za socialno delo. Tudi za s.p. je uvedena ta možnost, za družbenika, ki je obenem poslovodna oseba, pa ne.
Na podlagi te informacije ugotavljam, da so nekateri starši diskriminirani ter predlagam, da morajo biti ustrezni zakoni dopolnjeni, da bo diskriminacija odpravljena. Predlagam, naj ima možnost uveljavljanja te pravice vsak starš (oziroma eden od obeh staršev, ne glede na to, ali je zaposlen ali družbenik ali s.p., ali ne), ki si je pripravljen polovico prispevkov (tisto, ki jo sicer plačuje delodajalec), plačevati sam. Tako da bi izključili možnost diskriminacije.
 