Spoštovani,
pozdravljam pogostejše kontrole gibanja in zbiranja prebivalcev z namenom omejitve širjenja virusa Covid-19. Menim pa, da je do tega prišlo prepozno, saj bi se z ustrezno kontrolo verjetno izkazalo, da odlok o prepovedi gibanja izven občine ne bi bil potreben, vsaj ne v takšni obliki. Razumem, nekatere koristi predloga, vendar pa je v nekaterih ozirih tudi precej neživljenjski in absurden.
Vlada je večkrat poudarila, da je bil odlok sprejet zaradi potrebnega zmanjšanja navala ljudi na turistične destinacije kot so Bled, Primorska, Kranjska Gora idr. In čeprav se s tem strinjam in se sam že dlje časa zadržujem le v bližnji okolici, sem se že prvi dan novega odloka znašel v prekršku. Namreč le dobre 3 km izven občinske meje in manj kot 10 km od doma (cca. 6 km zračne linije) sem se odpravil na sprehod na hrib, ki sploh iz tistega izhodišča ni pogosto obiskan - prav zato sem ga izbral raje kot nekatere bližje destinacije, ki pa so lahko veliko bolj obljudene (npr. Šmarna gora, Katarina ipd.). Odlok o omejitvi gibanja tako dejansko lahko otežuje odgovorno ravnanje izogibanja mest večje obljudenosti, policisti pa seveda na lastno pest ne morejo oproščati izjem, tudi če je prekršek storjen v dobri veri odgovornega ravnanja za preprečevanje širjenja okužbe.
Sploh v nekaterih občinah, ki so dokaj majhne (npr. Trzin), je takšna rigidna omejitev gibanja lahko še posebej nesmiselna za vse, ki iščejo občasno sprostitev stran od bolj obljudenih točk.
Zato predlagam, da se odlok prepovedi gibanja izven občine dopolni tako, da je gibanje možno le znotraj občine, ali pa izven občine do največ 15 km oddaljenosti od doma (t.j. naslova stalnega/začasnega prebivališča). S tem ostanejo razbremenjene najbolj obljudene destinacije, zmanjšajo se razlike v možnosti gibanja med prebivalci različno velikih občin, območje gibanja posameznika pa je še vedno dovolj majhno, da je nevarnost širjenja okužbe zmanjšana. V vsakem primeru pa je še vedno potrebna odgovornost posameznika, k čemur pa vsekakor pripomorejo redne kontrole.