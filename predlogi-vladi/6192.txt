Predlagam čimvečjo raznovrstnost državnih radijskih programov, ki delujejo na osnovi Radia Slovenija, torej da bi se na vsakem od teh programov lahko našlo karseda največ za najrazličnejše okuse tako na področju glasbe kot tudi ostalih področij človekovega delovanja. To pomeni, da se ne bi vrtela le zabavna glasba, ampak tudi druge zvrsti glasbe, novice in pa tudi pogovori z najrazličnejšimi strokovnjaki s svojih področij, kjer bi potekale razprave tudi na področjih, ki niso namenjena samo glasbi, športu in politiki, temveč tudi recimo znanosti, kulturi, prometu, turizmu, tujim poslušalcem v njihovih jezikih itd. Predvsem na različnih radiih in ostalih medijih (televizija, spletni mediji) se v zadnjem času vse bolj postavlja dilema, kako uzakoniti določen delež poročanja/predvajanja domačega proti deležu tujega v njih. Največja razprava se je zgodila pri zabavni glasbi, ki se vrti na radiu, saj želijo tam ponovno uzakoniti karseda največji delež slovenskih pesmi, da se ne bi vrtelo samo ali velike večine tujih. A sam menim, da je sama napaka tega problema pravzaprav v tem, da se toliko promovira zabavno glasbo, potem ko bi se lahko promoviralo še marsikaj drugega, kar ostaja v medijih prezrto. Ker se na radiu vrti tako uzakonjen del domače produkcije, ki nima niti približno tolikšne produkcije kot tuja, se zato žal dogaja, da se predvaja ogromno precej nekvalitetne domače zabavne glasbe in ljudje dobijo do domačega posledično odpor. No, moj predlog je, da na radiu ta problem rešijo preprosto s tem, da zmanjšajo delež zabavne glasbe v svojem programu in potem med domačimi pesmimi izberejo res samo tiste kvalitetne, medtem ko nekvalitetnih sploh ne predvajajo. Tako ta delež domače slovenske zabavne glasbe sploh ne bi bil vprašljiv v nobenem primeru in bi bil normalno visok v očeh skoraj vsakega državljanja, preprosto bi se v tem primeru zmanjšal tudi delež tujih zabavnih pesmi, med katerimi prav tako vse še zdaleč niso kvalitetne. Ta manjši delež zabavne glasbe na radiu bi se potem lahko nadomestil s kulturnim, znanstvenim in ostalim programom, ki je trenutno tam najbolj prikrajšan.
 
Nekako zadnje čase mediji ne znajo prepoznati kvalitete domačega na  vseh področjih človekovega delovanja, ampak se v iskanju čimvečjega  dobička vse bolj poskuša upirati v kvaliteto tujine in se opirati nanjo. Ob tem se zaenkrat po drugi strani tudi žal različni mediji na silo  trudijo spraviti skupaj čimveč slovenskega, da bi zadostili nekemu  razmerju med domačim in tujim, predvsem v zabavni glasbi, čeprav je morda nekvalitetno in se posledično nikakor ne bi smelo predvajati, ker bi se morala iskati na vsakem področju na državnem nivoju izključno kvaliteta. In tako je  postal recimo Damjan Murko neverjetno slaven s svojo popolno  nekvaliteto. On je zame satira celotne slovenske družbe danes in tudi  delovanja medijev samih, preprosto posmeh vsemu, parodija na njihovo  delovanje. Da ne govorim o tem, da že ene popolnoma neuspešne športnike  mediji na veliko oglašujejo, čeprav ni nobenih rezultatov, isto nekatere  neuspešne politike z nizko kvaliteto. Po drugi strani pa je prezrtih  toliko kvalitetnih znanstvenikov, opernih pevcev, gledaliških igralcev,  klasičnih instrumentalistov v orkestrih, pisateljev, pesnikov in  marsikaterih ostalih kvalitetnih ljudi na drugih področjih, da kar glava  boli. Z drugimi besedami, slavne osebnosti postajajo napačni ljudje, tisti z nizko kvaliteto svojega  delovanja, namesto da bi se družba spravila skupaj in slavila visoko  kvaliteto, ki bi lahko zvišala tudi mnenje tujcev o naši celotni državi.  Tu bo treba ogromno postoriti, če želimo spet našo državo spraviti na  višji nivo, ne pa da jo zapusti vsak, ki si želi nek preboj v tujini,  potem ko so ga doma prezrli in ni mogel iz domovine svoje kvalitete  širiti v tujino, tako da mu ni preostalo drugega, kot da odide v tujino. Če ste za predlog, bom vesel vsakega vašega glasu. Če mu nasprotujete in si želite še naprej, da državni radijski programi (sploh recimo Val 202) v večini svojega programa predvajajo zabavno glasbo, pa se morate zavedati, da so v tem primeru različne kvote domače produkcije glede na tujo nerealne, saj je realno gledano delež kvalitetne slovenske zabavne glasbe v odnosu na kvalitetno tujo zabavno glasbo iz vseh različnih držav (angleško, nemško in italijansko govorečih, balkanskih držav itd.) dokaj nizek, recimo tam okoli 15-20%, če ne v resnici celo manj, potem ko je tujina še povečala svojo produkcijo in ima že tako ali tako precej večje število prebivalcev in posledično tudi zabavnih pevcev. V primeru velike količine predvajane kvalitetne zabavne glasbe torej ni smotrno upati, da bo velik del dala domača produkcija. Kar se tiče komercialnih radiev, pa se glede njih definitivno nihče ne obregne, ker delujejo pač glede na svoje cilje in tudi zaradi števila poslušalcev sploh služijo denar, tako da ni nič spornega, če recimo kakšen Radio Veseljak vrti le domačo glasbo, kateri od drugih pa recimo samo tujo ali pa kakšen drug žanr glasbe. A državni radijski programi so zadnje čase vselej najbolj na tapeti ...