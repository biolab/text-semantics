Videl sem prispevek na Preverjeno z dne 7. 6. 2016 o darilih osnovnošolskim in srednješolskim učiteljem ob koncu leta, kar mi je dalo misliti. Glede na to, da so učitelji posameznih predmetov in razredniki javni uslužbenci, ki samo opravljajo svojo nalogo, je povsem nepotrebno, da jih učenci kakorkoli materialno nagrajujejo. Svoje delo morajo opravljati ustrezno s predpisi, ne glede na to, ali jih čaka nagrada s strani učencev ali ne. Prav tako je dejstvo, da so starši nekaterih učencev finančno preobremenjeni, da bi odstopali denar (ne glede na znesek) v te namene, ali pa se učenci in/ali starši ne strinjajo s tem, da bi učitelj moral biti nagrajen. Ker učenec ne prispeva denarja za nakup darila učitelju, ga sošolci pogosto gledajo postrani ali pa celo zaničujejo, češ da je tako reven, da niti tistih 3 evrov ne more skupaj spraviti. Saj vemo, kako zlobni so lahko otroci. Govorim iz lastnih izkušenj in izkušenj ostalih. Velika večina učiteljev si pa v resnici želi le pohvale s strani učencev in ne pričakuje ničesar drugega v zameno, ker se vsega prej omenjenega dobro zavedajo. Prejemanje daril učiteljem povzroča tudi birokratske težave, ki jih imajo, roko na srce, že tako ali tako preveč.
Trenutno se 3. in 4. alineja 2. člena uredbe, ki to obravnava, glasita takole:
3.       Darila manjše vrednosti so darila, katerih vrednost ne presega 62,59 €, oziroma katerih skupna vrednost v posameznem koledarskem letu ne presega 125,19 €, če so prejeta od iste osebe.
4.       Darila zanemarljive vrednosti so darila manjše vrednosti, katerih vrednost ne presega 20,86 €.
Pomanjkljivosti teh dveh alinej se da zlorabljati, saj bi lahko npr. več učencev posamično podarilo darila v vrednosti do 20,86 € in bi se to še vedno štelo kot darilo zanemarljive vrednosti, saj so ga podarile različne osebe. Prav tako me zanima, kako učitelji sploh ugotovijo točno vrednost nekega darila. Ne verjamem, da »vklopijo razum in zahtevajo račun« od učencev, tako da je tukaj tudi nadzor vprašljiv. Spodaj prilagam še članek za podrobnejšo analizo.
Zaradi vsega navedenega predlagam, da se dopolni uredba, ki obravnava darila javnim uslužbencem. Naj se izrecno določi, da učitelji od učencev ne smejo prejemati nobenih materialnih daril, razen morda ob svečani proslavi ob koncu izobraževalnega programa (valeta, maturantski ples ipd.) ali pa pri res zadnji šolski uri, ki jo posamezen učitelj ima v izobraževalnem programu, če se zaključne proslave ne organizira ali pa ta učitelj na njej ni prisoten. Pri tem naj blagajnik razreda vse račune komponent darila zbere in označene izroči ravnatelju, ki se potem ukvarja z birokracijo, seveda pa skrbi za tajnost, da učitelj ne izve skupne vrednosti darila. 
Vir: članek