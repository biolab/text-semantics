Predlagam uvedbo obveznega tehničnega pregleda vozila pred spremembi lastništva vozila, vendar ne prej, kot en mesec pred spremembo lastništva.
Slednje bi bilo smotrno zahtevati tudi v primeru, da še ni preteklo zakonsko obdobje za ponovni tehnični pregled, saj bi s tem zaščitili tako kupca na eni strani, kot tudi prodajalca na drugi strani.
Prvi bi dobil zagotovilo, da kupuje tehnično izpravno vozilo ki ima veljavno registracijo celotno obdobje registracije.
Drugi pa bi dobil zagotovilo, da prodaja tehnično izpravno vozilo in se zaščitil pred možnimi uveljavljanji stvarnih napak in pravdnimi postopki po obligacijskem zakoniku (fizične osebe) ali Zakonu o varstvu potrošnikov (trgovci z vozili).
Kar pomeni, da po tem predlogu bi pooblaščena uradna oseba na sedežu izvajalca javnega pooblastila ob prepisu lastništva vozila od strank zahtevala:
- Kupoprodajno pogodbo, z navedbo cene vozila in podpisom obeh strank (skladno z veljavno ureditvijo)
- Potrdilo o opravljenem tehničnem pregledu vozila, ki je predmet Kupoprodajne pogodbe, ki ni starejše od enega (1) meseca.
V primeru, da vozilo, ki je predmet postopka prepisa ni namenjeno za vključitev v cestni promet (vozila namenjena za rezervne dele, predelavo, ipd.), lahko bodoči lastnik predmetnega vozila poda pred pooblaščeno uradno osebo za registracije vozil ustno izjavo o nameri na zapisnik.
Z ukrepom, ki je predmet predloga bi zaščitili kupce in prodajalce rabljenih vozil ter hkrati dvignili prometno varnost, ob upoštevanju dejstva, da bi bila vsa vozila ob prenosu lastništva tehnično pregledana.