Spoštovani predsednik Vlade g. Šarec,

volitve v Evropski parlament so ravnokar minile, rezultati so več ali manj že znani, kot verjetno že veste, vas v Bruslju že čaka kar nekaj kadrovskih opravil, čemur sledi še "kislo jabolko", namreč predlog za slovenskega komisarja.

Resnici na ljubo Slovenija do sedaj ni imela srečne roke s "svojimi" komisarji. Tako Janez Potočnik kot Violeta Bulc sta bila nesporno spoznana kot najslabša komisarja v "svojih" sestavah EK, potem je pa tu še tista nesrečna epizoda Alenke Bratušek, ki je s svojim poraznim nastopom dosegla, da nas je bilo povsod po Evropi še kar nekaj časa globoko sram. Kaj torej storiti, da se blamaža ne ponovi? In nenazadnje ne pozabite, leta 2021 bo Slovenija (in morda kar vi osebno) znova predsedovala Evropskemu svetu in morebiten dober in konstruktiven predlog bi nedvomno blagodejno vplival na vaš vtis o predsedovanju.

Ker kandidata ze evropskega komisarja predlaga neposredno Vlada brez kakršnekoli potrebne privolitve v DZ, apeliramna Vas, da presežete tradicionalne delitve na"naše" in "vaše" ter za komisarko, če se bo osebno seveda s tem strinjala, go. Romano Jordan. Naj naštejem nekaj argumentov.

1. Zadovoljeno bo ženskim kvotam, za katere si prizadevajo določeni feministični krogi v Bruslju.

2. Ne glede na spol je ga. Jordan preverljivo sposobna z brezmadežnim življenjepisom. Za nameček je doktorica jedrske fizike in ne nekega "mešanja megle", kakršnih je tako v Sloveniji kot po EU žal že več kot preveč. To tudi pomeni, da zna povedati tudi kaj vsebinskega in zgolj mlatiti prazno slamo z nekaj modnimi frazami. Tako ni nevarnosti, da bi zaradi njenega nastopa na zaslišanju pred pristojnim odoborom EP morali znova globoko zardevati. Nenazadnje je do sedaj bila tudi edina slovenska članica odbora EP za energetiko, kjer kot prvi predpogoj za sprejem šteje z referencami podkrepljena strokovnost, šele potem nastopijo nacionalne, strankarske, spolne idr. kvote.

3. Ga. Jordan je dva mandata že bila evroposlanka, torej zagotovo zelo dobro pozna notranji ustroj EU inštitucij in ima v "adresarju" gotovo dovolj kvalitetnih kontaktov, kadar bi Slovenija potrebovala zaveznike.

4. Do sedaj se je gotovo že kdo spotaknil v njeno članstvo v SDS. Treba pa je tudi priznati, da je pripadala proevropskemu zmernemu krilu stranke in ni nikoli na prvo žogo potegnila z Janšo, Grimsom in ostalimi pri kontroverznejših temah. Za nameček pa se še zdi, da se je s tranko ali vsaj njenim vrhom že pred časom razšla. Kaj točno se je zgodilo, ne vem, je pa vsekakor bila dovolj pametna, da je to speljala brez javnega pranja umazanega perila po rumenih medijih.

5. "Prevedeno" v evropske politične skupine je v Sloveniji prepričljivo slavila Evropska ljudska stranka (v nadaljevanju EPP), ki je v dveh "inkarnacijah" skupno osvojila kar polovico vseh slovenskih poslanskih mest. Že zato se spodobi, da se upošteva voljo ljudstva in v Bruselj predlaga nekoga, ki je blizu tej skupini. Poleg tega bo naslednji predsednik EK ali g. Weber ali kdo drug, ki ga bo predlagala EPP in če bi nominirali koga iz iste skupine, bi Slovenija zagotovo pridobila pomembnega zaveznika na najvišji možni ravni.

6. S predlogom dokazane strokovnjakine boste v zakulisnem pogovoru z naslednjim "evro mandatarjem", kdorkoli že to bo, gotovo dosegli, da slovenska komisarka dobi ugleden resor, pisan njej na kožo. Morda kar podpredsedniškega za energetiko, ki ga je Bratuškova pred 5 leti tako nespametno zapravila.

7. In za konec, če boste ob poskusih kravjih kupčij vaših koalicijskih partnerjev znali udariti po mizi, si boste zelo konkretno utrdili sloves odločnega voditelja, kot vas sicer ne ravno posrečeno poskušajo slikati t.i. vključeni mediji.

Če ga. Jordan ne bi privolila v kandidaturo, kot drugo možnost predlagam g. Žigo Turka. Njegova edina "hiba" je "napačen" spol, sicer pa večina zgoraj napisanega (sicer ni bil poslanec, je pa že zelo aktivno strokovno sodeloval z EK) velja tudi zanj.

Lp, niti Romana niti Žiga.