Spoštovani,
kot učiteljica razrednega pouka z angleščino spremljam situacijo in redno berem komentarje staršev in učiteljev na spletnih omrežjih. Glede na to, da se je vlada z Ministrstvom odločila, da se učenci 1. triletja vračajo v šole, bi rada izpostavila učitelje, ki učimo angleščino v 1. triadi. Učence teh let poučujemo s pretirano uporabo mimike obraza in pretirano dikcijo. Govoriti moramo razločno in s poudarki ter učencem jasno prikazati samo izgovorjavo besede. To na žalost ne bo mogoče z uporabo maske. Ugotovila sem tudi, da je največja težava v tem, da zaposleni starši potrebujejo varstvo. Predlagam vladi, da se pouk zaključi do konca maja - na daljavo (učitelji pridobijo ocene in te zaključijo bolj na podlagi ocen, ki so jih učenci pridobili do 16. marca), potem pa naj se za učence 1. triade organizira varstvo, kjer bi sodelovali učitelji razrednega pouka in učitelji podaljšanega bivanja.