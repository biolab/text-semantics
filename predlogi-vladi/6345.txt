Zadnje čase v različnih novicah opažam, da je vlada z novimi zakoni v smislu varčevanja daleč najbolj prizadela kulturo, ki je kot področje že tako ali drugače precej deprivilegirano glede na marsikatera ostala področja. Zadnji ukrep onemogoča denarna sredstva glasbenim šolam, ki so eden od temeljev kulture, saj vzgajajo nove kadre na svojem področju, prav tako pa pomagajo pri delovnih navadah otrok in predvsem pri kreativnosti, ki lahko pride povsod v življenju še kako prav. Po novem bodo morale biti glasbene šole plačljive, kar pomeni, da bo prišlo do upada šolarjev na tem področju, ki s 16% vseh šoloobveznih otrok še zdaleč ni zanemarljivo. Prav tako se je z ukinitvijo določenih javnih zavodov z manj kot 15 zaposlenimi v veliki meri prizadelo prav področje kulture, predvsem na področju gledališke, knjižničarske, muzejske in tudi glasbene dejavnosti. Da ne omenjamo seveda tudi tega, kako slabi pogoji so že navzven vidni pri ohranjanju kulturne dediščine, kar se potem kasneje med drugim pozna tudi na slabem izplenu od turizma.
 
Zato predlagam, da se konča z varčevalnimi ukrepi na področju kulture in se varčevalne ukrepe usmeri predvsem na področje bank, javne uprave in podobnih področij države, v katerih se pretaka precej več denarja kot na področju kulture, medtem ko se naj kulturo pusti pri miru ali pa se ji pomaga v tolikšni meri, da si lahko finančno opomore. Po mojih podatkih imajo denarne težave tako velike in pomembne kulturne institucije, kot sta SNG Maribor in Mladinska knjiga, prav tako pa se je v zadnjem času zelo okrnilo denarne pomoči za različne ostale kulturne organizacije, recimo Akademski pevski zbor Tone Tomšič. Pomanjkanje denarnih sredstev lahko posledično pomeni, da kvaliteta teh kulturnih institucij oz. organizacij upade, cene vstopnic za predstave se dvignejo in posledično te kulturne institucije oz. organizacije na koncu izgubijo svojo publiko in propadejo.
 
Kultura je eden izmed precej pomembnih temeljev družbe in slovenskega naroda s slovenskim jezikom nasploh. Prav tako je zrcalo neke družbe kot same, kar se vidi večkrat navzen tudi na področju ravnanja s kulturno dediščino. Ravno od kulture je odvisno, ali bo nek narod obstal ali ne, saj so narodi s šibko lastno kulturo vselej lahek plen drugih narodov. Slovenska kultura in slovenski jezik sta tisto sredstvo slovenske identitete, kar se danes v vladnih krogih vse preveč pozablja. Upam, da ne pride do popolnega propada na kulturnem področju, ker lahko to prinese katastrofalne posledice za celoten narod.