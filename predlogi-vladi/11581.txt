4. odstavek 58.člena Zakona o interventnih ukrepih za zajezitev epidemije COVID-19 in omilitev njenih posledic za državljane in gospodarstvo (ZIUZEOP) (v nadaljevanju PKP) odreja enkraten solidarnostni dodatek za vse redne študente s stalnim prebivališčem v republiki Sloveniji. V zakonu ne piše, da to velja samo za študente slovenskih univerz, kar je potem predpostavilo MIZŠ, ko je izdelovalo vlogo. Na naslovni strani vloge (https://e-uprava.gov.si/podrocja/izobrazevanje-kultura/visoka-in-visja-sola/enkratno-izplacilo-solidarnostnega-dodatka-studentom.html) ni o tem zaslediti nič. To študent ugotovi šele ko želi izbrati svojo izobraževalno ustanovo.
Tudi slovenski študenti po svetu so soočeni s koronavirusom, izpadom dohodka in plačevanjem najemnine in bi bili gotovo hvaležni vsake pomoči. V tujih državah jim prav tako ne bo nihče pomagal, bi jim pa veliko pomenilo, da se bi jih domovina spomnila, ko jo najbolj potrebujejo. Konec koncev si najbrž vsi želimo, da nekega dne pridejo nazaj in svoje pridobljeno znanje uporabijo v prid Slovenije in gotovo se bi bolj želeli vrniti v domovino, ki jih podpira.
Zato vladi predlagam dopolnitev PKP, ki bi predvidela tudi dodatek za študente, ki se v študijskem letu 2019/2020 izobražujejo po javnoveljavnih študijskih programih v tujini, ki se izvajajo kot redni študij in ki imajo stalno prebivališče v Republiki Sloveniji.