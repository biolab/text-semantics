Predlog:
Predlagam, da se na ravni EU uredi, da nobena država članica EU (npr. Luksemburg, Ciper) ali del države članice EU (npr. otok Man) ne bi mogel biti davčna oaza ter da se omeji iznos kapitala davčne oaze, ki niso članice EU (npr. Švica). Medtem, ko smo morali v Sloveniji davčno in drugo politiko harmonizirati z zahtevami EU, nekaterim državam članicam EU tega očitno ni bilo treba, ker sicer na ravni EU ne bi imeli davčnih oaz. Tako pa lahko naši tajkuni skrivajo svoje premoženje na Cipru, ki je postal država članica EU takrat kot Slovenija...
Obrazložitev:
Dejstvo, da so nekatere države članice EU ali deli držav članic EU davčne oaze, povzroča izkrivljanje konkurence v EU in omogoča neupravičene konkurenčne prednosti državam članicam EU ali delom držav članic EU, ki so davčne oaze in pripomore k davčnim utajam.  To pa je v nasprotju z enim izmed temeljnih načel EU, to je prost pretok blaga in storitev in enoten, svoboden, konkurenčen trg v EU. Davčne utaje in pranje denarja omogočajo tudi davčne oaze, ki niso članice EU. Davčne oaze povzročajo škodo tudi evropskim državam, ki niso davčne oaze, saj zaradi tega izgubljajo davčne prihodke, kar pa verjetno ni v interesu nobene države. Menim, da bi vsaj del proračunskih problemov držav članic EU odpravili z ukinitvijo (prepovedjo) davčnih oaz v EU in omejitvijo iznosa kapitala v davčne oaze, ki niso članice EU.