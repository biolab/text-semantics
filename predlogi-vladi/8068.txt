Zadnje čase se varčuje tudi pri avtobusih, tako da tudi na dolge razdalje vozijo običajni primestni avtobusi brez stranišča. Še bolj do izraza pride ta problem ob raznih zastojih, kakršni so nas nedavno presenetili ob sneženju.
 
Primer: Avtobusi na relaciji Ljubljana--Koper vozijo tudi do 2,5 h. Nekateri imajo po približno 45 min vožnje nekajminutni postanek v Postojni, a zaradi stalnih zamud postanka (v večini primerov) ni. Potniki tako 2,5 h nimajo priložnosti iti na stranišče, ne da bi tvegali, da se bo avtobus brez njih in z njihovo prtljago odpeljal naprej. Iz izkušenj povem, da vozniki skoraj po pravilu nimajo nobene milosti. Argument: "Smo v zamudi". Mislim, če smo v zamudi 20 min, smo lahko tudi 22.
 
Nadgrajeni primer: Avtobus je na relaciji Ljubljana--Koper zaradi oteženih cestnih razmer vozil 5 ur. Po 3 urah vožnje je bilo treba voznika zelo vztrajno prigovarjati, naj ustavi, da gredo lahko potniki na WC. (Ne vem, kaj vozniki pijejo, da te osnovne potrebe ne morejo razumeti.)
Za nameček se je to zgodilo na nadomestnem avtobusu SŽ, ki v sklopu svoje ponudbe prav na vsakem vlaku nudijo tudi stranišče. Na vlakih so stranišča, četudi gre za primestno relacijo z 20 min vožnje.
 
Mislim, da je pravica do stranišča ena od najbolj osnovnih potreb in ni ga človeka, ki je ne bi mogel razumeti. Sploh ob tako zasoljeni ceni.
 
Zato predlagam, da se v ustrezni zakon ali pravilnik doda obvezne postanke za vozila javnega potniškega prometa, ki niso opremljena s straniščem, ter potem tudi dosledne sankcije, če se ugotovi, da prevozniki tega ne upoštevajo. 