Vlada pripravlja ukrepe za reševanje energetske draginje, vendar ob tem ne omenja pomembnega energenta - kurilnega olja. Ogrevanje na kurilno olje je v veliko slovenskih domovih še vedno pogost način ogrevanja, saj kurilno olje spada med energente, pri katerih je vzdrževanje lahko in časovno nezahtevno. V veliko domovih smo v preteklih letih stare oljne kotle zamenjali za bolj učinkovite (kondenzacijske), ki so tudi okolju veliko bolj prijazni, saj izkoristijo tudi toploto iz dimnih plinov in nam tako zagotovijo največji izkoristek.
Žal se je cena kurilnega olja v letošnjem letu poviševala enako, kot so se višale cene pogonskih goriv, in je bila 14. junija že 1,646 evra za liter.
Ogrevanje s kurilnim oljem tako predstavlja zelo velik strošek za družinski proračun, ki v preteklih ukrepih vlade ni bil upoštevan, prav tako se ga tudi ne omenja v ukrepih, ki jih pripravlja aktualna vlada.
Glede na to, da ni pogonsko gorivo, pač pa nujno potreben energent, bi bilo nujno, da se med ukrepe za reševanje energetske draginje vključi tudi možnost cenejšega nakupa kurilnega olja. Zamenjave sistema ogrevanja si v časih draginje veliko družin žal ne more privoščiti.