Predlagam, da država s svojim delovanjem pomaga oživiti gospodarstvo in zmanjšati število brezposelnih ljudi z olajšavami pri ustanavljanju novih podjetij na področju Republike Slovenije. Če to ni možno narediti s privatnimi ustanovitelji novih podjetij, naj država razmisli o tem, da del svojega denarja, ki ga daje Zavodu za zaposlovanje, izkoristi namesto tega raje za ustanovitev nekaterih novih državnih podjetij, ki lahko nato preidejo v privatno lastništvo, če je potreba po tem. Kot navdih za to, kakšna podjetja v Sloveniji potrebujemo, naj bo struktura brezposelnih (v smislu njihovih področij in stopenj izobrazbe, sposobnosti, kompetenc in tega, kakšna dela so vse pripravljeni opravljati), da se jih lahko karseda najhitreje zaposli tu v Sloveniji in ne rabijo bežati na delo v tujino. Potrebne podatke glede teh stvari zbira Zavod za zaposlovanje, ki bi lahko pri teh projektih sodeloval in končno upravičil vsa vlaganja države vanj, ne pa da za svoj denar organizira razne delavnice, ki ne bodo nikakor vplivale na število oglasov za službe in povpraševanje po delavcih na trgu dela. Predlagam tudi, da se sprejme zakon, ki bi določal, da je direktor nekega uspešnega podjetja ob previsokem lastnem osebnem premoženju (višjem od po zakonu določenega) dolžan ustanoviti novo podjetje in tam zaposliti določeno število brezposelnih ljudi.
 
Živimo v časih, ko je ustvarjanje oz. ustanavljanje novih podjetij in s tem tudi posledično novih delovnih mest nujno, ker morajo ljudje vse dlje časa delati in imeti vse več let delovne dobe, da se lahko upokojijo, s tem pa že obstoječa delovna mesta zapirajo za mlade, ki so prav tako kvalificirani za ta mesta in bi jih prav tako lahko opravljali, a jih ne morejo, ker so zasedena, zato so vse dlje brezposelni in je povprečna doba čakanja na prvo zaposlitev več kot 7 mesecev, kar sem prebral v različnih novicah v medijih.
 
Vse prevelik problem ljudi je torej danes v tem, da bi se radi zaposlovali v že obstoječih podjetjih, kjer so mesta praviloma dobro in dolgotrajno zasedena, pa naj bo to doma ali v tujini, medtem ko je le zelo redek delež ljudi, ki bi si upali ustanoviti svoje lastno podjetje v Sloveniji in v njem zaposliti sebe in svoje somišljenike/prijatelje, kasneje pa tudi marsikatere druge ljudi, ki bi bili potem njihova dodana vrednost. Razloga za neustanavljanje podjetij marsikaterih ljudi, med katerimi imajo sicer mnogi ideje glede izgleda svojega morebitnega podjetja samega, sta po mojem prepričanju predvsem ta dva:
 
1. Za ustanovitev podjetja v obliki kapitalske družbe (tipa d. o. o., d. d.)  je potreben določen ustanovni kapital (v Sloveniji mora biti ta minimalno 7500 €, če v zadnjem času ni bilo kakšnih sprememb), za ustanovitev osebne družbe (d. n. o. ali t. d.) pa gre za jamstvo z vsem osebnim premoženjem. Vsako podjetje mora za svoje delovanje praviloma dokupiti še nepremičnino ali pa zemljo za grajenje nove premičnine, pri čemer tudi gradnja premičnine lahko stane precej denarja. Zaradi navedenega gre za določeno ali v nekaterih primerih precejšnjo vrsto tveganja za človeka, ki si želi podjetje ustanoviti, saj je že sama ustanovitev novega podjetja veliki strošek, kaj šele potem plačevanje delavcev, dokler podjetje s prodajo svojih izdelkov nima nekih dobrih prihodkov. Prav tako ni na začetku nobenega resničnega zagotovila za to, da bo podjetje uspešno.
 
2. Ker so stroški ustanavljanja podjetja visoki, si lahko to večinoma privoščijo le že pred tem uspešni ljudje na delovnih mestih, ki so si v prejšnjih letih delovne dobe zagotovili dovolj denarja, da si lahko privoščijo tveganje ustanovitve lastnega podjetja. Vendar so ti ljudje praviloma zadovoljni s tem, da imajo službo in imajo nek zagotovljen prihodek, zato so le redko dovzetni za tveganje z odhodom na svoje in ustanovitev lastnega podjetja. Mladi, ki nimajo res precej bogatih staršev, si tega po drugi strani nikakor ne morejo privoščiti, tudi če imajo dobre ideje za ustanovitev podjetij, a kaj, ko jim za to manjka denarja, da bi ustanovili lastno podjetje.
 
Ker je število revnih vse večje in tudi določeni bogataši novih podjetij za male ljudi ne bodo ustanavljali, ker so zadovoljni s svojim položajem v družbi in podjetju, bi morala na to področje poseči država. Lahko bi se olajšalo oz. vsaj nekoliko zmanjšalo stroške glede ustanavljanja podjetja, prav tako pa bi se moralo čimbolj spodbujati ustanavljanje podjetij tudi navzven v javnosti, saj se bodo lahko le tako doma v Sloveniji zaposlili številni brezposelni in mladi, ki bodo kmalu doštudirali, tako da ne bi bilo potrebnega bega v tujino. Če to ne gre, država ali občina ustanovi kakšna svoja podjetja (morebiti tudi na kakšnih zapuščenih nepremičninah, ki so v njihovi lasti) po načinu, ki sem ga razložil v 1. odstavku predloga. Z ukrepom, da bi moral direktor podjetja, če ima previsoko lastno osebno premoženje, ustanoviti novo podjetje za brezposelne, bi se obenem zgodilo, da bi zaradi tega tudi direktorji podjetij gledali manj na svoj lasten žep in dali več denarja od dobička podjetja v njegov razvoj in inovacije ali pa v plače vseh svojih zaposlenih ljudi. To bi rešilo marsikatere zagate gospodarstva v Sloveniji, kot jih vidimo danes.