Vladi Republike Slovenije predlagam, da v sklopu ukrepov za zmanjšanje javnofinančnih odhodkov zamrzne za določen čas financiranje posodobitve vojaškega letališča Cerklje ob Krki in s tem prihrani 73.702.000 evrov. Ta naložba v času gospodarske krize v Sloveniji za slovenske državljane in državljanke ni strateškega pomena, zato bi se jo dalo odložiti na čas po koncu krize.
Vrednost naložbe  za  posodobitev vojaškega  letališča je ocenjena na 70 milijonov EUR. Financirala se bo iz  državnega proračuna, dobro polovico naložbenega denarja, 38 milijonov  EUR, bo zagotovil Nato.
Z rebalansom državnega proračuna za leto 2009  (Uradni list RS, št. 26/2009 z dne 6.4.2009)  je v Načrtu razvojnih  programov 2009 - 2012 za prenovo letališča  predvidenih 73.702.000 €; in  sicer iz proračunske postavke Slovenske vojske 41.430.000 €,  iz  postavke upravnega dela Ministrstva za obrambo 3.272.000 €,   sovlagatelji pa zagotovijo  29.000.000 €.
 
Več o tem projektu na strani MORS: http://www.mors.si/index.php?id=200
 
Predvidena je še posodobitev in podaljšanje letališke steze in namestitev  navigacijskih naprav. V Sloveniji je vedno manj zemljišč, namenjenih za izvajanje kmetijske dejavnosti, zato bi bilo skrajno nespametno, da se kmetijska zemljišča uporabi za letališko stezo. Zaradi tega predlagam, da se letališke steze ne podaljša. Navigacijske naprave, če že morajo biti, pa bi morali namestiti tako, da s svojim delovanjem ne bi prispevala k onesnaževanju okolja in k zmanjšanju kulture bivanja na tem področju.
 
Slovenija bi morala slediti mirovni politiki, ne pa politiki vojne. V Sloveniji ne potrebujemo oporišč zveze NATO. Oporišče zveze NATO v Sloveniji predstavlja neposredno nevarnost za zdravje in življenje državljank in državljanov Slovenije, še zlasti tistih, ki bivajo v krajih v neposredni bližini tega oporišča. Slovenija pa zaradi tega ne bo nič bolj varna država.