Uredba o delovnem času v organih državne uprave določa premakljiv začetek delovnega časa in omogoča, da predstojnik ali druga oseba po njegovem pooblastilu lahko določi drugačen, premakljiv začetek in konec delovnega časa za javnega uslužbenca. Pri razporejanju polnega delovnega časa se upoštevajo potrebe delovnega procesa in varujejo pravice do odmorov in počitkov javnih uslužbencev. Če predstojnik ali druga oseba po njegovem pooblastilu posebej ne razporedi polnega delovnega časa, se šteje, da je polni delovni čas razporejen z določitvijo začetka delovnega časa med 7.00 in 9.00 uro in konca delovnega časa med 15.00 in 17.30 uro oziroma v petek med 14.30 in 16.30 uro. Obvezna prisotnost javnega uslužbenca na delu je od 9.00 ure do 15.00, v petek pa do 14.30. Javni uslužbenci, zaposleni v upravnih enotah in območnih enotah organov, imajo neenakomerno razporejen polni delovni čas, v okviru katerega je premakljiv začetek delovnega časa med 7.00 in 8.00 uro, premakljiv konec delovnega časa pa je v ponedeljek, torek in četrtek med 15.00 in 16.30, v sredo med 18.00 in 18.30, v petek med 13.00 in 14.30 ter v soboto med 12.00 in 12.30. V okviru premakljivega začetka in konca delovnega časa se javnemu uslužbencu prenese iz meseca v mesec presežek največ 20 ur, oziroma primanjkljaj največ 10 ur.
Sodni red določa poslovni čas in sicer je poslovni čas vseh sodišč od ponedeljka do četrtka od 8.00 do 16.00 ure, v petek od 8.00 do 15.00 ure, uradne ure za nevabljene stranke so na vseh sodiščih v ponedeljek, sredo in petek od 9.00 do 12.00 ure, v sredo pa tudi od 14.00 do 16.30 ure, uradne ure za poslovanje v zvezi z javnimi knjigami so na vseh sodiščih v ponedeljek, sredo in petek od 9.00 do 12.00 ure, v ponedeljek in sredo pa tudi od 14.00 do 16.00 ure. Predsednik sodišča lahko razporedi polni delovni čas z določitvijo premakljivega začetka in konca delovnega časa.
Predlagam, da tudi sodišča s sodnim redom uskladijo polni delovni čas z ostalimi državnimi organi (upravna enota, občina, CSD) ter premakljiv delovni čas in sicer:
POSLOVNI ČAS:
PON., TOREK IN ČETRTEK - OD 8. DO 15.00 URE,
SREDA OD 08.00 -17:30 IN
PETEK OD 8.00 DO 13.00.
PREMAKLJIV DEL. ČAS: 
PON., TOREK IN ČETRTEK OD 07.00 - 08.00 in od 15.00 - 16.00,
SREDA OD 07.00 - 08.00 IN OD 17.30 DO 18.00 IN
PETEK OD 07.00 DO 08.00 IN OD 13.00 DO 14.00 URE.
Menim, da običajen državljan večkrat obišče in potrebuje storitve upravne enote ali centra za socialno delo kot sodišča. Glede na to, da ti državni organi s svojim urnikom normalno poslujejo, ne vidim razloga, zakaj ne bi tudi sodišča. Daljši poslovni čas ob sredah, bi tudi strankam omogočil lažje urejanje zadev na sodišču.
Tako bi zaposlenim na sodiščih omogočili lažje usklajevanje zasebnega in poklicnega življenja, saj je pri obstoječem urniku to težko. Sploh zimski meseci (šola,vrtec, krajši dnevi...) slabše vplivajo na psihično stanje posameznika, saj službo konča, ko je že tema in je praktično ves dan v službi. Veliko uslužbencev je tudi vozačev, ki potrebujejo še dodaten čas za prihod v službo in domov. Nedvomno bi imel drugačen urnik sodišč velik vpliv na kvaliteto življenja uslužbenca, boljši delovni učinek in pozitivno delovno klimo. Obvezna prisotnost javnega uslužbenca na delu od 9.00 do 15.00 ure in v petek do 13.00 ure bi omogočila tudi nemoteno izvajanje uradnih ur. Ta sprememba delovnega časa je podana z namenom spodbujanja ravnovesja med poklicnim in zasebnim življenjem uslužbencev, saj se v današnjem času veliko govori o fleksibilnosti, ki pa jo zaposleni na sodiščih ne občutimo.