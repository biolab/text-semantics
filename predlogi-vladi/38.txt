Zanima me, zakaj vlada ne razmišlja o spremembah dohodninske lestvice na drugačen način, kot do sedaj. V zadnjem času slišimo veliko predlogov sindikatov o razbremenitvi najnižje stopnje in uvajanje dodatnih stopenj 45% in 50%. Namesto 450 EUR bodo plače 470 EUR, "bogati" pa imajo tako ali tako preveč denarja in lahko plačajo 45% in 50% dohodnine v višjih stopnjah. Ampak ti "bogati" predstavljajo visoko izobražen kader, ki prejema mogoče 1500 EUR plače in po vseh olajšavah, ki jih ne dobijo (vrtec, doklade, ...) ostanejo na koncu meseca z enako količino denarja kot delavec, ki prejema okoli 800 EUR plače.
Takšno razmišljanje vodi v to, da bomo Slovenci še čez 10 leti imeli enake mizerne plače. Kje je bistvo problema? V dohodninski lestvici bi morali spremeniti prehode med stopnjami. To je edini način, da bi lahko delodajalci izplačevali višje neto plače ob enakem bruto prispevku. Zakaj govorimo o tem, da mora biti minimalna plača 600 EUR. Govoriti bi morali, zakaj je plača univerzitetnega diplomanta po dve letih dela enaka 1000 EUR. 
Verjemite, da bi podjetja izplačevala višje neto plače, v kolikor bi bila masa plač na mesečnem nivoju enaka. In kaj bi to pomenilo? Višja plača pomeni višji standard in višji standard omogoča višjo podrošnjo, ki povzroča dodatno rast podjetij, ki polnijo državno malho in zaposljujejo delavce. Ali je sploh kdo naredil izračune, kakšne bi izgledale državne finance, če bi prehode med stopnjami izenačili z npr. Avstrijo?
Najlažje je seveda reči, da bo nastala luknja na prihodkovni strani, zraven pa ohranjati neučinkovit sistem javnih financ, kjer se pod pritiskom različnih interesnih skupn poraba povečuje v nedogled. Kot je rekel zadnjič gospodarski minister ima bilanca dve strani in mogoče je čas, da se vlada malo zamisli nad tem. Na javne finance je potrebno prenehati gledati kot neusahljiv vir prihodkov in racionalizirati celotni državni aparat.
Torej v enem stavku: s spremembo meja dohodninske lestvice do večjih plač z uvedbo projektno uravnanega proračuna brez sistema uravnilovke in z optimizacijo javnih financ. Potrebno je vzpostaviti nazaj srednji razred, ki izginja.
 
 