1. člen Zakona o vojaški dolžnosti pravi:
Vojaško dolžnost izvršujejo v miru in v vojni moški državljani pod pogoji, ki jih določa ta zakon.
Ustava RS v 14. členu določa: V Sloveniji so vsakomur zagotovljene enake človekove pravice in temeljne svoboščine, ne glede na narodnost, raso, spol, jezik, vero, politično ali drugo prepričanje, gmotno stanje, rojstvo, izobrazbo, družbeni položaj, invalidnost ali katerokoli drugo osebno okoliščino.
Vsi so pred zakonom enaki.
Zakaj torej in na kakšni osnovi se v vojsko mobilizira samo državljane moškega spola, ženskam pa ni treba izpolnjevati te dolžnosti? Baje naj bi zakonodaja bila skladna z ustavo, v tem primeru žal ni tako.
Predlagam, da postane vpoklic v vojsko v primeru nevarnosti obvezen tudi za državljanke, ki bi se jih moralo v skladu z ustavo obravnavati enako kot moške državljane.
Zanimivo se zdi, da se nobena organizacija, ki si prizadeva za enakost spolov, ne ukvarja s to problematiko in ne opozarja na njo. Moški so se prisiljeni proti svoji volji izpostavljati življenjski ogroženosti, ženskam pa se to spregleda in se jim v primeru vojne dovoljuje izhod iz države. Kje so osnove za takšno diskriminacijo? V Ustavi RS zagotovo ne. Našo družbo določa pravni red, na vrhu katerega je ustava. Ne moremo potem v zakonih kar nekaj po svoje določati obveznosti glede na spol.
Torej moj predlog je, da se pri izpolnjevanju vojaške obveznosti določi enake obveznosti in pravice za moške in ženske, s čimer se odpravi neskladnost zakona z ustavo.