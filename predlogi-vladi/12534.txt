Vladi RS predlagam, da skupaj s svojimi strokovnimi skupinami ponovno presodi ukrep obveznega nošenja mask ter ga vsebinsko spremeni. Menim, da nošenje obraznih mask ne pripomore k zmanjšanju prenosa okužb, ampak nasprotno, trenutno je glavni krivec za visoko število okužb. Trditev morda na prvi pogled zveni absurdno, je tudi ne morem podkrepiti z nobeno znanstveno študijo ali matematičnim modelom, lahko pa poskusim z uporabo »zdrave kmečke pameti« in pragmatičnega razmišljanja.
Če smo v dosedanjem razvoju človeške družbe vsi bolj ali manj ozavestili spoznanje, da je za vzdrževanje zdravja in higiene ter preprečevanje širjenja katerih koli (ne samo Covid 19) okužb najpomembnejša higiena rok, ter da se z rokami ne dotikamo obraza – s čimer preprečimo prenos nečistoč s površin in predmetov iz okolice v neposredno bližino dihal in sluznice - je na mestu vprašanje, kaj pravzaprav počnemo z maskami. Z maskami na obrazu v vsakodnevnih situacijah počnemo ravno nasprotno. Masko si najprej nadenemo, na koncu uporabe jo snamemo, vmes pa neštetokrat popravljamo njen položaj na obrazu. Če si jo morda nadenemo še s čistimi rokami, pa vso nadaljnjo manipulacijo izvajamo istočasno z dotikanjem površin, na katerih je morda vir okužbe. To počnemo ob obisku trgovin in drugih prodajnih mest, ko v svoje nakupovalne vozičke zlagamo izdelke s polic (kakšnega od izdelkov morda celo vrnemo na polico … ), vmes si nekajkrat popravimo položaj maske na obrazu. To počnejo delavci v proizvodnih procesih, ki morda celo ohranjajo varnostno razdaljo, a se zelo verjetno s sodelavci dotikajo istih strojev/naprav in orodij ter izdelkov/polizdelkov, vmes pa si seveda popravljajo položaj maske na obrazu. Saj mi ni treba posebej opisovati situacij, do katerih bo prihajalo pri 6-9 letnih otrocih, ki naj bi se po napovedih prvi vrnili v šole, pri čemer se namiguje, da bo tudi za njih obvezno nošenje mask, a ne?
Če je slučajno koga izmed vladajočih vrst, ki ukrepe oblikujete, zamikalo h komentarjem, kot »…neumne raje se pač ne da naučiti pravilne uporabe…«, se raje kar ustavite. Enaka situacija se dogaja tudi na novinarskih konferencah in ob intervjujih, kjer se govorniki izmenično dotikate govorniških pultov, stolov in miz ter svojih mask. Nekateri bolj, drugi manj, dogaja pa se celo najboljšim in nezmotljivim, kot je recimo naš predsednik vlade. Kdor ne verjame, naj malo pregleda posnetke. Nekateri to počnete zelo redko, drugi masko dobesedno držite.
Torej, od našega družbeno sprejetega spoznanja, da je dotikanje obraza nevarno, smo prišli do situacije, ko se obraza ne le dotikamo, ampak si neposredno na dihala nameščamo potencialen vir okužb, ki ga nekateri neposrečeno imenujete »zaščitne« maske. Celo tako daleč gre, da si ta vir okužb v obliki trojanskega konja iz rizičnih okolij (trgovine, delavnice, zdravstveni domovi …) vnašamo v svoja načeloma varna okolja (avtomobili in naši domovi). Kaj se dogaja s »prevodnostjo« maske med njeno zunanjo in notranjo plastjo, ko je ta navlažena od dihanja in govorjenja, verjetno ni treba posebej opisovati. Ali pa takrat, ko ista maska na armaturni plošči avtomobila čaka na ponovno uporabo.
Dogaja se pač povsod. Nevarnost in verjetnost okužbe je v vseh zgoraj opisanih situacijah po mojem mnenju večja kot brez uporabe maske – če se seveda upošteva ostale, veliko bolj logične ukrepe, h katerim nas ne more prisiliti nihče, jih pa mora ozavestiti vsak posameznik. Zame osebno je nedopustno, da mi nekdo z občutkom lažne varnosti diha za ovratnik, pa četudi skozi masko, a se mi žal dogaja prepogosto.
Ne verjamem, da je koncentracija virusa v zraku, ki nas obdaja, lahko tako visoka, da bi bila verjetnost okužbe brez maske večja kot v zgoraj opisanih situacijah. Izvzeta so seveda specifična okolja, kot so zdravstvene ustanove in prostori z veliko gostoto in/ali izmenjavo ljudi. Če pa je stroka ugotovila, da je koncentracija virusa v ozračju tako visoka, da brez maske ne smemo niti na sprehod, naj mi prosim nekdo na širšim množicam razumljiv način pojasni, zakaj ne nosimo tudi zaščitnih očal. Ali okužba skozi očesno sluznico ni možna?
Glede na opisano nam torej ostajata le 2 rešitvi problema: ali striktna uporaba mask v skladu z navodili proizvajalcev ali pa opustitev njihove uporabe. Če se komu zdi logičen odgovor v striktni uporabi, imam sam glede tega pomisleke. Sprašujem se namreč, kaj bomo, če bo celotna človeška populacija pričela maske uporabljati in menjavati v priporočenih intervalih in jih odstranjevati med odpadke na predpisan način, naredili iz svojega planeta oz. kaj bomo počeli z vsemi odpadnimi maskami. Da tudi pralne maske niso ustrezna alternativa, je potrdila raziskava Inštituta Jožefa Štefana, prav tako pa na to večkrat opozori tudi kakšen od zdravnikov, čigar mnenje žal v večini primerov ostaja neslišano. V primeru pravilne uporabe ustreznih mask se pojavi tudi vprašanje stroška, ki lahko za marsikatero družino v trenutni situaciji predstavlja preveliko breme.
Prepričan sem, da lahko neobvladljivo širjenje virusa premagamo le z upoštevanjem ukrepov, h katerim nas ne more prisiliti nihče in bi jih morali (pa jih žal očitno v celoti še nismo) ozavestiti že zdavnaj pred epidemijo COVID-19, kot recimo: če nismo popolnoma zdravi, pač ne moremo med ljudi, niti na delovno mesto. Enako velja tudi, če sami bolezenskih znakov ne kažemo, a je očitno, da si svoj življenjski ali delovni prostor delimo z osebami, ki bolezenske znake kažejo. In najpomembnejše - starši otrok, ki kažejo znake respiratornih bolezni, teh otrok pač ne moremo pošiljati v šolo.
Če moj zapis morda v nekaterih delih zveni, kot popolna antipropaganda nošenju mask, pa želim opozoriti na nasprotno, še bolj absurdno situacijo. Prepričan sem, da obstajajo okolja, kot so zdravstvene in negovalne ustanove, v katerih je uporaba maske za enkratno uporabo smiselna in nujna - a le, če se izvaja z doslednim upoštevanjem navodil. In ta del se mi zdi prav žalosten. Kolikor mi je poznano, v zdravstvene ustanove trenutno nekontroliran vstop sploh ni možen, saj je na vhodu vedno prisoten kdo od varnostnega ali zdravstvenega osebja. Vstop je možen in dovoljen le z uporabo maske, pri čemer pa sploh ni pomembno, kako dolgo oseba to masko že nosi, kje se je z njo pred tem nahajala itd. Oseba, ki nadzira vstop v katero koli zdravstveno ustanovo, bi morala biti zadolžena poskrbeti, da pacient ob vstopu prejme in nadene svežo masko za enkratno uporabo in tudi, da jo ob odhodu ustrezno odstrani. Maska, ki jo pacient prinese s seboj in še slabše, ob odhodu iz najbolj rizičnega okolja celo odnese s seboj za nadaljnjo uporabo, je pravi absurd.
Upam torej, da boste spoznali, da nas maske ne ščitijo, ampak ogrožajo in da boste ta ukrep končno preklicali ali ga vsaj vsebinsko spremenili.
Ob tem pa PREDLAGAM ter POZIVAM Vlado RS, njene predstavnike ter predstavnike vseh v reševanje epidemije vključenih institucij, da ob iskanju krivcev nehajo s prstom kazati na druge ter da v svojo retoriko vnesejo nekaj več spoštovanja, predvsem pa samokritike. Iskanje grešnih kozlov v posameznikih, kot so g. Gale, g. Potrč, ali pa kar celotna družba z nespoštovanjem ukrepov, je za del prebivalstva, v katerega se umeščam tudi sam, skrajno podcenjevalno in žaljivo.
Si pa upam brez kančka slabe vesti zatrditi, da ste za trenutno kritično in skoraj neobvladljivo situacijo v zdravstvu, preutrujeno zdravstveno osebje in prenizke kapacitete NEPOSREDNO KRIVI VI. Veliko našega denarja ste v zadnjih desetletjih namenili reševanju bank iz situacij, v katerih so se znašle zaradi lastnih napak in kriminalnih dejanj. Predimenzionirali ste državni aparat, ki ga davkoplačevalci komaj še plačujemo in še bi lahko našteval. Žal je zmanjkalo denarja za zdravstvo, ki ste ga pahnili v logistično, organizacijsko in kadrovsko podhranjenost. Če bi le del prej omenjenega denarja namenili zdravstvu, bi imel vsak covid bolnik v Sloveniji danes verjetno na voljo svojo nadstandardno bolnišnično sobo. Pri cca. 1.300 hospitaliziranih in 200 zdravljenih na intenzivni negi, je vsem tistim, ki smo še sposobni razmišljati s svojimi možgani, jasno, da težava ni v prevelikem številu obolelih ali bolnišnično zdravljenih, ampak v prenizko nastavljeni kritični meji. Epidemija bi bila verjetno - ob drugačni situaciji v zdravstvu ter dejstvu, da človeštvo trenutno živi v bistveno boljših higienskih razmerah kot v obdobju vseh predhodnih epidemij in pandemij - popolnoma obvladljiva. Zato ponavljam, za situacijo ste krivi vsi vi, ki ste v treh desetletjih naše samostojne države sprejemali ključne odločitve, ne glede na to, ali ste takrat, ko ste dvigovali roke, sedeli levo, desno ali v sredini in ali ste bili v koaliciji ali v opoziciji. Iz tega razloga prosim in predlagam, da nehate z zlorabo posnetkov iz covid oddelkov za dosego svojih političnih ciljev in ustrahovanje državljanov. Namesto tega se zdravstvenemu osebju raje opravičite za situacijo, v katero ste jih pahnili.
Hvala in lep pozdrav!
Bogdan