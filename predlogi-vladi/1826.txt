Nedavno (18. maja) je stopil v veljavo nov pravilnik pridobivanja dovoljenja za prebivanje za tujce tretjih držav. Več na povezavi:  http://www.infotujci.si/obvestila.php?id=20 
Sprememba odpravlja nalepke za v potni list in vpeljuje nove izkaznice, podobne osebnim. Vse lepo in prav, vendar pa se je pri tem pojavil katastrofalen problem. Namreč, za pridobitev dovoljenj za prebivanje se zdaj po novem potrebuje tudi prstni odtis osebe. Že to, da se na vsakega tujca gleda kot na potencialnega kriminalca je zelo nesramno. Največji problem pa je v tem, da je potrebno prstne odtise oddati osebno na pristojnem veleposlaništvu. Očitno se pisci tega zakona niso zavedali, da Republika Slovenija v marsikateri državi nima predstavništva. Ker seveda prstnega odtisa ni možno oddati niti v Sloveniji na upravni enoti pa to pomeni, da morajo v nekaterih primerih tujci dodatno prepotovati tudi po celoten kontinent samo zato, da lahko oddajo prstne odtise. S tem ste efektivno povzročili propad študentskih izmenjav z določenimi državami (npr. z Južno Korejo kjer so se le-te začele šele lansko leto), saj ljudje niso nori da bodo potovali v daljne države oddajati prstne odtise, in se bodo verjetno raje odločili za državo, kjer imajo manj absurdne zakone.
Lepo bi bilo če bi se zadeva čim prej uredila, saj situacija v daje naši državi izjemno negativen izgled. Kako se bo zadevo rešilo niti ni tako pomembno, opcij pa je veliko. Lahko se preprosto ukine potreba po prstnih odtisih, lahko se za jemanje le-teh pooblasti predstavništvo katere druge države EU, ki ima svoje veleposlaništvo tam kjer ga RS nima, lahko se oddajo prstnih odtisov omogoči kar v Sloveniji na upravni enoti ko je oseba že tu, lahko se pooblasti upravno enoto tuje države za jemanje in posredovanje prstnih odtisov. Lahko pa seveda MNZ, vlada ali katerikoli drug pristojni organ predlaga svojo rešitev. Možnosti je veliko, važno je le, da se stvar uredi.
 