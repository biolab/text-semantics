Novo mesto, upravno, gospodarsko in kulturno središče Dolenjske povezuje z Ljubljano enotirna proga (zmogljivost 20t/os), ki je zastarela in v zelo slabem stanju, poleg tega ni elektrificirana. Zaradi proge pa tudi številnih postaj vozijo potniški vlaki iz NM v LJ tudi več kot 2 uri (v najboljšem primeru eno uro in pol). To je popolnoma nekonkurenčno novi avtocesti in avtobusnemu prometu.
Ker je proga izredno stara, je zelo nevarna, veliko je nezavarovanih prehodov čez železniško progo. Ne gre samo za potniški promet. Proga je pomembna predvsem zaradi tovornega transporta; vozil iz novomeškega Revoza, prikolic iz Adrie Mobil, lesa iz Kočevskega roga, steklene volne iz Urse in še in še. 
V zdajšnjih planih posodobitev proge še dolgo ni in ne bo na vidiku. Edino se omenja dograditev dodatnega tira LJ - Grosuplje in njegova elektrifikacija, kar pa je le majhen del v progi. Jasno je, da denarja ni ter da so prioritete proge Divača - Koper, Pragersko - Hodoš, Ljubljana - Brnik itd. Vendar pa se proga LJ - NM načrtno zanemarja že desetletja in je praktično predpotopna. Zanima me, ali pristojno ministrstvo na tem področju pripravlja kakšno posodobitev proge ali jo bomo morali kmalu zaradi zastarelosti zapreti?
Kratkoročni ukrepi:
- vzpostavitev "intercity" vlaka na relaciji NM - LJ, ki bi vozil med jutranjo in popoldansko konico - ta se ne bi ustavljal na vsaki postaji, temveč le morda v Trebnjem, Grosupljem ... Za to linijo bi uporabili prenovoljeni klasični potniški vlak (obnovljen pred kakim letom v centralnih delavnicah - novi sedeži, stranišča, klimatske naprave, boljši motor), saj je pogosti očitek uporabnikov te proge, da so vlaki dejansko predpotopni in ne vredni prevoza.
- ukinitev nerentabilnih vlakov (nezasedeni vlaki, ki so zagotovo so) na relaciji ter razmislek o "intercity" vlaku, prihranek morda namenjen nujnemu vzdrževanju)
Dolgoročni ukrepi:
- Modernizacija obstoječa tira z odpravo številnih nepotrebnih zavojev, ki ne omogočajo večjih hitrosti (problem je tudi nosilnost proge) ter njena elektrifikacija
- Izgradnjega drugega tira Novo mesto - Ljubljana ter seveda elektrifikacija
- Odprava manjših nepotrebnih postaj ter temeljita prenova obstoječih po standardih 21. stoletja z dostopi za invalide, slepe, naglušne, z uporabo sodobne tehnologije
In še eno stvar treba omeniti. Osrednja in glavna železniška postaja Novo mesto Bršljin, ki ima vlogo tako potniške kot tovorne postaje (tovor iz Adrie, Revoza, Urse, blagovne rezerve Straža ...), je še en dokaz zanemarjanja, ki se ravno tako dogaja že desetletja. Oprema na postaji je ponekod stara več kot 30 let (ali tudi več), npr. pozimi, ko zapade sneg morajo na postaji z lopatami odkopati sneg, da sploh lahko premaknejo kretnice. O tem so med drugim že pred leti poročali tudi v oddaji Svet na Kanalu A. Postaja ni ustrezno varovana (brez ograje v celoti), zato je pogosto tarča vandalov, nepridipravov, ki kradejo opremo ter tudi zamaskirancev, ki mažejo vlake z grafiti. Problem je tudi križanje s cesto, saj se del tovorne postaje nadaljuje preko ceste na drugo stran in so zato veliki prometni zamaški, saj na postaji pogosto premikajo vagone zaradi premajhne dolžine tirov, pa je zato potrebno to početi preko ceste na drugo stran. To je tudi velik varnostni problem.
Ali morda lahko poveste, kdaj je bilo nazadnje kaj denarja vloženo v to postajo in ali imate v načrtih tudi kdaj posodobiti to pomembno, a "muzejsko" železniško postajo?
Kratkoročni ukrepi (postaja NM Bršljin):
- Ograditev postaje v celoti, z enotno ograjo ter vzpostavitev videonadzornega sistema (postaja je redno tarča napadov vandalov, vlaki in vagoni se mažejo z grafiti, kradejo se tiri in drugi material)
- Zamenjava zastarelih in v času zime problematičnih kretnic
- Zamenjava razsvetljave z varčnimi sijalkami na postaji (med tiri) - luči so zelo nezanesljive, poleg tega so energetsko izjemno potratne
- Ureditev zanemarjene okolice postaje (košnja trave, pospravljanje stvari, ki so odpisane - za odpad ...)
- Prenova peronov ter potniških prostorov
Dolgoročni ukrepi:
- Temeljita rekonstrukcija postaje z na novo zamišljeno postavitvijo tirov, tehnološka nadgradnja opreme (elektrifikacija) 
- Izgradnja nove stavbe (postaje) za potniški promet 
- Križanje s cesto (težave pri premikanju vagonov - pogosto zapornice dol in prometni zamaški) rešiti z nadvozom ali podvozom za avtomobile
- Po ureditvi križanja s cesto vzpostaviti ločeno tovorno postajo - predvsem zaradi močne industrije, ki je vezana na železnico