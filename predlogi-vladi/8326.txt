"Temeljna vrednota v Republiki Sloveniji je življenje."
Ne kot državljan Republike Slovenije, ampak kot živo bitje, prebivalec tega planeta, verjamem v to, da je življenje, bodisi človeka, bodisi živali ali rastlin, največja vrednota. Človek je le ena izmed oblik življenja.
Ustava, kot najvišji akt v vsaki državi, je skozi zgodovinski razvoj zaščitila temeljne, politične in tudi socialne pravice človeka, nikoli pa se nobena država ni upala postaviti v svoji abstrakciji na tako visoko raven, da bi s takšnim aktom upala, kot najvišjo vrednoto, zaščititi tudi življenje. V 17. čl. Ustave RS je človek hipokratsko zaščitil samo svoje življenje, ne pa življenja vseh živih bitij.
Veličino in napredek vsakega naroda je moč izmeriti po tem, kako ravna z živalimi, torej tistimi, ki človeku ne morejo dati ničesar in so v celoti odvisne le od njegove volje. Ali je človek v 21. stoletju moralno dovolj dozorelo bitje, da si upa v svoji Ustavi priznati pravico do življenja vsakemu živemu bitju, tudi tistim, ki svoje volje ne morejo izražati na način, kot to razume človek, ali samo samemu sebi.
Prav nič se ne zdi narod "velik in napreden", če v svojo Ustavo zapisuje samo svoje lastne pravice ob tem pa življenj tistih, ki sobivajo z nami na tem planetu, ne zna prav nič ceniti.
Prepričan sem, da bi bila takšna sprememba Ustave odličen napredek in pokazatelj drugim državam v kakšno smer se mora razvijati miselnost človeka in odnos do drugih bitji v prihodnosti.
 
 
 
 
 