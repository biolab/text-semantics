Prosim, da še enkrat razmislite o postopnem odpiranju vrtcev in šol. Ali je res pametno najprej odpreti tiste vzgojno-izobraževalne dejavnosti, kjer udeleženci ne morejo in ne znajo upoštevati zaščitnih ukrepov? V vrtcih je praktično nemogoče izvajati zaščitne ukrepe. Otroci ne bodo nosili mask, ne znajo niti kihati v rokav. Nemogoče je med njimi držati razdaljo 2 metra. Da ne govorimo o malčkih, ki vsako igračo nesejo v usta. Če bo samo en otrok v skupini kužen, bo čez par tednov okužen ves vrtec in vsi njihovi družinski člani.
 
Z otroci v prvi triadi ni dosti boljše. Razdaljo bo do neke mere morda še možno ohranjati, vsaj med poukom (med odmori si ne znam predstavljati) mask pa ne bodo nosili, vsaj ne pravilno (se bodo malo popraskali, jo dali dol …). Predvidevam, da je ukrep sprejet predvsem iz ekonomskih razlogov, torej da bi se mame lahko čim prej vrnile na delo, zato bi rada izpostavila še en vidik. En mesec po odprtju šol bodo nastopile poletne počitnice, ki trajajo dobra 2 meseca. Ravno učenci prve triade so še premajhni, da bi bili 8 ur na dan sami doma (otrok prvih razredov starši niti v šolo in iz šole ne smemo pustiti samih), zato se starši velike večine otrok po pomoč obrnemo k starim staršem, ki varujejo otroke med poletnimi počitnicami. Če bomo sedaj za en mesec poslali otroke v šolo in jih izpostavili potencialni okužbi, kako naj jih nato predamo v varstvo babicam in dedkom, ki so najranljivejša skupina? Predvidevam, da bodo letos odpadli tudi razni počitniški tabori. Tako problem varstva iz enega meseca podaljšamo na dva. Z enim mesecem šole otroci prve triade ne bodo bistveno pridobili, bo pa s tem povzročeno veliko skrbi in težav staršem.
 
Ne smemo pozabiti tudi, da otroci v veliki meri prebolevajo ta virus z malo ali celo brez simptomov, kar je idealno za ponovno nenadzorovano širjenje virusa. En okužen otrok, ki ne kaže simptomov in se hkrati ne zna v celoti držati zaščitnih ukrepov, lahko v enem mesecu okuži cel šolski okoliš.
 
Zato mislim, da je tveganje pri hitrem odpiranju šol za najmlajše učence preveliko, sploh ker gre samo za en mesec. Ali ne bi bilo pametneje odprtje šol preizkusiti z večjimi otroki, tistimi, ki so že sposobni upoštevati zaščitne ukrepe? Če se prav spomnim, ste na začetku epidemije tudi sami rekli, da se bodo vrtci odprli zadnji. Zakaj sedaj taka sprememba?
 
Opozorila bi vas tudi na najnovejša opažanja v Italiji, Španiji, Veliki Britaniji o povečanem številu nevarnega, vnetnega sindroma pri otrocih, ki ga povezujejo s COVID-19. Vse skupaj je zaenkrat samo sum, pa vendar ali je vredno tveganja in to ravno pri najmlajših otrocih, ki se ne znajo zaščiti?
 
Pa še čisto osebni, človeški vidik: Kako naj starši, v svetu, kjer je obvezna uporaba zaščitnih mask, varnostna razdalja, omejeno število ljudi v zaprtih prostorih … otroke pošljemo brez vsake zaščite tja, kjer se tudi v običajnih razmerah okužbe širijo z največjo hitrostjo?