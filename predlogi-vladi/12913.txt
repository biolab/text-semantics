Žal je bila pozabljena ali celo izpuščena pravi kategorija, katera je na spletni strani ministrstva za delo predstavljena kot ranljiva skupina. To so mladi, tudi visoko izobraženi, ki so se po zaključku študija prijavili na Zavod kot iskalci prve zaposlitve še pred razglasitvijo epidemije. Ne pripada jim niti nadomestilo za brezposelnost. Pa tudi upanja na zaposlitev ni, saj njihovi potencialni delodajalci zaradi epidemije ne zaposlujejo, pač pa predvsem odpuščajo svoje zaposlene. Za to nesrečno kategorijo brezupno brezposelnih se pri vladi ne poteguje nobena zbornica ali združenje, niti politična stranka. Zanje zgolj formalno "vedo" samo na Zavodu za zaposlovanje, kjer so prijavljeni.
 
Zato pozivam tako pristojno ministrstvo, kot tudi celotno vlado, da v PKP8 "naslovite" tudi te diskriminirane državljane, ki kot plačilo za vložen trud (in denar) v študij, sedaj nimajo niti za preživetje. Tako kot tistim. ki so postali brezposelni med epidemijo, izplačajte nadomestilo v času epidemije tudi iskalcem prve zaposlitve po zaključku šolanja.