Na portalu edavki je že nekaj časa dostopna kartica konta upravičenca, s katero lahko državljan ali zastopnik pravne osebe preveri, če ima do države neporavnane obveznosti.
Reč je uporabna, a bi lahko bila še bolj, če bi program znal generirati plačilni nalog, s katerim bi z enim samim nakazilom fizična ali pravna oseba lahko poravnala vse obveznosti hkrati in zaprla odprte postavke.
S tem bi v nekaterih primerih znatno zmanjšali bančne stroške transakcij, hkrati pa tudi močno zmanjšali možnosti za napake pri prenašanju številnih različnih sklicov, računov in drugih podatkov in imeli enoten račun ter enoznačen generiran sklic za vsakokratno poravnanje dolga. Takšno izboljšavo bi lahko potem nadgradili še z integracijo direktne bremenitve SEPA, ki bi večini fizičnih oseb, samostojnih podjetnikov in majhnih podjetij še dodatno olajšala poslovanje s finančno upravo.