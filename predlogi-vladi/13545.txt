Vladi predlagam, da v naslednjem šolskem letu glede na epidemično situacijo in težave s precepljenostjo uvede možnost izbire med šolanjem na daljavo in šolanjem v šoli, če epidemiološka situacija to dopušča (in se recimo ni potrebno vsem šolati na daljavo). To naj velja vsaj za dijake in študente, eventuelno lahko tudi za višje razrede osnovnih šol.
 
Kako bi takšno šolanje izgledalo?
V vsaki učilnici bi morali, recimo na strop, pod pravim kotom namestiti kamero, da bi le-ta posnela celoten pogled na tablo in kateder. Učenci bi tako na računalniku doma imeli enako sliko, kot če bi sedeli v šolskih klopeh in gledali na tablo (seveda bi bilo treba poskrbeti tudi za ozvočenje). Tisti učenci, ki bi se odločili za šolanje na daljavo, bi tako predavanja v živo spremljali od doma. Pouk bi potekal normalno po urniku. Ocenjevanja bi se izvajala v šoli, prav tako praktični pouk (tiste dni bi pač dijak/študent prišel fizično v šolo in tam opravil svoje obveznosti). Pouk športne vzgoje bi dijaki lahko opravili sami doma in kot dokaz med vajo/aktivnostjo vklopili recimo aplikacijo Strava (ali katero drugo podobno aplikacijo), in s tem dokazali, da so neko dejavnost res opravili.
 
Zakaj uvesti takšen način šolanja?
a) Verjetno do začetka šolskega leta vsi dijaki/študenti ne bodo cepljeni, izbirno šolaje na daljavo bi tako zmanjšalo število testiran, ki bodo najbrž potrebna za vstop v šolo, hkrati pa se tudi zmanjša število stikov na avtobusih, vlakih, v predavalnicah... kar bi pomagalo pri obvladovanju epidemiološke situacije.
b) Nekaterim šolajočim je šolanje na daljavo veliko bolj ustrezalo kot šolanje v šoli, predvsem tistim, ki so se vsakodnevno vozili v šolo iz oddaljenih krajev. Vsem tem bi se tako omogočilo prostovoljno šolanje na daljavo, ki bi bilo praktično enako kvalitetno kot šolanje v šoli, če bi se izvajalo na zgoraj opisan način. Hkrati pa nihče ne bi bil oškodovan, saj bi tisti, ki bi si želeli šolanja v šoli, v šoli tudi bili (razen seveda ob zelo zaostrenih epidemioloških razmerah). Prav tako bi bili vsi objektivno ocenjeni, ker bi se, kot je bilo že napisano, ocenjevanje izvajalo v šoli, enako laboratorijske in druge vaje. Tudi profesorji ne bi bili nič dodatno obremenjeni, saj bi pouk izvajali na običajen način, vklopit bi morali recimo le kamero pred vsako šolsko uro.
 
Ker takšen način nikogar v nič ne sili, daje pa več možnosti izbire, mislim, da bi ga bilo smiselno uvesti. Po mojem mnenji bi se lahko obdržal tudi v času, ko epidemije ne bo, saj omogoča številnim dijakom/študentom veliko boljši izkoristek časa.