ZDR-1 določa, da delodajalec ne sme odpovedati pogodbe o zaposlitvi (vročiti odpovedi) delavki v času nosečnosti, delavki, ki doji otroka do enega leta starosti, in staršem v času, ko izrabljajo starševski dopust (materinski, očetovski in starševski) v strnjenem nizu v obliki polne odsotnosti z dela, in še en mesec po izrabi tega dopusta. V tem času in v teh primerih delodajalec ne sme opraviti ničesar, kar je sicer potrebno za odpoved pogodbe o zaposlitvi oziroma za zaposlitev novega delavca. Posebno varstvo pred odpovedjo pogodbe o zaposlitvi za starše in noseče delavke pa ne velja v primeru, če so podani razlogi za izredno odpoved (po predhodnem soglasju inšpektorja za delo) ali zaradi uvedbe postopka za prenehanje delodajalca. Zgoraj navedeno varstvo navedenih kategorij delavcev torej velja tudi v primeru neuspešno opravljenega poskusnega dela.

Na področju poskusnega dela je ZDR-1 prinesel kar nekaj sprememb. Neuspešno opravljeno poskusno delo je bilo v prejšnji ureditvi razlog za izredno odpoved pogodbe o zaposlitvi, kar je v povezavi  s 115.  členom  pomenilo,  da  je  delodajalec lahko  na  podlagi  predhodnega  soglasja inšpektorja  za  delo  noseči  delavki  odpovedal  pogodbo  o  zaposlitvi  iz  razloga  neuspešno opravljenega poskusnega dela. Po novem pa je neuspešno opravljeno poskusno delo razlog za redno odpoved pogodbe o zaposlitvi (nova 5. alineja 1. odstavka 89.člena), pri  čemer delavcu pripada 7 dnevni odpovedni rok (1. odstavek 94. člena). Pri tem se besedilo 115. člena glede varstva staršev pred odpovedjo oziroma prenehanjem pogodbe o zaposlitvi ni spremenilo.

Menim, da je slednje za delodajalca povsem »neživljenjsko«, saj se v takšnem primeru delodajalec dejansko ne more poslužiti že dogovorjenega instituta poskusnega dela (še bolj problematična je situacija, ko bi takšne okoliščine obstajale že ob sklepanju pogodbe, pa bi jih delavec/delavka zamolčal/a). Enakega mnenja je tudi vodja Službe za pravne, kadrovske in splošne zadeve pri OZS, ki v strokovnem članku navaja naslednje: »Glede varstva nosečih delavk in staršev v primeru neuspešno opravljenega poskusnega dela sodne prakse ni, vendar po mojem mnenju po namenu in logiki poskusnega dela ter dejstvu, da gre za sklenitev pogodbe pod razveznim pogojem, ne bi bilo logično, da bi bile navedene kategorije delavce varovane pred odpovedjo pogodbe zaradi neuspešno opravljenega poskusnega dela.« Opozoriti je potrebno, da bi ocena poskusnega dela bila utemeljena na podlagi dejanskega opravljanja dela zaposlenega/zaposlene in se ne bi utemeljevala na dejstvu, da je noseča ali iz kateregakoli drugega zgoraj navedenega razloga. V primeru, da bi se zaposlenega/zaposleno v času poskusne dobe ocenilo negativno in bi obstajal eden izmed zgoraj naštetih kategorij, delodajalcu ne bi preostalo drugega kot da ima na plačilni listi delavca/delavko, ki svojega dela ne opravlja ustrezno oz. v skladu s pričakovanji delodajalca. Slednja situacija je absurdna in privede do izjalovitve dogovorjenega instituta poskusnega dela.

Glede na namen poskusnega dela in vzpodbujanje delodajalcev k sklepanju pogodb za nedoločen čas predlagam Vladi, da se redno odpoved zaradi neuspešno opravljenega poskusnega dela ponovno vključi med izjeme in uvrsti med razloge, ko posebno varstvo varovanih kategorij pred odpovedjo ne velja (tj. 5. odstavek 115. člena ZDR-1).