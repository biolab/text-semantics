Predlagam spremembe kazenskega zakonika in sicer tako, da se za kazniva dejanja, ki jih aktualni kazenski zakonik obravnava kot "Preprečitev uradnega dejanja ali maščevanje uradni osebi", "Napad na uradno osebo, ko opravlja naloge varnosti", "Sodelovanje v skupini, ki prepreči uradni osebi uradno dejanje" in "Hujskanje k upiranju" določijo zaporne kazni, ki so vsaj za  x3 višje od obstoječih. Menim, da je obstoječa maksimalna zaporna kazen t.j. 5 let absolutno prenizka in morebitnega storilca ne odvrne od samega dejanja (dokaz so vse bolj predrzni napadi na uradne osebe, predvsem policiste). Kot najnižjo možno kazen predlagam najmanj 1 leto zapora. Kazni se v teh primerih nebi smele izrekati kot "pogojne", sama zaporna kazen pa se tudi nebi smela skrajševati (npr. ko obsojenec zaradi "lepega vedenja" odsluži le del dosojene kazni). Smiselno bi bilo tudi uvesti poleg zapornih kazni tudi denarne kazni, ki nebi smele biti nižje od 1000€. Pri pripravi sprememb kazenske zakonodaje na tem področju bi se morali nujno posvetovati oz. v samo pripravo vključiti tudi zainteresirane sindikate ali združenja omenjenih poklicev. Kazniva dejanja v spremenjenem KZ naj se nanašajo na vsa kazniva dejanja storjena zoper vse omenjene uradne osebe v KZ-1 (policiste, toižilce, sodnike - ne samo kazenske!, inšpektorje...). Nadalje predlagam razširitev pooblastil t.i. "pravosodnih policistov" v objektih pravosodja, na sodnijah... V teh objektih, naj imajo pravosodni policisti vsa potrebna pooblastila in prisilna sredstva (tudi orožje in el. paralizatorje), da izvajajo naloga varovanja objektov sodišča, objektov tožilstva in morda tudi ministrstva za pravosodje ter v teh objektih zaposlenih oseb (tudi tožilcev in sodnikov) - podobno, kot imajo v ZDA t.i. "sodnega slugo". Varovanje objektov, ki so v lasti RS oz. jih državni organi uporabljajo, še posebej objektov, ki jih uporablja policija, vojska in sodstvo nebi smeli biti varovani s strani zasebnih varnostnih služb ampak le s strani za to usposobljenih državnih uradnikov (policisti, vojaki, pravosodni policisti). Razlog za ta predlog je seveda zagotovitev določenega nivoja varnosti teh objektov ter zagotovitev varovanja "vsebine" teh objektov (primer - kraje orožja iz objektov MORS). Ker vem, da moj predlog obravnava določene spremembe zakonodaje, ki bi bile "v prid" poklicem, ki navadno zaradi svoje (tudi represivne) narave dela ter odnosa posameznikov iz vrst politikov niso vedno med najbolj priljubljenimi, predlagam "uradnim bralcem" predloga iz vrst vlade, da ta predlog vseeno preučijo, četudi verjetno ne bo  dosegel dovolj glasov "popularnosti". S takšno zakonodajo se bi omogočilo večje spoštovanje uradnih oseb ter zagotovilo boljše izvajanje uradnih pooblastil, ki jih posamezniki v teh poklicih izvajajo. 