Opažam, da število prijavljenih oseb v posameznem stanovanju pogosto odstopa od dejanskega. Lasniki pogosto 'pozabijo' prijaviti spremembe, kar povzroča oškodovanje ostalih, ki plačujejo stroške pošteno. V nekaterih stanovanjih je npr. 6 študentov, prijavljen pa je samo 1. Po drugi strani pa družine, ki se komaj prebijajo skozi mesec, plačujejo po zakonu in tako posredno financirajo ostale.
Predlagal bi, da se stroški, ki se v stanovanjskem bloku po obstoječem stanovanjskem zakonu delijo po številu stanovalcev, odslej delijo sorazmerno s porabo vode v posameznem stanovanju. Poraba vode je sorazmerna s številom ljudi v stanovanju. Števci vode so natančni in jih ni mogoče izklopiti ali na njih vplivati. Odpadle bi vse skrbi v zvezi s prijavljanjem in odjavljanem oseb upravitelju. Odpadlo bi tudi medsosedsko nezaupanje in spori. Že nekajdnevni obisk sorodnika, ki se sedaj ne upošteva pri obračunu stroškov, bi zaradi njegove porabe vode povzročil povečanje zneska za deljene stroške.