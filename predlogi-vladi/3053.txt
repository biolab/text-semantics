Vladi predlagam, da ukine notariat v takšni obliki, kot ga poznamo danes v Sloveniji. Notar bi moral biti nič drugega kot javni uslužbenec, zaposlen s strani države. Deloval bi avtonomno znotraj sodišča ali upravne enote. Kakor bi se pač uredilo z ustrezno zakonodajo. Plača bi bila primerljiva z ustrezno plačo primerljivega sodnika. Vse notarske pristojbine, ki pa sedaj gredo v žep notarja, bi v primeru sprejetja mojega predloga šle v državni proračun. In tega denarja ni malo. Zakaj ga država ne bi v teh kriznih časih kanalizirala v proračun, tako pa se sedaj izgublja na bančnih računih v tujini, v dragih avtomobilih, nepremičninah in jahtah. Dejansko je notariat, kot ga danes poznamo pri nas v Sloveniji, neke vrste "licenca za bogatenje" nekaj izbranim pravnikom. In v tem smislu je naša sedanja oblika notariata izžemanje državljanov, ker so storitve notarja velikokrat neizogibne in jih državljani morajo koristiti (pa tudi drago plačati), na drugi strani pa bi dejansko država morala za te storitve poskrbeti, da bodo za državljana poceni in dosegljive. In še enkrat, zakaj bi se drage pristojbine stekale v roke posameznikov in ne v državni proračun? Moj predlog bi omogočil predvsem pravičnost na tem področju.   
 