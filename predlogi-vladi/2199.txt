Pozdravljeni.
Kriza se pozna vsepovsod, z roko v roki pa jo spremlja socialna stiska. To velja za našo državo, istotako za sosednjo Avstrijo, eno najuspešnejših držav članic EU.Tja sem primoran večkrat zaviti zavoljo svojega študija in opažam, da severna soseda socialne stiske uspešno duši (tudi) s številnimi centri za darovanje plazme po državi. Kako to izgleda? Če poenostavim: po prvem pregledu in analizi krvi se ljudje (lahko) naročijo za darovanje plazme. Ko je bodoči darovalec enkrat v računalniku oz. v bazi, sledijo pri naslednj-em/-ih obisk-u/ih le še hitri pregledi zdravnika (meritev teže, pritiska, vročine ipd.), priklop na posebno aparaturo, ki iz krvi filtrira oz. izloča plazmo; to traja nekje eno uro. Ljudje koristijo zastonj zdravniške usluge, s svojo plazmo pomagajo drugim, ob tem pa še zaslužijo ok. 25 evrov! Centri za darovanje plazme seveda poskrbijo, da se darovalci vračajo - z bonus premijami za vsak 5. obisk (40 evrov). Posebnega bonusa pa je deležen 50. obisk v letu; tedaj darovalec prejme na roko še dodatek v višini 100 evrov. Če na hitro preračunamo, pomeni to za darovalca (v Avstriji) zaslužek vsaj 1500 evrov na leto! Plazma se sicer obnovi v 48h...
Menim, da bi takšni centri imeli tudi pri nas velik uspeh. V enem takem centru je zaposlenih vsaj 10 ljudi (možnosti zaposlovanja medicinskega osebja v Sloveniji!), ljudje/darovalci bi izgubili "strah" pred zdravniki in bi jim bilo (bolj) v interesu, skrbeti za svoje zdravje (zmanjšanje zaužitja alkohola - zmanjšanje št. alkoholikov/nesreč v državi? -, nadzor nad HIV-pozitivnimi in drugimi osebami s spolno prenosljivimi boleznimi, itd.), država oz. centri pa bi imeli še znaten zaslužek. Nisem čisto poučen o medicini, a za vsa injekcijska zdravila je potrebna plazma (menda je je v eni injekciji ok. 1ml, darovalec pa lahko (glede na težo) ob enkratnem obisku centra daruje do 850 ml plazme). Znano je, da Slovenci rade volje darujemo kri. Zakaj se potemtakem ne bi odprli še centri za darovanje plazme, katero lahko darujemo (veliko) pogosteje, za recimo 15, 20 evrov na darovanje? Mnogi bi za ta denar z veseljem darovali svojo plazmo in ok. uro svojega časa...
Mislim, da je v mojem predlogu/opažanju toliko pozitivnih aspektov, da bi si ta zaslužil resnejšo obravnavo.
Lepo pozdravljeni,
Matjaz  