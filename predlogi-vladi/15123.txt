V luči prihajajoče energetske/prehranske draginje se oblikujejo sheme skupin prebivalstva, ki bodo deležni pomoči. Gre predvsem za prejemnike denarno socialne pomoči ter varstvenega dodatka. Vljudno pa bi želel predlagati, da se prejem pomoči omogoči tudi ranljivim prejemnikom denarnega nadomestila za brezposelnost. Predvsem med starejšimi prejemniki (od 50 leta dalje) pogosto pride do situacij, ko prejemniki nadomestilo prejemajo dalj časa (tudi do 25 mesecev) ter posledično niso upravičeni do denarno socialne pomoči (saj živijo sami in bi jim pripadal zgolj minimalni dohodek cca. 420€). Prav tako do 63 oziroma 65 leta niso upravičeni do varstvenega dodatka. Višina nadomestila za brezposelnost pa je lahko izjemno nizka (tudi od 450 do 600 € neto ipd.), vendar ravno dovolj, da niso upravičeni do denarno socialne pomoči.
Posledično (predvsem v luči dejstva, da med dolgotrajnimi prejemniki nadomestila pogosto gre za ranljive (starejše) posameznike, ki živijo sami) predlagam, da jih vlada v okviru priprave ukrepov za blaženje energetske, prehranske draginje (in drugih podobnih ukrepov) ustrezno vključi. Morda bi ti posamezniki na pristojnih Centrih za socialno delo svojo ogroženost izkazovali z odločbo dodeljenega nadomestila za brezposelnost, bančnimi izpiski, ki bi izkazovali, da so v podobnem položaju kot prejemniki denarno socialne pomoči ipd (na ta način bi izluščili posebej socialno ogrožene prejemnike ZRSZ nadomestila). Alternativno pa bi lahko pomoč namenili tudi vsem prejemnikom nadomestila za brezposelnost, saj gre praviloma za zelo nizke neto zneske nadomestila.
Za obravnavo predloga se vam vljudno zahvaljujem.