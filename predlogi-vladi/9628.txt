Pozdravljeni, 

ureditev 25. člena Zakona o starševskem varstvu in družinskih prejemkih je neustrezna z vidika očetov, ki se jim hkrati rodi več otrok. Dejansko moški postane oče vsaj dvema otrokoma, očetovski dopust pa ni nič daljši. 

Ureditev ni pravična in očetov ne obravnava enako. Dejansko ravno ti očetje najbolj potrebujejo očetovski dopust, saj je z več novorojenčki, ki so že tako ali tako pogosto nedonošeni, mnogo več dela, ki ga matere težko zmorejo same. 

Kakšna je razlika med moškim, očetom npr. dvojčkov, in očetom dveh otrok z majhno starostno razliko? V obeh primerih postane moški oče dvema otrokoma, pri čemer ima v drugem primeru pravico do 60 dni očetovskega dopusta, v prvem pa le do 30 dni. 

Ni pomemben le tisti del, ki se lahko koristi v prvem obdobju, gre se tudi za tisti del, ki se lahko koristi do konca otrokovega prvega razreda osnovne šole. Oče dvojčkov nima niti tega, pa ima dva otroka.

Očetje več hkrati rojenih otrok so tako prikrajšani za pomemben čas, ki ga lahko preživijo s svojimi otroki in so dejansko "kaznovani", ker sta se jim pač rodila dva otroka hkrati. 

Pošteno bi bilo veljavno ureditev spremeniti in očete obravnavati enako. Kolikor otrok se jim rodi, toliko dopusta jim pripada, na njih pa naj potem bo, ali in kako ga bodo izkoristili. 

Upam, da bo moj predlog upoštevan, saj res ne gre za velik poseg, ki pa bo mnogo družinam pomenil zelo veliko. 

Hvala.

Lep pozdrav. 

 