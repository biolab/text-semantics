 V luči tragičnega dogodka, ko je bil pri opravljanju službenih nalog umorjen policist, se je pojavila še ena problematika, ki kaže na dostikrat nespametno oziroma birokratsko sprejemanje/spreminjanje zakonodaje.
Kot izhaja iz medijskih poročil, je drugi policist, ki je bil v patrulji z umorjenim kolegom, takoj po tistem, ko je Petrovčič ustrelil policista, pričel streljati nanj. V kolikor se bo ugotovilo, da Petrovčič ni streljal na drugega policista ampak se je vsedel v avto, da bi zbežal, policist pa je vseeno streljal nanj, se bo izkazalo, da je ravnal protizakonito. Sliši se neverjetno, saj je bil morilec zaloten pri kaznivem dejanju umora, pa policist nanj ne bi smel streljati, če ni uperil pištole vanj, torej bi se lahko brez problema odpeljal.
Obrazložitev:
Prejšnji Zakon o policiji je urejal uporabo strelnega orožja pod naslednjimi pogoji:
Pri opravljanju nalog sme policist uporabiti strelno orožje samo, če ne more drugače:
– zavarovati življenja ljudi;
– preprečiti bega osebi, ki je zalotena pri kaznivem dejanju, za katero je po zakonu mogoče izreči kazen zapora nad 10 let;
– preprečiti bega osebi, ki ji je odvzeta prostost, ali osebi, za katero je izdan nalog za odvzem prostosti, ker je storila kaznivo dejanje iz prejšnje alinee, če je v nalogu za prijetje, privedbo oziroma spremljanje osebe izrecno določeno, da sme policist uporabiti strelno orožje, če bi taka oseba poskušala pobegniti;
– odvrniti napada na varovano osebo ali varovani objekt;
Novi Zakon o nalogah in pooblastilih policije pa uporabo strelnega orožja dovoljuje v naslednjih primerih:
 
– odvrniti od sebe ali koga drugega sočasnega protipravnega napada, s katerim je ogroženo življenje, ali
– preprečiti, da bi oseba, ki ima v okoliščinah, ki kažejo na storitev kaznivega dejanja, za uporabo pripravljeno strelno orožje, eksplozivna sredstva ali druge nevarne predmete ali snovi, z njimi ogrozila življenje ene ali več oseb.
 
Kot je vidno iz primerjave obeh zakonov, so pri sprejetju novega zakona izbrisali možnost, da bi policisti streljali na storilce najhujših kaznivih dejanj, ko le ti bežijo s kraja kaznivega dejanja. 
Hipotetičen primer (upajmo, da se kaj takšnega nikoli ne zgodi, ampak samo za ilustracijo):
Neuravnovešeni storilec pride v vrtec in ustreli 5 otrok in učiteljico, policija pride na kraj, takrat ravno vidijo, da je umoril še drugo varuško. Po tem storilec pospravi pištolo za pas (torej pištola ni več v položaju, s katerim bi lahko govorili, da jo ima pripravljeno za uporabo, ali pa jo celo odvrže). Storilec se vsede v bližnji avto, policisti pa ne smejo streljati nanj in mu onemogočiti nadaljnja kazniva ravnanja (npr. da bi z vozilom odpeljal in izvršil še kakšno drugo hudo kaznivo dejanje, zapeljal v skupino otrok, ki se igrajo v bližnjem parku).
Zaradi navedenega predlagam vladi, da v najhitrejšem možnem času spremeni Zakon o nalogah in pooblastilih policije, kjer bodo pri pogojih za uporabo strelnega orožja ponovno vnesli alinejo:
preprečiti bega osebi, ki je zalotena pri kaznivem dejanju, za katero je po zakonu mogoče izreči kazen zapora nad 10 let (ali pa da se specificirajo kazniva dejanja - umor, uboj, ugrabitev...ipd
 
 
 
 
 
 
 
 
 
 
 