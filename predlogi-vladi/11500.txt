Pozdravljeni!
 
Vlada (oziroma gospod Miroslav Petrovec) je 16.4. napovedala raziskavo, s katero bi na reprezentativnem vzorcu 1000-1500 ljudi ugotovila število trenutno okuženih prebivalcev, ter število ljudi, ki imajo razvita protitelesa na virus SARS-CoV-2. Iz rezultatov bi potem vlada lahko sklepala na dejansko situacijo na terenu, in glede na to odmerjala ukrepanje.
 
Sam menim, da rezultati take raziskave ne morejo dati uporabnih rezultatov. Naj razložim.
Smrtnost bolezni COVID-19 je po študijah, ki so upoštevale tudi asimptomatike, okoli 0.5%. Nemška 0.37%, kitajska 0.66%, Diamond Princess 1.4% (posebna demografska struktura). Mi bomo po tem prvem valu epidemije očitno imeli okoli 100 mrtvih. To glede na omenjeno smrtnost bolezni pomeni skupno okoli 20.000 okuženih. Ker je precej smrti iz DSO-jev, je potrebno to številko nekoliko zmanjšati. Recimo, da smo na 12-15.000 okuženih. Do 17.4.2020 je ta številka recimo okoli 10.000. Ker epidemija traja šele dober mesec, človek pa se zdravi okoli 14 dni, je več kot polovico teh bolezen že prebolelo. Tako je trenutno med našo populacijo kužnih 2000 do 3000 ljudi, protitelesa pa ima razvito 7000 do 8000 ljudi.
Če bomo z raziskavo testirali le 1000 ljudi (0.05% populacije), bomo med 2000 do 3000 kužnimi našli le enega ali pa celo nobenega. Tak rezultat nam praktično ne more povedati ničesar. Na vzorcu 1500 ljudi bomo recimo dobili 0-3 kužne. Tudi tak rezultat nam ne more povedati veliko, vsak zaključek bi imel preveliko napako.
Torej bi morali vzorec precej povečati, to pa vzame preveč časa, denarja in virov.
Moj predlog je, da se številke smatra, da so take, kot v tem tekstu. O teh številkah razlagam že cel teden. Danes je točno take številke prezentirala tudi prof.dr. Bojana Beović. Mislim da po natančnejši analizi glede na omenjene tehnične okoliščine sploh ni potrebe. Upam, da raziskava ni sama sebi namen, oziroma upam, da namen ni v tem, da se vsi inštituti in fakultete, ki so bili navedeni, okoristijo z davkoplačevalskim denarjem.
 
Lep pozdrav in hvala za vaš trud,
Peter Malovrh, Škofja Loka