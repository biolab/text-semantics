Vladi predlagam, da se neha prvenstveno skrbeti za upokojence in naj vse sile usmeri v izboljšanje razmer za življenje in delo mladih. Vsaka zdrava družba skrbi, da imajo mladi in predvsem mlade družine zadovoljive pogoje za življenje, saj brez njih ni prihodnosti in je narod obsojen na propad !
Sedanja generacija upokojencev je nedvomno znatno pripomogla k nezavidljivi situaciji, v kateri smo. Resda je posredno kriva tudi zakonodaja, ki je privilegije omogočala, po drugi strani pa so te privilegije v zakonodajo spravili ravno upokojenci (preko stranke Desus), ki so lastne interese in užitek postavili pred potrebe mladih.
Trditev o "lahkoživosti" sedanje generacije upokojencev utemeljujem z naslednjimi dejstvi:
- do stanovanj so v veliki večini prišli na lahek način, z Jazbinškovim zakonom ali gradnjo na zemljiščih, ki so jih zastonj dobili od občine. 
- delali so od 6h do 14h, velika večina brez ene same nadure v celotni delovni dobi
- pokojninsko zavarovanje so plačevali po 4x nižji prispevni stopnji kot danes
- upokojevali so se pri 50-ih ali le nekaj let kasneje in to v času, ko so se v sosednjih razvitih državah upokojevali vsaj 10 let kasneje. 
- pokojnina ob upokojitvi je praviloma presegala višino plače. Nenehno višanje pokojnin v obdobju od 1990 do 2008 so utemeljevali s tezo, da so oni gradili državo in ustvarili pogoje za lagodno življenje mlajših generacij. Kot vidimo, so gradili na zelo trhlih temeljih in si penzije računali na podlagi fiktivnih prihodnjih donosov, ki pa se žal niso zgodili.
Vladi zato predlagam:
- vse pokojnine se navzgor omeji na 500 EUR. Pri izračunu pokojnin se upošteva (podobno kot pri otroškem dodatku, vrtcu,...) vse premoženje. Teza, da pokojnine niso socialna pomoč, ker temeljijo na vplačanih prispevkih, seveda ne zdrži, saj so glede na nizko prispevno stopnjo in višino pokojnin vplačani zneski že zdavnaj izčrpani.
- za vse, ki so se upokojili pred 60 letom starosti, se pokojnine izplačane med 50-im in 60-im letom upoštevajo kot socialna pomoč. Zahteva se vračilo oz. omejitev pravice dedovanja. 
- masa denarja za pokojnine se omeji na znesek, ki ga ustvari generacija med 20-im in 30-im letom starosti. S tem bi se močno povečal interes države za zagotavljanje dobro plačanih služb mladim. 
Dejstvo je, da je socialni položaj večine upokojencev v naši državi veliko boljši od položaja mladih in po mojih izkušnjah tudi veliko boljši od položaja upokojencev v sosednjih državah. Velika večina ima lastno nepremičnino, avtomobil, hodijo na potovanja in izlete. Znižanje pravic upokojencem je nujno, saj živijo v isti državi kot ostali in morajo deliti usodo naroda.
 
 
 
 
 
 
 
 
 
 