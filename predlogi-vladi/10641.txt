Predlagam Vladi RS, da se z letom 2020 po hitrem postopku ukinejo najemnine za grobove, ki jih državljanom RS zaračunavajo komunalna podjetja.
Vsa komunalna podjetja v Sloveniji se zadolži, da v roku najkasneje do 31. 3. 2020 vsem, ki imajo grobove, namesto položnic za plačilo najemnin za grobove predložijo ponudbe za odkup obstoječih zemljišč, na katerih so grobovi. Cena m2 zemljišča naj bo enotna po vsej Sloveniji. (Predlog: maksimalno 30 € za m2.)
V pogodbah o odkupu zemljišč komunalna podjetja opredelijo pravila o dimenzijah obeležij na grobovih, kupec pa se zaveže grob vzdrževati v skladu s pokopališkim redom.
V pogodbah se opredeli tudi predkupna pravica občine za odkup grobnega prostora po enaki ceni, kot je bil kupljen, v primeru, kupec ali njegovi potomci groba ne potrebujejo več oziroma ga ne nameravajo več vzdrževati. Odstranitev obeležja se v tem primeru opravi na stroške kupca ali njegovih potomcev, ali na strošek občine, če potomcev ni več, ali jih ni mogoče najti.
Utemeljitev predloga:
Sedanje stanje
Občine v svojih odlokih določajo, kolikšna je cena najemnine za enojni in kolikšna za družinski grob. Cene postopno rastejo in so zelo različne, po nekaterih občinah že oderuške.
Predvidevam, da ima občina z na primer okoli 6000 prebivalci najmanj 2000 grobov. To pomeni, da vsako leto za najemnine grobov občanom zaračuna okoli 70.000 € - to je povprečno 35 € za grob. Stroški občine so zgolj občasen odvoz kesonov za smeti in porabljene vode za občasno zalivanje rastlin na grobovih v poletnem času ter obrezovanje običajne žive meje okoli pokopališča. Ti stroški v navedenem primeru zagotovo ne znašajo niti desetine zneska od pobranih najemnin.
Najemnine plačujemo starejši občani, v glavnem upokojeni, plačevali so jih že naši starši, najemnine se tako plačujejo že več desetletij. Občine so do zemljišč za pokopališča prišle, ali v procesu lastninjenja nekdanjega družbenega premoženja ali z odkupom manjvrednih zemljišč po zelo nizkih cenah.
Menim, da je plačevanje najemnin za grobove nemoralno dejanje. Vsak zemljan na tem planetu bi moral v kultivirani družbi imeti pravico do brezplačnega groba ali vsaj možnost, da si zanj z odkupom prostora za žaro ali dveh ali treh kvadratnih metrov zemljišča za grob zase in za svoje potomce zagotovi zadnji dom.
S sprejemom tega predloga bi Slovenija Evropi in svetu pokazala pravo pot za dolgoročno humano reševanje problematike grobov.
Občinska komunalna podjetja opravljajo pomembno dejavnost, vendar so se v zadnjih kapitalističnih letih naučile in preveč navadile, da lahko počnejo karkoli. Cene njihovih storitev se nenehno dvigajo. Kot dolgoletni svetovalec v uradu župana lahko potrdim znano dejstvo, da so plače, posebej vodstva v teh podjetjih, zelo visoke, pri čemer jim je prihodek preprosto zagotovljen s pošiljanjem položnic občanom, zato se jim za trg ni treba boriti.
Po Evropi so žal znani tudi primeri (Španija) da so v obdobju krize v letih od 2008 dalje ljudje zaradi visokih cen najemnin prekopavali svoje mrtve in posmrtne ostanke dajali v skupne grobove. V Sloveniji so znani primeri preprodaj grobov po oderuških cenah. O tem lahko brez težav najdemo časopisne članke na Internetu. Ena izmed občin je te dni razposlala pogodbe za najem prostora, njihov dopis pa je bolj podoben grožnji kot pogodbi, čeprav najemnine že leta plačujemo, v pogodbi pa ni niti cene za najem grobnega prostora. Takšna pogodba ne vzdrži resne pravne presoje. Zadnji čas je tudi, da se zaustavi nekontrolirana rast cen komunalnih storitev, zaradi katerih se dela škoda celotnemu slovenskemu gospodarstvu. Za ilustracijo teh cen … samo za porabo daljinsko ogrevane tople vode ter porabo hladne vode in s tem povezanih odplak za dve osebi, živeči v bloku, se v enem izmed slovenskih mest plačuje 75 € mesečno.
Prepričan pa sem, da bo vsak razumen državljan Republike Slovenije podprl moj predlog, da se enkrat za vselej ukine plačevanje najemnin za grobove ter čim prej zaustavi rast cen komunalnih storitev.
Na našem planetu je pokopanih več milijonov zemljanov po grobnicah in grobiščih, ki se še zdaj odkrivajo in zanje ni mogoče zaračunavati najemnin, ker ni več sledi za potomci.
Prepričan sem, da bomo vsi državljani, ki že imamo grobove svojih prednikov zato z veseljem odkupili grobni prostor (zemljišče) zanje in ga vpisali v zemljiške knjige kot svojo lastnino, ki je nihče več ne bo mogel desetletja bremeniti z letnimi najemninami. Lastništvo zemljišča bo preko zapuščinskih razprav prehajalo iz roda v rod in ponovno postalo last občine, ko potomcev, ki bi grob vzdrževali, ne bo več, oziroma ne bodo več imeli interesa za vzdrževanje groba.
Upam, da si trditi, da bi referendum o tej zadevi slovenske volivke in volivci sprejeli še z večjo večino, kot so sprejeli osamosvojitev Slovenije.
Vladimir Verdnik, Velenje, 6.12. 2019