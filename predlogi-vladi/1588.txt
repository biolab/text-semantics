 Glede na to kaj je pokazala Japonska predlagam zaprtje JE Krško in razmišljanje v druge energetske smeri. To zahteva že sam čas. Živimo v dobi, ko smo soodgovorni za naše okolje in življenja drugih.  
Jedrska energija ni varna. Je sod smodnika, ki lahko poči. V razmerah kot je hud potres.   Ko poči ni nobenih šans, da se škoda lahko popravi, da se območje sanira, da so ljudje spet zdravi ali da ponovno oživijo. Niti ni financ za vse posledice: za evakuacijo, čiščenje okolja, zdravljenje in preživljanje ljudi, tožbe… Država nima niti za pokojnine pravi in bi že zdaj ukinila socialne transfere, ker si jih ne more privoščiti. Ali pa v potresu regije Posočje- ni bilo dovolj denarja, da bi popravili vse objekte. Kaj šele širša okoljska katastrofa z virom pri nas? Ni računice. Da ne upoštevam še škodnih zahtevkov sosednjih držav.
Še ni tako dolgo, ko je bil aktualen Černobil. To ni Japonska, ampak Evropa.  Sevanje je segalo po celotni Evropi, celo do ZDA.  Da, danes so drugi časi, druga gradnja, zaščita… Ampak ta katastrofa se ni zgodila ob potresu.
 Varni smo v predvidenih, laboratorijskih pogojih, ko se kaj huje zalomi, kot npr. močan potres, je polom zaradi jedrske energije lahko totalen.  Še ultramodernim Japoncem se je to zgodilo, ki so prilagojeni življenju na tektonski prelomnici s potresi. Se niso nadejali take jakosti potresa. Kaj da se nam ne more pripetiti isto.
Lahko se in takrat je prepozno. Zato je potrebno ukrepati danes.  Zagotoviti varnost in zdravje v svoji domovini. Državljani imamo po ustavi (72.člen) pravico do zdravega okolja.  Sem Slovenka- zdravo okolje zahtevam zase in za svoje potomce.
 Ne maram besedičanja, ampak imam rada jasna dejanja brez slepomišenj ter sprevračanja odgovornosti.  Zgledujmo se po Avstriji in postanimo varna država brez jedrske energije.  
 