Predlagam, da se ukinejo vsa škropiva, ki ogrožajo zdravje ljudi, so nevarna za opraševalce, ki lahko preidejo v vodo in na druga območja, vrtove, njive.

Takole je zapisano: »Kmetijsko ministrstvo skupaj z upravo za varno hrano, veterinarstvo in varstvo rastlin (UVHVVR), Čebelarsko zvezo Slovenije in kmetijsko-gozdarsko zbornico KGZS osvešča in obvešča o pravilni uporabi fitofarmacevtskih sredstev (FFS), da bi škropili tako, da ne bi ogrožali ne zdravja ljudi ne okolja in ne čebel. Kjer so čebele, je okolje čisto.«

Če to drži, zakaj so v nadaljevanju navedena navodila, da morajo ljudje pri škropljenju s FFS obvezno uporabljati zaščitne maske in obleko, zakaj morajo paziti, da ne škropijo v vetru, zakaj morajo paziti, da se škropivo ne razlije v vodovje, zakaj škropijo, pa nimajo očiščenih površin, imajo zaraslo travo, ki cveti in na kateri se pasejo čebele? Zakaj se škropljenje izvaja podnevi, ko so opraševalci na paši, zakaj se škropljenje ne izvaja, kot je predpisano: »Škropljenje s kontaktnimi, čebelam nevarnimi FFS pa je v času cvetenja gojenih rastlin dovoljena le v nočnem času, od dve ure po sončnem zahodu do dve uri pred sončnim vzhodom«?

Iz navedenega izhaja, da so tudi FFS zelo nevarna za ljudi, opraševalce, ostale živali in rastlinje.

Kako naj živimo ljudje zdravo na podeželju, kjer imajo lastniki vinogradov vinograde tik ob naših hišah, vrtovih, njivah, sadovnjakih in se moramo ob škropljenju dobesedno zapreti hermetično v hiše, zapreti okna in imamo škropiva po vrtovih?

Kdo izvaja nadzor nad škropljenjem, nihče!