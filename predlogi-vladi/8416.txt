Predlagam, da se v pravilnik o ocenjevanju znanja v osnovni in srednji šoli doda izrecen člen, po katerem učitelj nima pravice učenca kakorkoli sankcionirati s slabimi ocenami, če učenec ne opravi domače naloge, če učenec ne prinaša potrebščin, če si učenec ne zapisuje v zvezek in podobno.

Prepogosto se namreč dogaja, da učitelji dajejo slabe ocene ali t. i. minuse, ker učenec ne naredi domače naloge ali ker pozabi kak učbenik doma ali pa da se maščujejo tistim, ki so jim antipatični. Menim, da je tovrsten pristop popolnoma pedagoško zgrešen in precej zastarel. 
Redkokdaj taka negativna motivacija služi svojemu namenu. Komur se ne da, tudi ne bo delal. Učenci so že tako ali tako zelo zasedeni zaradi šolskih in obšolskih obveznosti, zakaj bi morali biti tudi sankcionirani, če nimajo časa/energije/volje za delati domače naloge ali pa če pozabijo učbenik (ali pa če si ga ne morejo privoščiti)?
Enim učencem ni treba rešiti vse naloge, da nekaj razumejo in si zapomnijo, ker imajo boljši spomin in/ali IQ. Eni učenci tudi nimajo denarja za vse delovne zvezke in učbenike, zato jih niti ne kupijo, ampak se učijo iz zapiskov idr., učitelji pa jih kljub njihovi stiski še dodatno sankcionirajo. Kaj imajo od tega razen sadističnih užitkov? Je res to maksima pedagoških pristopov, ki jih učijo na pedagoški fakulteti? Močno dvomim.
S tem ko bi učencem dali več svobode, učiteljem pa odvzeli sredstva prisile, bi razbremenili vzdušje pri pouku, zaradi česar bi bili tako eni kot drugi na boljšem. Učenci ne bi bili pod stresom, učiteljem pa ne bi bilo treba evidentirati in kaznovati vsakogar, ki ne izpolnjuje nalog. 
Dajmo svojim otrokom svobodo in razumevanje, ne pa da jih že od malega naučimo, da morajo biti pokorni in da bodo za vsako malenkost kaznovani, ker bodo potem samo ponotranjili te vzorce in bodo nadaljevali cikel, ko bodo starejši.
V zameno pa priporočam, da se učence, ki redno in vestno opravljajo svoje šolske obveznosti, kot je domača naloga, primerno nagradi npr. s pluski. Pozitivna motivacija je vedno boljša od negativne.