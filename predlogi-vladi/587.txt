Predlagam, da se spremeni princip glasovanja na tem portalu tako, da je glasovanje možno le z digitalnim potrdilom (sigenca, poštarca, ...).
Glasovanje po principu "uporabniškega imena"  dopušča, da posamezna oseba ustvari poljubno število "uporabniških imen" in posledično tudi glasov. Da se to dogaja že sedaj je več kot očitno po pregledu glasovanja o ostalih predlogih, kjer se pojavljajo zanimive korelacije predlagateljev in glasovalcev, ki zelo verjetno niso naključne.
Na ta način sam princip zbiranja glasov zgublja pomen, saj ne pomeni en glas na osebo, marveč ima "zavzeta" oseba toliko glasov, kolikor časa je pripravljena posvetiti kreiranju navideznih poštnih naslovov,  facebook profilov in posledično uporabniških imen na tem portalu.
Zaenkrat je število uporabnikov še sorazmerno majhno, vendar se portal očitno "prijema" med državljani in predstavlja odlično možnost delne participacije pri ustvarjanju boljše družbe. Z uporabo certificiranih spletnih podpisov, se zagotovi, da ima vsak uporabnik le en glas.