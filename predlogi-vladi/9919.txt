Zakon o prometnih pravilih v 46. členu določa, da je hitrost v območju omejene hitrosti omejena na 30 km/h. Območje omejene hitrosti označujejo pravokotni znaki z napisom CONA in znakom za omejitev hitrosti na 30 km/h.

Tako so med ukrepi za umirjanje prometa v Mestni občini Ljubljana v zadnjih petih letih uvedli kar 42 novih območij, kjer je najvišja dovoljena hitrost 30 kilometrov na uro. Tako imenovanih con 30 je v glavnem mestu zdaj skupno 123, mogoče že kakšna več.

Na mestnem oddelku za gospodarske dejavnosti in promet pravijo, da območja omejene hitrosti določajo na podlagi lastne strokovne presoje ali pa na podlagi pobud policije, mestnega redarstva, osnovnih šol, vrtcev, četrtnih skupnosti in krajanov. Tovrstna območja se pojavljajo tam, kjer je treba hitrost vozil še dodatno znižati – bodisi zaradi bližine šol, vrtcev… To je dobra rešitev za specifične ceste v bližini šol, vrtcev.

Tako imenovane legalne cone 30 so idealni prostor za izrekanje mandatnih glob zaradi prekoračitev hitrosti. Globe, ki jih plačujejo fizične osebe zaradi storjenih prekrškov prekoračitve hitrosti se stekajo v občinske proračune in so del javno finančnih prihodkov občin.

Ljubljanski redarji so v primerjavi s svojimi kolegi iz drugih občin pravi garači. Ljubljansko redarstvo vsako leto v občinski proračun prispeva več milijonov evrov.

Če bi šteli samo denar, bi lahko rekli, da je vsako leto za ljubljanske redarje uspešno. Prihodki od glob, odkar so začeli redarji meriti hitrost po Ljubljani, se gibljejo nad 3,5 milijona evrov. Preračunano na zaposlenega v ljubljanskem mestnem redarstvu poberejo za skoraj 75.000 evrov glob na leto.

Mestno redarstvo je v letu 2018 izvajalo meritve hitrosti z dvema stacionarnima samodejnima merilnima napravama izmenično na sedmih lokacijah in z dvema mobilnima samodejnima merilnima napravama, nameščenima v službenih vozilih na različnih lokacijah določenih v skladu z elaboratom. Vse informacije glede izrečenih glob lahko pridobite v javno dostopnih letnih poročilih Mestnega redarstva. Prihodki iz naslova glob s področja hitrosti za leto 2018 so bili v znesku cca 1,5 milijona €.

Predlagam, da se vse izrečene mandatne globe v cona 30 preusmerijo v šole in vrtce, ne pa da gredo v proračune posameznih občin.