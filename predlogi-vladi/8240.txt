Nadzor nad zakonito in racionalno porabo javnih sredstev trenutno vrši Računsko sodišče, ki pa je popolnoma neučinkovito in spolitizirano. Računsko sodišče ne odreagira niti na najbolj očitne kršitve in na še tako konkretno prijavo odreagira s tipskim odgovorom, "da Računsko sodišče samo izbira katere proračunske porabnike bo revidiralo, da dela po letnem planu in ne reagira na številne prijave, ki jih dobiva od državljanov". Vladi zato predlagam, da popolnoma neučinkovito Računsko sodišče ukine in namesto le-tega ustanovi nov organ, ki bo dolžan opraviti vsaj osnovno preverbo pri vsaki prijavi, ki jo bo prejel. Res je, da vsak državljan lahko dostopa do javnih podatkov, a ta dostop je v praksi močno otežen, poleg tega državljani plačujemo visoke davke in imamo pravico pričakovati, da bo Vlada vršila nadzor nad porabo denarja, ki nam ga jemlje in državljanom tega ni potrebno početi na lastne stroške in v prostem času. Organ naj torej opravi osnovno preverbo za vsako prijavo in če ugotovi nepravilnosti, poda kazensko ovadbo oz. prijavo kaznivega dejanja policiji oz. prijavitelju odgovori, da nepravilnosti ni zaznal. Preiskovalci, ki naj bodo praviloma tisti mladi, ki ne dobijo zaposlitve in so zato upravičeno nekoliko nastrojeni proti državi, naj delo opravljajo nepoklicno in za honorar. 