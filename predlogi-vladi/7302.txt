Za nekoga, ki uporablja avto manj pogosto, je uporaba avtocest zdaj praktično nemogoča. To ljudi na splošno odvrača od potovanj in izletov. Nihče namreč ne bo plačal tedenske vinjete, da se bo peljal en dan po avtocesti, ampak bo raje ostal doma. Sedanji sistem ni pravičen, ampak je izrazito v korist vsakodnevnih migrantov po avtocestah. Tisti, ki se z avtomobilom vozijo redko in bi se po avtocestah vozili še toliko redkeje, se zdaj po avtocestah sploh ne morejo voziti, ne da bi vsako vožnjo šestkrat preplačali.
Vožnja po razpadajočih regionalnih cestah, polnih lukenj, hitrostnih omejitev in radarjev, nikakor ni alternativa, kar dobro vedo tudi tisti, ki zagovarjajo poceni letni pavšal za vinjete. Prav gotovo se ob tem, da so avtoceste že zgrajene, ne bi bili pripravljeni več kot dvakrat v življenju voziti v istem dnevu po regionalni cesti od Kopra do Ljubljane in nazaj ali od Ljubljane do Ptuja in nazaj. Vsakomur je jasno, da je to popolna izguba časa in živcev in da takšni argumenti niso resni. Le kdo se želi voziti dve uri in pol v vsako smer?
Takšno nepravično stanje traja zdaj že 7 let in pol.
Glede na to, da se je vlada zarotila proti obračunavanju kilometrine na avtocestah, kar bi bila po mojem mnenju pravičnejša rešitev, predlagam drugo rešitev, ki prav tako odpravlja sedanji nepravičen sistem, ki prebivalce večjih mest odvrača od uporabe avtocest in avtomobila nasploh. Predlagam torej pavšalen izračun, kolikšen bi bil znesek kilometrine povprečnega uporabnika v enem dnevu uporabe avtocest, in določitev takšne cene za dnevno vinjeto. Sam ocenjujem to na 2-3 evre. Za dnevne migrante bi ob tem letna vinjeta ostala ugodnejša alternativa. Javni interes ljudi je namreč v tem, da ima vsakdo možnost potovati za pravično plačilo. 
 
 
 