Imam nekoliko radikalen predlog, ki bi olajšal zaposlovanje mladih. Ker pa je predlog precej radikalen, sem odprt za komentarje in popravke. Predlagam OBVEZNO UPOKOJEVANJE. Poznam veliko ljudi, ki sicer že izpolnjuje pogoje za upokojitev, a v upokoj zaradi različnih razlogov ne gredo. Posledica je, da njegov delodajalec ne more na njegovo delovno mesto zaposliti nikogar drugega. Čeprav morda z njegovim delom ni preveč zadovoljen (ker je premalo ambiciozno, ker ne prinaša dodane vrednosti, ker je tudi že zastarelo), pravzaprav ne more storiti nič drugega kot da ga prepričuje, naj izkoristi vse pogoje, ki jih ima. Ob tem pa mu pred vrati stoji vrsta mladih brezposelnih, ki bi njegovo delovno mesto radi zasedli, a ne morejo. Obvezno upokojevanje bi to rešilo. Ob tem pa bi morali leto dni pred upokojitvijo obvezno prevzeti mentorsko vlogo in na svoje delovno mesto vpeljevati mlajše oziroma svoje naslednike. Ker pa se zavedam, da imajo nekateri starejši radi svoje delo in da so v svojem delu še dobri ter da jih morda nekateri delodajalci še potrebujejo, predlagam še "upokojensko delo". Delodajalec bi lahko zaposlenega, ki izpolnjuje pogoje za upokojitev, obdržal, a po posebni pogodbi. Ta "upokojenec" ne bi zasedal delovnega mesta, ampak bi bil plačan po nekakšni avtorski pogodbi. Te pa se ponavadi štejejo kot materialni strošek (enako velja za študentsko delo) in ne strošek za zaposlene. Enako bi država do takšnega dela lahko bila bolj milostna. Nimam pa še predloga, kako bi to rešili v zvezi s pokojnino. Ali bi jo ta "upokojenec" tudi dobival ali bi jo dobival manj ali pa je sploh ne bi. Slednje ni smiselno, o odstotku prejete pokojnine tudi lahko razpravljamo, prejemanje celotne pokojnine pa ne bi rešila pokojninske blagajne (konec koncev takšen "upokojenec" ne bi plačeval v pokojninsko blagajno). S tem bi delodajalec pridobil delovno mesto na katerega bi lahko zaposlil mlajše in ambicioznejše iskalce zaposlitve, hkrati pa bi tudi tisti "upokojenci", ki lahko še kaj prinesejo k delodajalcu, imeli delo in zaslužek. Predlog dajem v razpravo in ker vem, da je radikalen, sem odprt za morebitne popravke in komentarje 