 Predlagam, da se k Zakonu o nepremičninskem poslovanju doda, da se lahko pravni posel pri prenosu lastninske pravice opravi izključno pri strokovnjaku, ki z licenco države in zavarovano odgovornostjo zagotavlja, da bo prenos lastninske pravice pravno varen in ne bo potrebno v prihodnosti sprožati raznih pravd in tožb na sodiščih in s tem povzročati dodatnih stroškov za kupce in prodajalce.

Kakor je znano in določeno že v zakonu o nepremičninskem posredovanju in Zakonu o zaščiti kupcev stanovanj in enostanovanjskih hiš se v primeru, da se prenos lastninske pravice opravi pri nepremičninski družbi z nepremičninskimi posredniki z licenco MOP, mora ta zagotoviti, da pogodbo oz. vse listine pripravi najmanj univerzitetni diplomirani pravnik, ki s svojim podpisom tudi zagotavlja pravno veljavnost, kar pomeni tudi, da pred tem ponovno preveri morebitne pravne ovire za sklenitev posla.
Prav tako nepremičninski posrednik zagotovi kupcu vpogled v vse potrebne dokumente, kakor tudi preverjanje identitete pogodbenih strank. Tako se ne more, ali pa je zelo težko, pripetiti, da se proda nepremičnina, ki ni v nesporni lasti prodajalca. Če pa se to že zgodi, pa z zavarovano odgovornostjo jamči poplačilo škode oškodovanim strankam.
Hkrati je to tudi občuten znesek iz naslova plačila DDV državi, ki ga plača nepremičninska družba za vsak izstavljen račun pri prenosu lastninske pravice.
Prav tako predlagam, da se davek na promet z nepremičninami dvigne na raven 3,5%, kakor je to v sosednji Avstriji. 
Višino tako pridobljenih sredstev v državni proračun na letni ravni je moč izračunati po podatkih DURS-a o izdanih odločbah za plačilo davka na promet nepremičnin in poročilom notarjev o potrjenih prodajnih pogodb za nepremičnine za katere je potrebno plačati 8,5% ali 20% DDV. 