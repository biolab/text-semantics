Vladi predlagam, da z namenom optimizacije visokega šolstva uvede sistem t.i. navideznih šolnin.
 
Predlog:
Vsaka fakulteta naj ovrednoti posamezen študijski program. Ob začetku študijskega leta se vsakemu rednemu študentu dodeli navidezni kredit v višini vrednosti študija. Kredit se odplačuje z opravljanjem izpitov. Ker ima vsak študijski program ovrednotene tudi posamezne predmete, je študent že ob vpisu natanko seznanjen s tem, koliko študija ima odplačanega ob posameznem uspešno opravljenem izpitu.
Zaporedje opravljanja izpitov ni pomembno,  prav tako se ohrani obstoječe 3 brezplačne roke za opravljanje  posameznega izpita. Za študenta je pomembno, da vse izpite opravi v  predvidenem času študija v kar je vštet tudi enoletni absolventski staž.
Fakultete se lahko prosto odločijo, ali bodo čas opravljanja izpitov omejile na posamezen semester, letnik, ali na celoten študij.  Tako se na zahtevnejših fakultetah, ki za prestop v višji letnik  zahtevajo vse izdelane izpite, lahko zgodi, da bo študent začel  plačevati zamudne obresti že takoj po končanem šolskem letu v katerem ne  bo izdelal vseh izdelanih izpitov, medtem ko na manj zahtevnih  fakultetah lahko pride do prvih zamudnih obresti šele po koncu enoletnega absolventskega staža.
V primeru zamujanja z opravljanjem izpitov se študentu odpre kreditni račun, na katerem lahko spremlja stanje svojih dolgov. Dolgovi zapadejo v plačevanje šele ko se dolžnik redno zaposli. Enako velja za tiste, ki študij opustijo. Njihov dolg znaša toliko, kolikor znaša vsota vseh neopravljenih izpitov.
 
Predlog  je narejen v nameri, da se končno loči odgovorne študente od  neodgovornih in špekulantskih. Prav tako za časa študija finančno stanje  študentov ne bo ogroženo, saj se plačevanje začne šele po redni  zaposlitvi (malo delo ali študentsko delo ne sodita med redne  zaposlitve!). Fakultete je potrebno omejiti le pri vrednotenju študijskih programov, saj se v nobenem primeru ne sme dovoliti, da nedokončan študij ključno vpliva na gmotno stanje študentov.