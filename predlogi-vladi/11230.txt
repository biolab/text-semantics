Predlagam, da zaposleni delavci dobijo v roke plačo v bruto znesku in to ne samo uradni (delavčev) bruto, ampak celoten delodajalčev bruto, kar pomeni vsoto neto plače, delavčevih in delodajalčevih prispevkov in akontacije dohodnine, torej bruto bruto.
Delodajalec mora za delavčevo delo oziroma kot ves strošek njegovega dela namreč plačati prav ta celoten znesek. Če delavec ne bi delal, potem točno tega stroška (živega dela) delodajalec ne bi imel, kar pa pomeni, da je višina njegovega stroška tega dela odvisna prav od seštevka vseh naštetih posameznih delov, torej neto plače in vseh dajatev, ki zaradi nje nastanejo. Prav nobene razlike tudi sicer ni med delavčevimi in delodajalčevimi prispevki, oboji gredo kot prihodki v državni proračun in celo za iste namene. Prav vseeno je namreč, ali je v ta namen delavčeva plača obremenjena z na primer skupnimi tridesetimi ali pa z dvakrat po petnajstimi odstotki.
Kakšen smisel ima torej moj predlog?
Ne delavci ne država ne bi imeli prav nobenih težav več zaradi neplačevanja dajatev od izplačanih plač s strani delodajalcev, saj takšno neplačevanje niti teoretično ne bi bilo več možno. Delavci bi namreč prispevke in davke na osnovi prejetih plač enostavno in pošteno sami plačevali. Ko bi od delodajalca dobili v roke celotno bruto bruto plačo, bi po predpisanih stopnjah od nje plačali ustrezne davke in prispevke na ustrezne račune. Da bi to lahko enostavneje storili, bi jim pa bil pri tem delodajalec seveda v pomoč, tako da bi jim višino dajatev izračunal in napisal na položnice, položnice pa ob izplačilu izročil. Delavcem bi tako ostala samo še preprosta naloga, da jih fizično plačajo.
Delodajalec bi torej denar, namenjen za celoten strošek njegovega dela, izplačal delavcu, ki je delo opravil. S tem bi se nikakor ne mogel izogniti dajatvam, s katerimi je to delo obremenjeno, kar pa je prejemniku davkov in prispevkov, torej državi, lahko le v prid. Precejšnjo korist pa bi imeli tudi delavci, saj jim ne bi bilo treba delodajalcev za morebitna neizvedena plačila prispevkov nikoli več terjati.