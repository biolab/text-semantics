Predlagam, da teoretični del vozniškega izpita za B kategorijo ni sestavljen izključno iz cestno-prometnih predpisov (CPP), ampak tudi iz določenih tehničnih znanj v smislu bivšega motoroznanstva. Za predavanja o tehničnih zadevah bi se lahko uporabilo nekaj dodatnih ur, ki bi štele v isti sklop kot ure za predavanja o CPP. Glede na to, koliko denarja dobijo danes avtošole od praktičnih voženj, te dodatne tehnične ure ne bi smele vplivati na ceno tečaja z urami, porabljenimi za CPP in tehnična znanja. Problem mladih voznikov ni le v tem, da nimajo veliko izkušenj na cesti med vožnjo, ampak tudi v tem, da praviloma zelo slabo poznajo delovanje svojega avtomobila v tehničnem smislu, zaradi česar imajo potem velike probleme glede možnosti pravilnega reagiranja na določene nepredvidene situacije med vožnjo (počena guma, previsoka temperatura motorja, pomanjkanje motornega olja, pomanjkanje antifriza, ugasnjena žarnica pri lučeh, nedelovanje akumulatorja ipd.). Prav tako si le redki mladi vozniki dejansko preberejo navodila za uporabo avtomobila, ki so praviloma priložena avtu samemu ob nakupu, mladi vozniki pa se praviloma vozijo še vedno z avtomobili svojih staršev, ker si svoj avto težko privoščijo. Nekatere stvari se nekako že omeni v sklopu sestave avtomobila na urah, ki so posvečene CPP, ampak ni obenem nobenega dodatnega govora o tem, kako ravnati v teh nepredvidljivih primerih tehnične okvare oz. kaj storiti, če se zgodijo te nepredvidene stvari, ker bi se moralo ob tem poslušalcem dodatno razložiti marsikatere osnovne tehnične zadeve glede določenih delov avtomobila, za kar pa zmanjka časa. Prav tako predlagam še to, da se pri dodatnem usposabljanju voznikov začetnikov na Vranskem poleg psihosocialne delavnice in praktične vožnje na poligonu ter prikaza reševanja iz avta v določenih primerih doda še tudi možnost, da bi tam mladi vozniki lahko pridobili znanja tudi za menjavanje gume ali avtomobilske žarnice ter napolnitev akumulatorja z dodatno električno energijo iz kakšnega drugega, bolj polnega, akumulatorja ali kakšnega drugega električnega vira. Ta dodatek prav tako ne bi smel šteti k ceni usposabljanja voznikov začetnikov, ki je s 125 € za en dan že danes nenormalno visok. Moje mnenje je namreč, da bi vsaj te osnovne tehnične stvari morali obvladati vsi vozniki, saj mora biti avto v prometu definitivno tehnično brezhiben (če ni, gre lahko za veliko nevarnost za promet), velikokrat pa se tehnične okvare zgodijo med vožnjo tudi v primeru, ko ni nobenih avtomehanikov v bližini, zato je treba avtomobilu nuditi nekakšno tehnično prvo pomoč, če se tako izrazimo, ob tem pa se ne sme avtomobila še bolj uničiti zaradi neznanja pri tehničnih zadevah. Prav tako je za promet lahko recimo precej nevarno, če gume nek voznik ni pravilno menjal in se mu sname iz vozila sama pri večjih silah pri ne tako majhni hitrosti. Rezervne gume v avtih služijo praviloma le za posebne primere in tako dolgo, dokler se ne pride do najbližjega avtomehanika, ki recimo zamenja zračnico v predrti gumi in potem celo popravljeno gumo namontira na pravo mesto, a do tam je treba nekako priti, zato je tu tehnično znanje tako pomembno s pravilnim namontiranjem rezervne gume. Seveda bi bilo obenem še kako priročno tudi to, da bi recimo obstajali kakšni tehnični tečaji za tiste, ki si teh tehničnih znanj še niso pridobili v sklopu dosedanjih pogojev za vozniški izpit. Tehnika je zelo pomemben del avtomobila ne glede na to, da se modernejši avtomobili vse redkeje pokvarijo. A kljub temu zlahka pride do nepredvidenih tehničnih okvar in tam je treba pravilno reagirati, zato bi bil po mojem mnenju ta predlog še kako smotrn v smislu povečanja varnosti v prometu samem.