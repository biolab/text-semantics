Sklepam lahko, da ima podjetništvo v izobraževalnem procesu pomembno spodbujevalno vlogo. Če bi želeli pospešiti razvoj pozitivnega odnosa do podjetništva med mladimi, bi torej morali o pozitivnih plateh podjetništva govoriti predvsem z učitelji. Učitelji imajo poleg staršev precejšen ali zelo močan vpliv na mlade, to je na del populacije, ki bo čez približno desetletje že pomembno vplivala na trajnostni razvoj naše države. Ugotovitve kažejo, da si relativno velik del mlade populacije želi vstopiti ali vsaj razmišlja o podjetniški karieri. Končno smo vstopili v obdobje družbenega razvoja, kjer delovanje posameznika temelji na njegovem zavedanju o odgovornosti zase in posledično tudi za družbo.
 Z vidika pospeševanja celostnega in regionalnega razvoja predlagam šolstvu, da pripravi programe spodbujanja in promocije podjetništva oziroma v prihodnosti v učne načrte vključi več podjetniških in s podjetništvom povezanih vsebin. Te vsebine morajo preseči krog šol ekonomske usmeritve. Še kako dobrodošle bi bile predvsem v tehniških šolah.
Državne in zasebne inštitucije, ki se ukvarjajo s programi podpore in spodbujanja podjetništva morajo več pozornosti nameniti bolj natančnemu usmerjanju svojih aktivnosti in dati več poudarka generacijam, ki jih je še možno usmeriti v podjetništvo, to pa je predvsem srednješolska populacija (mladina). 