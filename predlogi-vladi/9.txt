Eden najbolj perečih problemov v slovenskem zdravstvu so čakalne dobe in naloga vlade je (seveda, če je to sploh komu v interesu), da se ta problem v dobro državljanov razreši. Glede na dejstvo, da čakalnim dobam v večini primerov ne botruje pomanjkanje kapacitet v bolnišnicah, marveč kvote, ki jih odobrijo in izplačajo zavarovalnice, trdim, da problema v resnici sploh ni in je v celoti rešljiv v roku ENEGA DO DVEH MESECEV. Zamislil sem si sistem, kjer bi pacienti z lastno MINIMALNO PARTICIPACIJO lahko prišli za vsak poseg praktično takoj na vrsto. Kako sistem deluje? Recimo, da je za operacijo na srcu na seznamu 150 bolnikov, vendar v letošnjem letu zavarovalnica pokrije stroške le za operacijo prvih sto, 50 pa jih pade v kvoto za naslednje leto. Torej, denar za operacijo preostalih 50 dejansko bo na voljo, vendar šele v prihodnjem letu - zato čakalna doba. Predlagam uvedbo sistema, kjer bi bolnik lahko plačal operacijo sam, oziroma bi denar zanjo "založil". Ko bi sicer prišel na vrsto po razporedu, pa bi zavarovalnica denar vrnila pacientu in ne bolnišnici. Torej, nihče ni na izgubi, bolnišnica denar dobi, zavarovalnica pa ga sprosti po planu. Pri financiranju bolnikov lahko vstopijo banke z novim produktom - zdravstvenim posojilom. Ob predložitvi potrdila o zavarovanju in napotnice ter predračuna, ki ga izda zdravstvena ustanova, banka pacientu izda kratkoročni kredit in ga nakaže direktno bolnišnici. Ko pride pacient "na vrsto" pri zavarovalnici, pa zavarovalnica denar nakaže banki namesto bolnišnici. Stroške financiranja kredita nosi pacient, vendar je to minimalno v primerjavi s celotno vrednostjo posega - nekje okrog 5%. Na ta način se odpre še ena nova veja bančništva, kar bi imelo dodatne pozitivne učinke na gospodarstvo, čakalne dobe pa bi lahko praktično izginile. Ta sistem je popolnoma neproblematičen in prostovoljen za bolnike, razreši pa najtežji problem slovenskega zdravstva. Vprašanje je le, če je politiki dejansko do tega, da se stvari uredijo.