Slovenske železnice zadnja leta običajno poslujejo z dobičkom, Potniški promet sam zase tudi. Glede na zastarelo infrastrukturo, tako prog samih kot dobršnega dela vagonov in drugih garnitur, in glede na okoljsko politiko, h kateri bi se veljalo pomikati, se zdi smiselno in do potnikov pravično ter obenem spodbujajoče, vsaj do vzpostavitve potniškega prometa na evropsko primerljivi ravni, potovanja z železnico vsaj cenovno narediti nekoliko ugodnejša.
Pri tem je treba sicer poudariti, da je za družine in mlade razmeroma dobro poskrbljeno (čeravno je predpogoj za ugodnosti dodaten nakup posebne kartice ugodnosti), prav tako za dijake in študente (subvencionirane mesečne vozovnice) -- čeravno te veljajo le na razdalji med krajema bivanja in šolanja, na poti torej, ki bi jo večina v vsakem primeru verjetno opravila z javnim potniškim prometom.
Za ugodnejše potovanje bi kazalo poskrbeti tudi na drugih, nevsakdanjih poteh, zlasti za dijake in študente, ki še nimajo svojih rednih dohodkov, spoznavajo domovino in svet, poleg tega pa se jim šele oblikujejo potovalne navade, ki se jih bodo bolj "držale" tudi v bodoče, ko bodo povezave (upajmo, da) sodobnejše in uporabnejše.
Kilometrske postavke Slovenskih železnic so sicer primerljive ali celo cenejše od tistih v sosednjih državah, lahko bi se kvečjemu vrnile na raven izpred nekaj let, preden so se podražale za ~ 5 %.
Imajo pa železnice sosednjih držav, med drugim tudi manj razvite sosednje Hrvaške, nekaj zglednih ugodnosti za mlade potnike, ki se ne pogojujejo s potovanjem vsaj 6 oseb v skupini oziroma z občutno prenizko postavljeno starostno mejo 20 let. Na hrvaških železnicah tako potujejo denimo:
• otroci do 6. leta brezplačno (enako kot pri nas)
• otroci od 6. do 12. leta po polovični ceni (enako kot pri nas)
• mladi od 12. do 26. leta s 30-odstotnim popustom (zgled!)
• študentje pa s 50-odstotnim popustom (zgled!)
... na vseh poteh, ne le od doma do šole.
 
Mislim, da bi bilo več kot smiselno razmisliti o podobnih ugodnostih oziroma spodbudah (že glede na to, da mlade k potovanju na Hrvaško spodbujamo s 50-odstotnimi popusti!) -- predvsem glede na stanje našega potniškega prometa, ki je na večjem delu omrežja še vedno na ravni 1970. let ali slabše.