Spoštovani,
Vladi Republike Slovenije predlagam zakonsko regulacijo spletnega komentiranja na novičarskih in drugih spletnih portalih. Kot kažejo raziskave, je pojavnost sovražnega in žaljivega govora na spletnih portalih vse večja. In čeprav so nekatere nekatere iniciative za zmanjšanje sovražnega govora na spletu, v zadnjem času, storile kar precej pozitivnih premikov k opozarjanju na omenjeno problematiko, je kultura izražanja na najbolj branih spletnih portalih, še vedno na katastrofalni ravni. Tudi uredniška politika spletnih portalov se vse bolj nagiba k omejevanju žaljivega in sovražnega komentiranja, vendar učinki niso povsem optimalni. Z zakonsko ukinitvijo anonimnosti, bi se nedvoumno izboljšala kultura spletnega komuniciranja, a vendar svoboda govora s tem ne bi bila nikakor omejena. Svoboda govora je ena izmed najpomembnejših človekovih pravic, vendar ne sme biti razlog za omogočanje nedostojnega, žaljivega, sovražnega govora v obliki anonimnosti. 
Zato predlagam bodisi dopolnitev 6. člena Zakona o medijih (svoboda izražanja) ali pa kakšno drugo obliko zakonske ureditve. S tem bi vsi novičarski spletni portali bili primorani k spremembi registracijskih zahtev za spletno komentiranje. Že enostaven vpis veljavnega elektronskega naslova z imenom in priimkom ali vpis s profilom katerega izmed družabnih omrežij, bi zadostovalo za izboljšanje kulture komuniciranja, saj bi uredniki lahko enostavno ob zaznavah kršitev uporabnika izbrisali. Prav tako predlagam sprejem nacionalnega kodeksa o spletnem komuniciranju, ki ga naj pripravijo strokovnjaki iz področja medijske sfere, ki bi ga lahko sprejele medijske hiše. Skrajni čas je, da omejimo nedostojno žaljenje, oz. naj posamezniki, ki širijo sovraštvo preko spletnih portalov, to počno s svojim lastnim imenom. 
Lep pozdrav, 
Timotej Vitez dipl. kom. (UN) 
 
 