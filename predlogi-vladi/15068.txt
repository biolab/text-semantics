Po podatkih Eko kroga recikliramo manj od 10 odstotkov plastike, ostalo konča v sežigu, na odlagališčih ali v naravi, 200 tisoč ton letno v Sredozemskem morju. V Sloveniji preko 137 milijonov plastenk letno ne pride do reciklerjev. Za preprečevanje problemov, ki jih prinašata proizvodnja nove plastike in odpadna plastika, se je kot zelo učinkovit izkazal kavcijski sistem. V desetih evropskih državah (npr. tudi v sosednji Hrvaški) že imajo vzpostavljen kavcijski sistem za zbiranje embalaže za pijače: plastenke, pločevinke in steklenice. Še sedem držav ta sistem uvaja. Poudarjajo, da je finančna motivacija v obliki kavcije učinkovit mehanizem spodbujanja ločenega zbiranja.
Z možnostjo vračila embalaže za pijače na določena odkupna mesta prek kavcijskega sistema oz. s plačilom odkupa bi lahko tudi občutno zmanjšali nasmetenost turističnih krajev, kot tudi količino embalaže za pijače, ki sedaj konča v naravi. Poskrbimo za okolje in vzdržne življenjske pogoje!