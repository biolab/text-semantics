Poziv Vladi RS za zagotovitev enakih možnosti pri organizaciji izvajanja obveznega osnovnošolskega izobraževanja na daljavo.
To pomeni, enako število ur posameznega predmeta tedensko ter enako dolžino trajanja teh pedagoških ur pri izobraževanju preko videokonferenc.
Razlike pri organizaciji vzgojno-izobraževalnega dela na daljavo med posameznimi osnovnimi šolami v Sloveniji so velike.
Ministrstvo za izobraževanje, znanost in šport naj čimprej sprejme Sklep, v katerem določi, da se organizacija vzgojno-izobraževalnega dela na daljavo izvaja za vse osnovnošolce ENAKO.
Menimo, da ni dopustno prepustiti organizacijo vzgojno-izobraževalnega dela na daljavo posameznim šolam oz. da je potrebno določiti sistemski okvir števila ur pouka tedensko za vse osnovnošolce enako (tudi učitelje).
Predlog Izobraževalno-svetovalnega centra Šolska svetovalnica je:
1/3 vseh pedagoških ur, glede na predmetnik posameznega razreda tedensko, se izvaja v obliki videokonferenc, s trajanjem pedagoških ur za vse ENAKO.
1/3 vseh pedagoških ur glede na predmetnik posameznega razreda je načrtovano v obliki samostojnega dela. Vzpodbujajo naj se različne oblike aktivnega, samostojnega, timskega ter sodelovalnega učenja.
1/3 vseh pedagoških ur glede na predmetnik posameznega razreda naj se nameni vzpostavljanju socialnih stikov med učenci, učitelji in starši (spletne klepetalnice, krepitev medosebnih odnosov, itd.).
KLJUČNO JE…da država ZAGOTOVI, da imajo vsi učenci v osnovni šoli ENAKO organizirano vzgojno-izobraževalno delo na daljavo.
Za Izobraževalno-svetovalni center Šolska svetovalnica
Alen Kofol, prof. def.