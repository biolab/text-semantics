 Predlagam, da ustno in ostale oblike internega ocenjevanja na maturi ukinemo, saj nimajo nobenega smisla, razen pri tujih jezikih. Znanje, ki se ga preverja na ustnih izpitih bi lahko pri vseh predmetih, razen pri tujih jezikih, maturanti predstavili na pisnih testih.  Predlagam torej, da se ukine sedanje interno (ocenjujejo učitelji, ki učijo dijaka) ocenjevanje pri matematiki in slovenščini (izpeljave in dokaze ter znanje teorije matematike se da preveriti na pisnem izpitu, književnost, o kateri teče beseda na ustnih izpitih slovenščine pa prav tako). Ustno ocenjevanje iz tujih jezikov bi obdržal, le da bi se učitelji ocenjevalci po šolah malo zamenjali. Še vedno bi dijake lahko izpraševal njihov učitelj, oceno pa bi moral potrditi učitelj z neke druge šole. Prav tako predlagam ukinitev internega ocenjevanja projektnih nalog pri izbirnih predmetih na maturi, saj bi bilo bolje, če bi si naloge izmenjali učitelji po Sloveniji in jih brez želje po dobrem uspehu svojih maturantov ocenili objektivno.  Do takšnih idej sem prišel sam po opravljanju mature nekaj let nazaj. Še vedno je vse enako, lahko pa si preberete, kako je potekalo na naši šoli. Prepričan sem, da se podobne stvari dogajajo po vseh šolah v Sloveniji. Podoben predlog sem nedolgo nazaj objavil, a je zmanjkal zgolj en glas, da bi ga obravnavali pristojni, zato vas prosim za podporo. Predlog sem tudi prenovil v skladu z ugotovitvami s komentatorji
SLOVENŠČINA.  Pridem v učilnico, kjer opravljam ustni izpit. Izžrebam listek z vprašanjem, se usedem in se začnem pripravljati na odgovarjanje, nato pride nek profesor slovenščine, ki uči na isti šoli, (v komisiji sta dva profesorja slovenščine: eden, ki te uči in potem izprašuje in še nek drug profesor)  do mene, si prebere vprašanje, ki sem ga dobil in mi začne na uho hitro šepetati odgovor. Govoril je brez prestanka nekaj minut, jaz pa sem si skušal čim več slišanega zapisati. Potem sem  odgovarjal svojemu profesorju in seveda z lahkoto dobil 20 od 20 točk. Profesor, ki me uči, je seveda opazil pomoč drugega profesorja, a se je naredil povsem neumnega. Pogovarjali smo se s sošolci, ta profesor je pomagal vsem. In tudi drugi profesorji so pamagali skoraj vsem. Celi generaciji. Pa tudi za druge šole sem že slišal enake primere. V čem je smisel takšnega preverjanja znanja, če po celi sloveniji profesorji "svojim dijakom" za dobro povprečje dajejo previsoke ocene?
MATEMATIKA
Če si imel srečo in nisi bil med prvimi v Sloveniji, ki so pristopili k ustnemu izpitu iz matematike, si pogledal na neko posebej za ustne izpite splošne mature narejeno spletno stran, kjer so bila objavljena vprašanja. Pri matematiki obstaja knjiga z ustnimi vprašanji na maturi in z vsemi odgovori. Vseh skupaj ni tako malo, zato se je izplačalo pogledati na omenjeno spletno stran, katera izmed vprašanj iz knjige pridejo v poštev. Naučil si se le tiste in ni bilo težko dobiti 20 od 20 točk.
ANGLEŠČINA
Nič tako škandaloznega se ne dogaja pri angleščini kot npr. pri slovenščini, vsak profesor zastavlja tudi svoja vprašanja (teme smo poznali že prej), tako da izmenjava vprašanj (kot pri matematiki) ni preveč koristna. Edini problem je ta, da poznam veliko ljudi, ki ne govorijo preveč dobro angleško, pa so vseeno dobili tudi 20 od 20 točk. Nikogar ne poznam, ki bi na ustnem izpitu iz angleščine dobil manj kot 17 točk. 17 točko od 20 je 85 %. Menite, da so vsi tudi na pisnem delu zbrali 85 % točk ali več?
IZBIRNI PREDMETI
Pri enem izbirnem predmetu je bilo takole: 10 točk smo dobili vsi, brez kakršnegakoli dela. Naslednjih 5 možnih točk si pridobil s povprečno oceno pri tem predmetu. (Če si imel povprečje 4, so se desetim točkam prištele še 4.) Ostalih 5 možnih točk pa si pridobil z oceno iz praktičnih vaj in poročila. Na koncu se je izkazalo, da je le eden v razredu dobil manj kot 16 točk. Pri tem izbirnem predmetu naj bi interno oceno sicer določalo le poročilo iz praktičnih vaj.
 