Spoštovani državljani, spoštovana vlada,
predlagam, da se izdela mobilna aplikacija, kjer bi lahko državljani glasovali za predloge, ki jih sprejema tako vlada kot tudi državni zbor. Vprašanja in odgovori bi bili enaki, kot se pojavljajo pri glasovanjih na vladi in v državnem zboru.
Na ta način bi vlada dobila vpogled v voljo državljanov in glede na rezultate bi lahko ustrezno reagirala.
Državljani bi s takšno aplikacijo postali bistveno bolj aktivni in bi lahko sodelovali pri sooblikovanju zakonodaje. Rezultati bi bili javni in za vlado nezavezujoči. Glede na razširjenost mobilnih naprav, bi rezultati bili zelo reprezentativni. Dostop do aplikacije bi bil narejen na podoben način kot do eDavkov.
Uporaba takšne aplikacije bi bila ogromen prispevek k demokraciji in bi pripomogla tako k boljšemu delu vlade in državnega zbora, kot tudi aktivaciji državljanov.
V upanju, da smo pripravljeni narediti nov korak h krepitvi demokracije v Sloveniji, vas lepo pozdravljam.