V Zakonu o pravilih cestnega prometa ni nikjer določeno, da bi bilo prepovedano parkiranje na mestu, kjer parkirano vozilo ovira preglednost v križišču, priključku, ovinku ipd. Prepovedano je recimo parkirati tako, da bi vozilo zakrivalo prometni znak, na ozkem ali nepreglednem delu ceste - ni pa določeno tam, kjer je sicer pregledna cesta, pa parkirano vozilo povzroči nepregledno situacijo. To se mi zdi povsem smiselno, saj parkirana vozila tik ob cesti in še recimo ravno pred križišče zalo zaprejo preglednost, kar povzroči nevarno situacijo. Tudi parkiranje pred križiščem je bolj slabo definirano - ali gre to samo za parkiranje na vozišču ali tudi izven vozišča?
Predlagam tudi dopolnitev v Zakonu o cestah, po kateri bi bilo potrebno označiti, katere so prednostne in katere stranske ceste oz. cestni priključki. Po 6. členu mora biti priključek nekategorizirane ceste na javno cesto označen s predpisano prometno signalizacijo, razen ceste iz četrtega odstavka tega člena (gozdna cesta in cesta za lastne potrebe - zapornica ali prepoved prometa), dovozne poti do objekta ali zemljišča in kolovozne poti brez zgrajenega vozišča. Problem - v praksi, ko se pelješ po cesti, ne veš, ali gre za križišče kategorizirane ceste, ali za dovoz, privat cesto, drugo nekategorizirano cesto. Rešitev bi bila, da se najmanj s talno označbo označi ob robu prednostne ceste, da gre za nek stranski priključek. Če te talne označbe ne bi bilo, pa tudi vertikalnega znaka ne, potem bi voznik lahko vedel, da gre za križišče enakovrednih cest. Talna označba sicer že obstaja v pravilniku (5338 ali 5124-2 ali 5122), vendar bi moral nekdo določiti, da mora upravljavec ceste poskrbeti za takšno označitev v nekem roku. To predlagam za vse ceste, tako državne kot občinske (LC in JP).
Občine bi morale uskladiti svoje odloke o cestah v 1 letu po sprejemu ZCes-1. Ker ni nekih vzvodov, so ti predpisi še sedaj neusklajeni. Kdo bi občine vzpodbudil k spremembi predpisov?