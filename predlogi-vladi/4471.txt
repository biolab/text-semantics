Predlagam, da se v omejenem obsegu dovoli javni vpogled v nekatere podatje v matičnem registru. Konkretno, za podatek o tem, ali je oseba živa ali mrtva.
Smrt bližnjega je nedvomno eden od najbolj stresnih dogodkov v našem življenju. Blago rečeno je neprijetno, da moramo v takšnih trenutkih misliti tudi na to, kam vse moramo javiti, da je nekdo umrl. Da ne bodo več prihajale na njegovo ime položnice, da ne bo več naročen na časopise, da ne bo več prijavljen v sistem dopolnilnega zdravstvenega zavarovanja, in še mnogo je teh stvari.
Hkrati z odprtjem tega podatka bi se zakonsko zavezalo:
- vse izdajatelje periodičnih računov, da redno (npr. mesečno) preverjajo, ali so njihovi naročniki še živi
- vse zavarovalnice, da mesečno preverjajo, ali je umrl kdo, ki je imel pri njih sklenjeno življenjsko zavarovanje, in o tem obvestijo osebo, ki je na polici navedena kot prejemnik zavarovalnine
- banke, da mesečno preverjajo, ali je umrl kateri od njihovih komitentov, in v primeru smrti pristojemu sodišču za zapuščninsko obravnavo javijo vse obveznosti in/ali terjatve to pokojnega
- DURS, da v primeru smrti naredi končni "obračun", in rezultate ravno tako javi pristojnemu sodišču
Verjetno bi se našel še kak primer, ko bi bila možnost (in obveza) takšnega vpogleda koristna za državljane. 