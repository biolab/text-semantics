Prvi odstavek 112. člena Zakona o dohonini (Ur. l. RS št. 117/2006 s spremembami in dopolnitvami; v nadaljevanju: Zdoh-2) določa: "Rezidentu, invalidu s 100% telesno okvaro, se prizna zmanjšanje letne  davčne osnove v višini 14.971 eurov letno, če mu je bila priznana  pravica do tuje nege in pomoči, na podlagi odločbe Zavoda za pokojninsko  in invalidsko zavarovanje Slovenije, centra za socialno delo ali  upravnega organa, pristojnega za varstvo borcev in vojaških invalidov. "
Iz navedenega izhaja, da imajo pravico do dohodninske olajšave v znesku 14.971 eurov pravico le invalidi s 100% telesno okvaro, če jim je bila priznana pravica do tuje nege in pomoči na podlagi odločbe Zavoda za pokojninsko in invalidsko zavarovanje, centra za socialno delo ali upravnega organa, pristojnega za varstvo borcev in vojaških invalidov.
Predlagam, da se navedena dohodninska olajšava v sorazmernem deležu razširi na vse invalide, ne glede na stopnjo telesne okvare in ne glede na to, ali jim je priznana pravica do tuje nege in pomoči (na katerikoli podlagi). Da bi se zagotovilo sorazmerje, predlagam, da se uvede zvezna progresivna rast davčne olajšave, ki bi bila odvisna od odstotka telesne okvare (tj. uporaba eksponentne funkcije). Za osebe, ki imajo pravico do tuje nege in pomoči, pa predlagam, da se uvede še dodatna dohodninska olajšava, saj bi v primeru uveljavitve zgoraj navedenega predloga prišlo do tega, da bi invalid, ki nima pravice do tuje nege in pomoči imel enako dohodninsko olajšavo kot invalid z isto stopnjo telesne okvare, ki ima pravico do tuje nege in pomoči.
Podoben sistem imajo v Nemčiji, kjer imajo invalidi, ki imajo najmanj 50 % telesno okvaro, pravico do posebne dohodninske olajšave za invalide, ne glede na to, ali imajo pravico do tuje nege in pomoči. Je pa višina dohodninske olajšave odvisna od odstotka telesne okvare.
Z uveljavitvijo navedenega predloga bi spodbudili delodajalce k zaposlovanju invalidov, saj bi jim delodajalec lahko dano neto plačo izplačal ob nižji bruto plači, saj bi moral od plače odvesti bistveno manj (ali celo nič) dohodnine. Prav tako bi navedeni predlog ugodno vplival na življenje invalidov, saj imajo mnogi nizke dohodke, od katerih so po zdajšnjih predpisih dolžni plačevati tudi dohodnino. Ob implementaciji navedenega predloga od nizkih dohodkov invalidov ne bi bilo več dohodnine, saj je dohodninska olajšava zelo visoka. Večini invalidov tako ne bi bilo treba plačevati dohodnine, ostali pa bi plačevali bistveno nižjo dohodnino. Seveda pa so za dvig stopnje zaposlenosti invalidov poleg implementacije navedenega predloga potrebni še drugi ukrepi. 
Predlog bo sicer imel vpliv na prihodke državnega proračuna (nižji prihodki od dohodnine), vendar pa ocenjujem, da bo implementacija zgoraj navedenega predloga imela tudi pozitivne učinke na zaposlenost invalidov, tako da bo manjša potreba po socialnih transferih tistim invalidom, ki so brezposelni, ker ne dobijo (primernega) dela, kar pomeni, da se bo izpad prihodkov od dohodnine sčasoma povrnil.
 