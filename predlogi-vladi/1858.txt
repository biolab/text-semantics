Če živite "na podeželju", v manjšem naselju ali v "predmestju", zagotovo poznate ta problem: Pridete domov po napornem delovnem dnevu in računate, da se boste lahko odpočili, naužili tišine in sonca in svežega zraka, ko naenkrat to kratkotrajno udobje presekajo oglušujoči in obremenjujoči nizkofrekvenčni zvoki vojaškega letala nekje iz sredine 20. stoletja. Seveda letala nikjer - le en izmed sosedov je ugotovil, da je trava okrog hiše ponovno zrasla za 1 cm in jo bo potrebno krajšati, da se slučajno ne bi prišle na morebitne porajajoče se cvetlice past čebele.
Seveda temu ne morete oporekati, saj se zavedate, da boste čez nekaj dni tudi vi na vrsti za izvedbo tega nujnega zla od opravila. Ko prvi sosed preneha s tem početjem, vas še prej prehiti en drug sosed. Očitno s počitkom ne bo nič. Saj bo jutri - ali pa tudi ne, saj je sosedov s travo še veliko. Prav tako bodo verjetno imeli v tistih trenutkih težave s koncentracijo in domačo nalogo otroci. Ali pa vi, če ste prinesli "domačo nalogo" iz službe. Tudi solidna izolirana okna ne bodo zadosti pomagala, saj gre za nizke frekvence, ki prodrejo skozi vsako "špranjo" in so okolju in človeku zelo obremenjujoče.
Problem je tu, obstaja že nekaj časa in ni videti, da bi se kdo aktivno ukvarjal z njegovo eliminacijo (domnevam, da prav zato, ker smo pač bolj ali manj "vsi na tem", da to počnemo, zelena alternativa - kosa - pa je v glavnem upokojena že od 1990-ih let naprej).
Kaj torej storiti? Prva ideja - ki so jo verjetno v kakšnih bivanjskih skupnostih v tujini že implementirali - bi bila ta, da se uvede t.i. "ura za kosilnice". Lokalna skupnost naj glede na povprečne potrebe prebivalstva konsenzualno definira eno uro v tednu (verjetno bo največja verjetnost za tak termin ob sobotah dopoldan), ki bo kot "kosilnična ura" namenjena košenju trave okrog hiše z motorno kosilnico. Izven tega termina naj bo početje enostavno prepovedano (ne pa tudi npr. košenje s koso ali kakšen drug "tihi" način) in kaznivo. Neznosen hrup kosilnic bo tako koncentriran znotraj enega termina in takrat bo "hudo". Prej in potem pa bo bivalno okolje to, čemur je namenjeno - bivanju in nabiranju energije.
Ker nedvomno "ura za kosilnice" ne bo vsakič vsem ustrezala (ali pa bo nekomu, ki ima okoli hiše ogromno trave, prekratka), naj se s tem v zvezi brezpogojno in brez ovir (davčnih ali drugih) dovoli medsosedsko pomoč: T.j. da v okviru "kosilnične ure" lahko sosed sosedu brezpogojno pomaga na temo košenja (če je npr. eden odsoten ali pa ima za obdelati večjo površino, za katero ena ura ne zadošča).
Da ne bo pomote: To ni in ne more biti vezano na kmetijske površine oz. kmetije. Gre za stanovanjske hiše in okolico.
Ne dvomim, da bo na to temo ogromno polemike (mogoče v začetku celo več nasprotnikov?), prosim pa za konstruktivno debato - in predvsem morebitne boljše ideje, če jih imate. Nekje je pač treba začeti.
 