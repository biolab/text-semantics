Kadar delodajalec napoti delavca na večdnevno službeno pot, mu sicer krije nastale direktne stroške (hrano, prenočišče, potne stroške, morebitne nadure). Delavec pa ne dobi nobenega nadomestila zato, ker v svojem prostem času ni doma oz. kjer bi želel biti in zato ne more početi kar bi želel. Tu mislim predvsem na dejstvo, da zaradi odsotnosti od doma delavec ne more skrbeti za otroke, kar potem pade na partnerja, sorodnike ali plačano varuško. Pa konec koncev tudi ne more ničesar postoriti doma ali na vrtu ali se družiti s komer bi se želel. Skratka odsotnost od doma vpliva na kvaliteto življenja delavca in lahko tudi prinese dodatne stroške. Zato bi bilo prav, da delodajalec za to nudi neko kompenzacijo.
Že sedaj je delodajalec dolžan plačati nadure, če delavec na službeni poti dela ali potuje več kot 8 ur dnevno. Predlagam, da se zakonsko uredi, da je delodajalec dolžan plačati tudi za čas, ko delavec zaradi službene poti ni doma, vendar ne dela. Plačilo bi bilo po nižji tarifi od dela, pa smiselno bi bilo, da tu država stopi naproti delodajalcem in da je to plačilo neobdavčeno, kot je recimo neobdavčena dnevnica, ali pa vsaj nižje obdavčeno kot plača.