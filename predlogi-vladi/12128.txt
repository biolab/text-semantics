Glede na drastično upadanje gibalnih sposobnosti otrok med epidemijo Covid-19, vsesplošno slabšanje fizičnih sposobnosti in vse večjo debelost tako otrok kot odrasle populacije v Sloveniji predlagam, da MIZŠ oblikuje predlog zakonodaje, s katerim bi se uvedli t. i. športni boni za prebivalce Slovenije, in sicer za dalj časa trajajočo fizično aktivnost (na primer včlanitev v klub in izkazano udeležbo na treningih/ vadbah). Tu ne bi šlo za "reševanje" ponudnikov športnih storitev, ampak za spodbudo prebivalstvu k gibanju, za katerega je po mojem mnenju vsaj v začetku nujno, da je organizirano, pa tudi dalj časa trajajoče (npr. 6 mesecev), da se postopno dviguje telesna pripravljenost na neko normalno raven. Po mojem mnenju to ne bi bil zapravljen denar, ampak naložba - v boljše počutje in zdravje vseh prebivalcev Slovenije, boljši učni uspeh otrok in večjo produktivnost odraslih.