 Glede na vse do sedaj že sprejete zakone na to temo in glede na to, da se je že izkazalo, da zgolj višanje denarnih kazni ne pomaga, predlagam naslednje:
- kaznovanje po progresivni lestvici glede na dohodek kršitelja (enotna kazen namreč ni enaka za vse!). Kazni, ki bodo začele veljati s 1.7. bodo marsikoga spravile še v večjo revščino in bedo. Menim, da bi na nekoga, ki zasluži 500 eur/mesec, tudi kazen 100 eur zelo učinkovito delovala. Kazenske točke so takšne kot so sedaj čisto ok.
- izkušnje iz večine razvitih držav EU kažejo, da je edino učinkovit nadzor izvajanja cestno prometnih predpisov učinkovit, zato so v teh državah kazni nekajkrat nižje in to ne glede na to, da so dohodki prebivalcev mnogo višji kot pri nas. Primerjajte kazni za enake prekrške v zahodnih državah EU. In primerjajte še to, kako pogost nadzor imajo tam.
- potrebno je urediti področje označevanja con umirjenega prometa. V večih državah so takšne omejitve hitrosti omejene bodisi časovno, bodisi z utripajočo lučjo in dopolnilno tablo, da omejitev velja, ko luč utripa (tako je dosežen namen teh omejitev, saj luč utripa, ko je konec pouka ali pa ko je večja verjetnost, da je na cesti več pešcev). Nikakor ni smiselno, da je omejitev splošna, saj cona 30 nikakor ne služi svojemu namenu ob 1h zjutraj. Prav tako naj se jasno definira kje se lahko tako cono postavi, saj označevanje celih naselij ne služi ničemur.
- uvedba stacionarnih radarjev povsod! V Angliji, in vrjamem, da še marsikje drugje, imajo na tisoče radajev, postavljenih na celotnem avtocestnem omrežju, pa na glavnih cestah in v mestih. In vsi radarji so jasno označeni. Tam ni namen kaznovati ampak v osnovi voznike ozaveščati. Da je na odseku 30, 40, 50 milj na uro omejitev, da če voziš več, boš pač padel v radar in boš kaznovan. Seveda z nižjo denarno kaznijo. In podobnim številom kazenskih točk kot pri nas.
- denar od pobranih kazni izključno nameniti za izboljšanje prometne varnosti! Denar od kazni nikakor ne bi smel biti namenjen za pokrivanje proračunskih lukenj. Naj se s tem denarjem izvajaja ozaveščanje voznikov, kolesarjev o varni vožji, nabavijo novi radarji, zaposli več prometnih policistov, nabavi več avtomobilov za mobilen nadzor hitrosti. Skratka, denar naj bo namenjen izključno izboljšanju prometne varnosti.
- kaznovanje vzdrževalcev cest in druge infrastrukture. Za veliko nesreč je krivo slabo stanje cest. Naj se uzakoni obvezna odgovornost vzdrževalcev cest in minimalni standardi za vsako kategorijo cest posebej. Praksa, ki je v uporabi zdaj, da vzdrževalec ceste enostavno postavi znak za nevarnost in z omejitvijo hitrosti za nedoločen čas, ne bi smela sploh zaživeti, kaj šele, da je kot taka dopustna in uzakonjena.
In še veliko predlogov na to temo bi še lahko napisal. Moj namen ni dajanje potuhe kršiteljem. Dejstvo je, da je kršiteljev še vedno zelo veliko kljub nenormalno visokim kaznim. In varnosti v prometu ne gre zmanjševati z grožnjami, pač pa z ustreznim nadzorom.