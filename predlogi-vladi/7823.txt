Vlada želi vpeljati nov davek, oz. prispevek za dolgotrajno oskrbo, kot ga sama imenuje. Prispevek se bo plačeval podobno kot prispevki za pokojninsko oz. zdravstveno zavarovanje, torej kot obvezen. Plačevali bomo torej vsi brez izjeme, tudi tisti, ki sami skrbijo za svoje ostarele starše in iz sistema ne bodo črpali nobenih pravic.  V ozadju prizadevanj Vlade so seveda interesni lobiji, predvsem tisti, ki so pred krizo špekulirali in na veliko vlagali v gradnjo t.i. "medgeneracijskih središč", ki pa danes večinoma samevajo. Vlada želi tem lobijem zagotoviti sistemski vir (beri priklop na državne jasli) ter čim več starejših pospraviti v domove za ostarele. Vlado opozarjam (ker je več kot očitno to pozabila), da smo jo izvolili zato da dela za ljudi in ne za interesne lobije. Za Vlado imam tudi zelo enostavno rešitev dolgotrajne oskrbe - naj poveča najnižje pokojnine tako, da bo dolgotrajna oskrba vsem dostopna. Ostareli naj se potem sami svobodno odločijo, ali bodo starost preživljali doma oz. v medgeneracijskih središčih. Tudi cena oskrbe bo v tem primeru bistveno nižja, saj bo deloval trg in konkurenca.        