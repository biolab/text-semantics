Maligni melanom spada po pogostnosti v sam vrh malignih tumorjev pri človeku in ima kljub intenzivnemu zdravljenju s kemoterapijo praktično najkrajše povprečno preživetje (poleg karcinoma trebušne slinavke), kar dokazuje tudi Register raka Onkološkega inštituta. Slovenija je po številu odkritih in obravnavanih primerov te oblike raka nad evropskim povprečjem, zato bi bila uvedba presejalnega testiranja v obliki dermatološkega pregleda celotnega telesa za vse slovenske državljane v 3. ali 4. desetletju življenja in nato na vsaj vsake 5 let obvezna. Druga možnost bi bili redni dermatološki pregledi, do katerih bi bil upravičen vsak prebivalec RS, stroške pregleda pa bi krilo obvezno zdravstveno zavarovanje (ZZZS). Presejalna testiranja SVIT, ZORA in DORA so se izkazala za izredno učinkovita, zato je skrajni čas, da v Sloveniji zaženemo nov presejalni program. Na žalost smo Slovenci v borbi proti zgodnjim oblikam omenjenega raka večinoma prepuščani sami sebi in lastni denarnici, saj do dermatologa z napotnico pogosto ne moremo priti v pravem času. 