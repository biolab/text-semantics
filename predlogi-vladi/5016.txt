Predlagam, da se končno uvede enotna in uporabna delitev Republike Slovenije, ki bi veljala tako za uradne upravne kot tudi za splošne in vsestranske običajne namene.
Zdaj namreč vsaka ustanova in vsako podjetje, ki za svoje delo potrebuje razdelitev Slovenije na več manjših enot, uporablja drugačno, kar lastno izmišljeno delitev (npr. trgovci, banke, telekom), ki temeljijo bodisi na zgodovinskih pokrajinah (Štajerska, Primorska), regijah (Podravska, Savinjska), mestnih okrožjih (Kočevsko, Murskosoboško, Slovenjgraško), rajonih itn. in vsak pri svoji razdelitvi začrta po svoje izmišljene meje. Ta obilica različnih upravnih enotskih delitev povzroča samo zmedo in nikakor ne koristi.
Imena statističnih regij, ki veljajo za še najbolj uradna, so nesorazmernih velikosti, ob tem pa še okorna in nerodna, saj nekatera temeljijo na imenih zgodovinskih pokrajin (Koroška, Dolenjska), druga iz imen mest (Goriška), tretja pa so spet sestavljena (Obalno-kraška, Notranjsko-kraška, Osrednjeslovenska, Spodnjeposavska regija, regija Jugovzhodna Slovenija). Poleg tega pa je še uporabljeno jedro "regija", ki ne zveni ravno najbolj ubrano in se ob množici drugih primernih slovenskih izrazov (pokrajina, krajina, dežela) zdi prav grdo.
Večina drugih držav za imenovanje enot svoje razdelitve uporablja razmerje med zgodovinskimi in pokrajinskimi imeni, npr. Italija (regije), Hrvaška (županije), Avstrija (dežele), Švica (kantoni) itn.
Tako bi bila lahko tudi Slovenija uporabno in priročno razdeljena na uradne, uzakonjene in splošnoveljavne enote, ki bi temeljile na zgodovinskopokrajinskih in zemljepisnih imenih.
Primer take razdelitve (zgolj kot ponazoritev):
– Mesto Ljubljana,  – Ljubljanska pokrajina, – Istrska pokrajina, – Primorska pokrajina, – Gorenjska pokrajina,  – Notranjska pokrajina, – Dolenjska pokrajina, – Spodnjesavska pokrajina, – Zasavska pokrajina, – Štajerska pokrajina, – Koroška pokrajina, – Pomurska pokrajina.