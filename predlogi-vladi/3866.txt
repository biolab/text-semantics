Strinjam se s tistimi, ki pravijo, da študij ne sme postati plačljiv in tako privilegij bogatih. Prav tako pa ne moremo mimo dejstva, da mnogo "študentov" to izkorišča. Študij stane - če ne tistega, ki študira, pa vse nas ostale, ki plačujemo v proračun. In ni mi vseeno, če se ta denar porablja zato, da nekateri študij izkoriščajo tako, da imajo status študenta, kar jim omogoča, da študirajo bistveno dlje, kot bi, če bi morali študij plačati iz lastnega žepa.
Kako torej presekati to stanje. Predlagam, da uvedemo voucherje. To pa bi zgledalo tako, da vsak, ki se vpiše na fakulteto, dobi voucherje za (ne v fizični obliki, ampak je to le zabeleženo v enotnem registru študentov vseh fakultet in visokošolskih zavodov). Voucherji bi bili nič drugega, kot kreditne točke, ki jih študent porablja v času svojega študija. Lahko bi se odštevali z vpisom v določen letnik ali celo s prijavo na posamezen izpit.
S tem, ko študent vpiše prvi letnik (ali se prijavi na izpit) potroši točke na svojem voucherju - ostanejo mu še točke za preostale letnike (izpite), ki jih mora še narediti. Sam študent pa iz svojega žepa ne plača nič. Če je priden in svoje obveznosti redno opravlja, vsako leto potroši preostale kreditne točke in tako celoten študij pripelje do konca brez finančnih obremenitev.
Zadeva pa se spremeni pri špekulantih, ki jih v Sloveniji ne manjka in pridno izkoriščajo brezplačnost študija. Takšnim je cilj čim dlje časa ostati študent in se leto za letom vpisujejo v prve letnike različnih zavodov in tako ohranjajo status študenta. Tudi nadaljne letnike opravljajo po polžje. To bi jim seveda bilo omogočeno, vendar bi morali potem ponovni vpis v prvi letnik plačati iz lastnega žepa saj so kreditne točke iz voucherja za ta letnik že porabili. Isto bi se lahko ponavljalo tudi v naslednjih letnikih.
S tem bi preprečevali špekulacije, fakultete bi dobile več denarja, predvsem pa bi se dosegel osnovni cilj: čas od začetka pa do konca študija bi se bistveno skrajšal, kar bi imelo pozitivne učinke tudi na proračun, pa tudi na naše gospodarstvo.