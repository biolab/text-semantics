Predlagam rekonstrukcijo križišča z izgradnjo krožnega križišča na odseku ceste G2–104/1136, Šenčur–Spodnji Brnik, km 4,200 in ceste (krak A, 0108, km 2,680) z avtocestnim priključkom Sp. Brnik št. 10 pri Letališču Jožeta Pučnika Ljubljana. Cesta s križiščem je dnevno obremenjena z osebnimi (turisti, lokalno prebivalstvo) in tovornimi vozili, javnim prevozom in občasnimi protokolarnimi prevozi. Glede na to, da v bližini potekajo zaključki izgradnje obvozne ceste mimo osrednjega slovenskega letališča in izgradnja treh novih krožnih križišč, bi bilo smiselno obravnavati predlog izgradnje četrtega krožišča, ki bi pripomogel k še boljši pretočnosti tudi zaradi dodatne obremenitve glavne ceste v prihodnje upoštevajoč naložbo v širitev potniškega terminala in realizacijo osrednjega razvojnega projekta Aeropolis kot projekta nacionalnega pomena na strateško pomembnem sečišču V. in X. evropskega prometnega koridorja. Izgradnja krožnega križišča bi tako bistveno izboljšala varnost udeležencev v cestnem prometu pri vključevanju vozil na glavno cesto z omejitvijo 90 km/h ter prispevala k boljši preglednosti in pretoku prometa.