Glede na dosežke nedavno preminulega igralca Jerneja Šugmana, bi bilo primerno razglasiti dan žalovanja. V zadnjih letih ne pomnim, da bi se poklonili kakšnemu vidnemu predstavniku kulture na takšen način, čeprav bi si mnogi zaslužili. Jernej Šugman vsekakor.
V spletnem članku, objavljenjem na MMC, dne 10. decembra, je bilo med drugim navedeno:
Prvak ljubljanske Drame je v gledališču upodobil nekatere največje  like, od Kralja Leara in Hamleta do Julija Cezarja in Ojdipa. Veljal je  za igralca najzahtevnejših vlog. Med naslovne vloge, ki jih je  oblikoval, sodi že legendarni Baal v režiji Eduarda Milerja, za katerega je prejel med drugim Borštnikovo nagrado za igro.
Zrele,  ponotranjene, s kipečo, a neizbruhnjeno energijo je oblikoval like v  Korunovih režijah: Maksa v Kralju na Betajnovi ali Komarja v Hlapcih,  Astrova v Stričku Vanji, Rogožina v Idiotu ali Dimitrija v Bratih  Karamazovih, Falaca v Strniševih Ljudožercih in Kralja Leara.
Izkazal  se je tudi na televizijskem področju, še posebej v nanizanki Teater  Paradižnik kot nepozabni vratar Veso, v Vrtičkarjih in v Naši mali  kliniki.
Obsežen je tudi njegov filmski opus - med drugim smo ga  lahko gledali v Predmestju, Sladkih sanjah, Kratkih stikih, Lahko noč,  gospodična, Zvenenju v glavi in letos v Nočnem življenju. Sinhroniziral  je tudi več risank, med drugim je posojal glas očiju pujsu v Pujsi Pepi.
Trikratni Borštnikov nagrajenec
 Za  svoje delo je prejel številne nagrade, med drugim tri Borštnikove  nagrade, nazadnje lani za izjemno naslovno vlogo v predstavi Kralj Ubu,  ki mu je prinesla tudi zlati lovorjev venec na gledališkem festivalu  MESS v Sarajevu. Prejel je tudi več Severjevih nagrad in nagrad revije  Stop za najboljšega igralca leta.
Nad njim niso bili navdušeni  samo kritiki, ampak je veljal za enega najbolj priljubljenih igralcev  pri nas, ki je obvladal tako resne dramske vloge kot humorne, saj je  imel odličen občutek za komedijo. Imel je odrsko prezenco in  markantnost, kakršni ima le malokdo, zato se vrzeli, ki jo je pustil za  seboj v Draminem ansamblu, tako se zdi, še ne bo dalo kmalu zapolniti.