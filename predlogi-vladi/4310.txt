Na spletni strani Zavoda za pokojninsko in invalidsko zavarovanje Slovenije je podatek, da za invalidske upokojence znaša najnižja pokojninska osnova 551 evrov, odmeri pa se v višini 78,5 % od pokojninske osnove, ne glede na dejansko dolžino dopolnjene pokojninske dobe in starost zavarovanca na dan nastanka invalidnosti.
Invalidska pokojnina tako znaša 433 evrov, kar je zelo malo, saj ima invalidski upokojenec zaradi bolezni višje življenjske stroške od drugih upokojencev. V 2. členu Ustave je zapisano, da je Slovenija socialna država. Pokojninski zakon bi moral biti napisan tako, da zakon ta člen spoštuje tudi tedaj, ko država določa višino pokojnin.
Vladi predlagam, da pokojninski zakon dopolni s členom, kjer je za invalidske upokojence določena minimalna pokojnina, ki pa v nobenem primeru ni nižja od uradnega praga revščine.