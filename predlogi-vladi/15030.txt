Podporniki kombiniranega volilnega sistema ponavadi zamolčijo 2. stavek 1. odstavka 6. člena nemške volilne zakonodaje.
Po domače gre takole: "Če v posameznem okraju zmaga neodvisen kandidat ali kandidat stranke, ki ni dosegla volilnega praga, se strankarski glasovi vseh njegovih volivcev vržejo stran."
Zakaj? Da ne bi neka stranka zmagala na volitvah z nič glasovi, ker bi z neko drugo, sorodno stranko trgovala proporcionalne glasove za večinske. To se je pred dvema letoma zgodilo v Južni Koreji, kjer sta obe največji stranki ustanovili vsaka svojo satelitsko stranko in naročili svojim volivcem, naj svoj proporcionalen glas dajo satelitski stranki. (https://blog.politics.ox.ac.uk/in-the-orbit-of-democracy-satellite-parties-in-south-koreas-2020-parliamentary-election/)
Trenutno popularen SVS-jev kombiniran volilni sistem tega predpisa seveda ne vsebuje.
Ta mehanizem je za silo dober, ni pa brezhiben. Če nekdo zmaga s premalo glasovi, bo vseeno izvoljen, če pa nekdo dobi več kot polovico vseh glasov, pa bodo presežni glasovi šli v nič. Z uvedbo drugega kroga se doseže samo, da se ne da več ugotoviti, katere glasove je treba vreči stran.
Oblikoval sem drugačen, izboljšan mehanizem, ki naslavlja te pomanjkljivosti:
- namesto, da se mandat večinsko izvoljenega poslanca pripiše stranki, za katero je kandidiral, se ga razdeli med stranke, za katere so glasovali njegovi volivci. (to pomeni, da bodo na papirju stranke imele necelo število mandatov, ampak to ni resen problem)
- če nek kandidat zmaga z manj glasovi, kot bi jih potreboval za izvolitev, se manjkajoče glasove odbije stranki, ki ga je predlagala. Če stranka nima dovolj glasov, kandidata pa ni podprla večina volivcev v okraju, potem ta kandidat ni izvoljen.
- na večinskem delu volitev se uvede odobritveno glasovanje za nič ali več kandidatov, sicer ne bo nihče dobil večine glasov.
Dodatna prednost je, da ni treba povečevati parlamenta.
V priponki prilagam primer volilne zakonodaje z opisanim mehanizmom.
Vlado pozivam predvsem, da, v kolikor ideja o kombiniranem volilnem sistemu pride na delovno mizo, upošteva vse zgoraj navedeno.