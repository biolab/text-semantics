Vlada naj se zaveže, da bo ukinila DUTB (slabo banko) najkasneje leta 2018. 
V medijih so se že pojavili namigi, da bo DUTB namesto predvidenih 5 let delovala dlje, lahko tudi 10 let. Gre za klasično slovensko stečajno zgodbo, ko stečajni upravitelj (v tem primeru DUTB) vleče stečajni postopek v neskončnost, seveda z namenom , da sam ta čas lagodno živi in lepo služi. V DUTB bo vsaj 70 zaposlenih, katerih edina skrb bo seveda ohranitev dobro plačane službe in logično je, da se niti malo ne bodo trudili, da bi čim prej opravili svoje delo (prodajo terjatev), saj bodo s tem ogrozili svojo zaposlitev. Prvi opozorilni znak opisanega načina delovanja DUTB je prekinitev prodaje zaseženih stanovanj.
Vladi zato predlagam, da DUTB prodaja terjatve na način, kot je bilo zamišljeno, do leta 2017. V letu 2017 pa naj se razpiše prodajo vsega premoženja na način javne dražbe, pri čemer se 1 leto zbirajo ponudbe, vse premoženje (brez izjeme) pa se proda najugodnejšemu ponudniku. Tako se bo DUTB leta 2018 znebila vsega premoženja in se bo lahko uikinila, tako kot je bilo načrtovano.
 
Vlado opozarjam, da naj se v odgovoru ne izgovarja na morebitne omejitve v obstoječi zakonodaji. Če je treba za uresničitev predloga spremeniti kakšen zakon, ima Vlada vse možnosti, da takšno spremembo predlaga državnemu zboru.   