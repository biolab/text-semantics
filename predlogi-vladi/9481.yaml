Text file: 9481.txt
author: TB
downvotes: 6
end consideration date: 2018-10-24
id: '9481'
number comments: 18
number views: 2185
proposal type: Odziv pristojnega organa
response: "Odziv Ministrstva za kulturo\nMinistrstvo za kulturo je na podlagi 32.a\
  \ \u010Dlena Zakona o dr\u017Eavni upravi (v nadaljnjem besedilu: ZDU-1) med drugim\
  \ pristojno za upravno podro\u010Dje verske svobode, in sicer v obsegu, ki je podrobneje\
  \ dolo\u010Den v dolo\u010Dbi 30. \u010Dlen podro\u010Dnega zakona - Zakona o verski\
  \ svobodi (v nadaljnjem besedilu: ZVS). Ministrstvo za kulturo na podlagi 7. to\u010D\
  ke prvega odstavka 30. \u010Dlena ZVS uresni\u010Duje neposredno dr\u017Eavno financiranje\
  \ verskih skupnosti v obliki posebne pravice iz 27. \u010Dlena ZVS \u2013 pravice\
  \ do namenske dr\u017Eavne finan\u010Dne pomo\u010Di za pla\u010Dilo prispevkov\
  \ zavarovanca za socialno varnost uslu\u017Ebencev cerkva in drugih verskih skupnosti,\
  \ ki jo literatura praviloma razume kot neposredno dr\u017Eavno financiranje religije/verskih\
  \ skupnosti oziroma financiranje verske dejavnosti verskih skupnosti.\nV zvezi s\
  \ predlogom za ukinitev posebne pravice iz 27. \u010Dlena Ministrstvo za kulturo\
  \ ugotavlja, da je podro\u010Dje dr\u017Eavnega financiranja verskih skupnosti v\
  \ polju proste presoje zakonodajalca in da aktualna koalicijska pogodba ne na\u010D\
  rtuje spremembe navedene pravice.\nIz 123. to\u010Dke obrazlo\u017Eitve ustavnosodne\
  \ odlo\u010Dbe \u0161t. U-I-92/07 (Uradni list RS, \u0161t. 46/10; v nadaljnjem\
  \ besedilu: ustavnosodna odlo\u010Dba) je razvidno, da dr\u017Eavno financiranje\
  \ posebnih pravic verskih skupnosti (med katere je zakonodajalec umestil tudi pravico\
  \ iz 27. \u010Dlena ZVS) ni v neskladju z ustavo, \u010De se v konkretnem primeru\
  \ zagotovi lo\u010Denost dr\u017Eave in verskih skupnosti (versko nevtralnost dr\u017E\
  ave) in enakopravno obravnavo verskih skupnosti. Kriteriji razlikovanja med tistimi\
  \ verskimi skupnostmi, ki jih lahko financira dr\u017Eava in s tem lahko pridobijo\
  \ dodatne ugodnosti, in tistimi, ki se za to ne morejo potegovati, ne smejo biti\
  \ nerazumni oziroma arbitrarni (spo\u0161tovati morajo na\u010Delo enakopravnosti\
  \ verskih skupnosti iz 7. \u010Dlena ustave kot posebni izraz splo\u0161nega na\u010D\
  ela enakosti pred zakonom iz drugega odstavka 14. \u010Dlena ustave). Iz 124. to\u010D\
  ke obrazlo\u017Eitve ustavnosodne odlo\u010Dbe je razvidno, da je npr. \u0161tevilo\
  \ vernikov ustrezen kriterij oziroma ustrezna zakonodajna re\u0161itev, ki omogo\u010D\
  a registriranim, starej\u0161im in ve\u010Djim verskim skupnostim posebne pravice,\
  \ ki jih prvi odstavek 41. \u010Dlena ustave ne zahteva in ki niso v neskladju s\
  \ prvim odstavkom 7. \u010Dlena ustave. Po oceni Ministrstvo za kulturo je 1000\
  \ pripadnikov registrirane verske skupnosti na enega verskega uslu\u017Ebenca razumen\
  \ in nearbitraren kriterij za pridobitev posebne pravice, ki spo\u0161tuje na\u010D\
  elo enakopravnosti in ki ga lahko s pridobitvijo novih pripadnikov in \u010Dlanov\
  \ izpolnijo vse verske skupnosti. Posebna pravica verskih skupnosti iz 27. \u010D\
  lena ZVS do sedaj \u0161e ni bila predmet ustavnosodne presoje.\n "
response date: 2018-11-20
response due date: null
sent date: 2018-10-03
title: Ukinitev financiranja verskih skupnosti
upvotes: 39
url: https://predlagam.vladi.si/predlog/9481
