Za izobraževanje v programih iste stopnje, kot si jo že pridobil, je pri nas obvezno plačilo šolnine. Predlagam, da se šolnina ukine/subvencionira (ali delno subvencionira) vsaj za poklice, kjer v Sloveniji primanjkuje kadra.
Strošek subvencije šolnin bi bil nižji, kot večletno izplačevanje socialne pomoči ali nadomestil za brezposelnost mladim, ki so se odločili za poklic, za katerega trenutno ni povpraševanj. Prav tako bi lažje zagotovili ustrezno usposobljen kader, ki ga na nekaterih področjih primanjkuje.
Lep primer je študij medicine. Šolnina za šest letnikov študija medicine na Medicinski fakulteti Ljubljana stane 90.000 eur (15.000 eur na letnik), čeprav že leta govorimo o pomanjkanju zdravnikov. To praktično pomeni, da je študij medicine diplomantom druge stopnje dostopen samo na papirju (razen verjetno redkih izjem z močno finančno podporo). Po drugi strani pa so zdravniki preobremenjeni, čakalne vrste za nekatere specialistične preglede nedopustno dolge, zdravnikov družinske medicine, pediatrov in ginekologov v nekaterih odročnejših krajih več sploh ni, potrebno jih je iskati tudi v tujini.
Realno gledano stroški predavanj ne narastejo, če je prisotnih nekaj dodatnih poslušalcev (oz. so že tako javna), stroške seminarjev in vaj pa bi za deficitarne poklice lahko subvencionirala država. Tako bi zmanjšali brezposelnost in zaradi boljše zastopanosti nekaterih poklicev izboljšali kvaliteto življenja državljanov.