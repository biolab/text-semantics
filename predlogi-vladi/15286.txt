Domači, predvsem pa tuji gasilci poročajo o vse več požarih litij-ionskih baterij, ki so v prenosnih telefonih, e-skirojih, e-kolesih. Požarov je več enostavno zato, ker je teh naprav vse več. Prenosni telefon se lahko vžge, če je baterija poškodovana, npr. zaradi padcev, če se pregreva med polnjenjem (pod odejo ali vzglavnikom) ipd. Problematično je polnjenje e-skirojev in e-koles na evakuacijskih poteh in kleteh, saj lahko goreča baterija vžge bližnjo gorljivo kramo. Posledice teh požarov so lahko tragične, saj imamo te naprave v stanovanjih, na evakuacijskih poteh večstanovanjskih stavb.

Težava je, da stanovalci ne morejo vplivati na to, kaj počne sosed v svojem stanovanju, ki ni požarno ločeno od njihovega. Težava je večja v starejših stanovanjskih blokih, kjer evakuacijske poti niso urejene tako, da bi bilo mogoče zbežati na prosto v dve različne smeri. Primer smrtne žrtve: www.dailymail.co.uk/news/article-11251893/Firefighters-say-electric-bi....
V New Yorku je upravnik mestnih stanovanj predlagal prepoved vnosa e-vozil v večstanovanjske stavbe, v Londonu pa podobna prepoved velja za javna prevozna sredstva.
Gasilci in nevladne organizacije objavljajo navodila, kako ravnati z litij-ionskimi baterijami, saj niso problematične, če se jih polni in hrani skladno z navodili proizvajalcev, dobaviteljev. Morda to ni dovolj in bi bilo treba izdati predpis, s katerim bi npr. prepovedali polnjenje e-skirojev in e-koles na stopniščih in hodnikih večstanovanjskih stavb.