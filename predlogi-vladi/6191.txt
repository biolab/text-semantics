Dragi sodržavljani in sodržavljanke!
4,8 milijona Palestincev životari v begunstvu. Izrael, ZDA in vse države, ki še niso priznale države Palestine, milijonom Palestincem že dolga desetletja kratijo osnovne človekove pravice in pravico naroda do samoodločbe in države. Milijoni trpijo in so izpostavljeni smrti. Izraelska okupacija se z gradnjo judovskih naselij, razlaščanjem Palestincev in apartheidom nadaljuje. Pozivi k mirovnim pogajanjem so farsa. Priznanje države Palestine je nuja!
29. novembra 2012 je večina članic Generalne skupščine ZN v New Yorku potrdila predlog resolucije, ki Palestini daje status države nečlanice opazovalke. Od 193 držav je omenjeno resolucijo podprlo 138 držav. Slovenija se je glasovanja sramotno, hlapčevsko vzdržala.
Državljanom in državljankam Slovenije postaja vedno bolj jasno, da so nam ukradli državo. Da državne oblasti podpirajo kolonialno politiko tako doma kot po svetu, v Palestini pa še vojaško zatiranje. Vrnimo si nazaj tudi zunanjo politiko. Ker smo država ljudje, imamo pravico tudi s to peticijo izraziti svojo voljo in zahtevati od Vlade R Slovenije, da že končno prizna državo Palestino (v njenih mejah pred šestdnevno vojno v letu 1967). Priznalo jo je že veliko držav. Priznale so jo že vse južnoameriške države, z izjemo Kolumbije. Priznalo jo je pravzaprav že 131 držav, med njimi tudi Islandija, pred kratkim tudi Švedska in Velika Britanija.
Državljani in državljanke Slovenije se zavedamo pravice naroda do samoodločbe, zavedamo se trpljenja palestinskega ljudstva, ki je že desetletja žrtev kolonialne politike in gospodarskih in drugih interesov peščice najvplivnejših na svetu in v regiji.
Pokažimo, da državljani in državljanke Slovenije priznavamo državo Palestino in zahtevajmo, da jo še v tem letu prizna tudi Vlada R Slovenije!