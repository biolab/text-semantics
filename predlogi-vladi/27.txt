Predlagam, da se uvede enoten otroški dodatek, ki bo neodvisen od mesečnih in drugih prejemkov.
Trenutno se ogromno časa in birokracije porabi za izračun višine otroškega dodatka ter za izstavitev odločbe. Izdaja odločbe se zavleče tudi do enega meseca, kar je absurd, glede na to, da si lahko vsak državljan ta znesek sam v roku petih minut izračuna na spletnih straneh in glede na to, da pošta znotraj Slovenije potuje največ dva dni. Prav tako je absurd, da se izstavljajo odločbe za otroške dodatke v vrednosti nekaj evrov na mesec. Prepričana sem, da je v tem primeru izstavitev odločbe dražja od višine otroškega dodatka.
Otroški dodatek bi moral biti prejemek, ki ga starš dobiva zato, ker ima otroka. Poenostavitev sistema bi morala iti v tako smer,  da bi vsak, ki pri dohodnini uveljavlja olajšavo za otroka, avtomatično prejemal tudi otroški dodatek. Podoben sistem, ki zelo dobro deluje, ima npr. sosednja Avstrija.
Prepričana sem, da bi s tem sistemom prihranili veliko stroškov na račun birokracije - te prihranke bi lahko smiselno porabili za izplačilo otroških dodatkov.
Socialno šibkejše družine pa bi morale seveda biti upravičene do drugih socialnih prejemkov in "živeti" zgolj od otroškega dodatka. Otroški dodatek naj bo res le prejemek zato, ker ima družina otroka, ne glede na osebne prejemke - osnovne otrokove potrebe so namreč vedno enake, ne glede na to, ali gre za "bogato" ali "revno" družino.