Spoštovani!
Predlagam, da se spremeni 10. člen uredbe o delovnem času v organih državne uprave, ki se glasi: 
10. člen
(Premakljiv delovni čas in obvezna prisotnost v vladnih službah, ministrstvih in organih v sestavi)
(1) Premakljiv začetek delovnega časa v  vladnih službah, ministrstvih in organih v njihovi sestavi je med 7.30  in 9. uro, premakljiv konec delovnega časa pa med 15.30 in 17.30 oziroma  v petek med 14.30 in 16.30.
(2) Obvezna prisotnost javnega uslužbenca na delu je od 9. ure do 15.30, v petek pa do 14.30.
tako, da se bo glasil:
10. člen
(Premakljiv delovni čas in obvezna prisotnost v vladnih službah, ministrstvih in organih v sestavi)
(1) Premakljiv začetek delovnega časa v  vladnih službah, ministrstvih in organih v njihovi sestavi je med 7.00  in 9. uro, premakljiv konec delovnega časa pa med 15.00 in 17.30 oziroma  v petek med 14.30 in 16.30.
(2) Obvezna prisotnost javnega uslužbenca na delu je od 9. ure do 15.00, v petek pa do 14.30.
 
Obrazložitev:
Marsikateri javni uslužbenec, ki je zaposlen na ministrstvu, v organu v sestavi ministrstva ali v vladni službi bi želel začeti delati že ob 7. uri, da bi lahko popoldne odšel prej domov, a zaradi določb 10. člena Uredbe o delovnem času v organih državne uprave žal ne more. Navedeno bi zlasti prav prišlo:
- staršem majhnih otrok, ki imajo otroke v vrtcu, vrtci pa so odprti od 6. ure do 16. ure, kar pomeni, da marsikateri starši, ki delajo v javni upravi, le težko usklajujejo svoje službene in družinske obveznosti. Če bi lahko začeli delati ob 7. uri zjutraj bi imeli 8-urno delovno obveznost izpolnjeno do 15. ure in če bi morali malo potegniti zaradi večjega obsega dela, bi delali do 15.30, nato pa bi hitro šli po otroka v vrtec, preden bi ga zaprli. 
- javnim uslužbencem bi ostalo več časa za popoldanske aktivnosti na svežem zraku (gibanje), kar bi izboljšalo njihovo splošno zdravje in počutje. Znano je, da dejstvo, da so ljudje ves čas v zaprtih prostorih, zlasti v zimskem času prispeva k njihovi večji obolevnosti. V decembru, ko je dan najkrajši, sonce zaide že kmalu potem, ko se po sedaj veljavni uredbi o delovnem času v organih državne uprave zaključi obvezna prisotnost na delu, kar pomeni, da ti ljudje v tem času ne morejo preživeti niti pol ure v času dnevne svetlobe na svežem zraku, kar posledično vodi v depresivna stanja in s tem v slabše opravljanje dela in večjo obolevnost. Z navedeno spremembo bi zmanjšali število bolnišk. 
- v primeru, da partner javnega uslužbenca dela v zasebnem sektorju in začne delati ob 7. uri in konča ob 15. uri, bi tudi javnemu uslužbencu zelo prav prišel takšen delavnik, saj bi s tem lažje usklajeval službene in družinske obveznosti (in ne bi bilo treba npr. da gre vedno njegov partner v vrtec po otroka.
- Kdor bi želel prihajati v službo pozneje in delati do poznejših popoldanskih ur, bi še vedno lahko prihajal v službo pozneje in delal do poznejših popoldanskih ur.
- Na delovna mesta, kjer se dela neposredno s strankami, sprememba navedenega člena ne bi vplivala, saj v takšnem primeru predstojnik še vedno lahko določi drugačen oz. fiksni čas prihoda in odhoda z dela zaradi dela s strankami (12. člen Uredbe o delovnem času v organih državne uprave). 
 
 