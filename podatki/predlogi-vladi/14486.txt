Kriza v Ukrajini se bliža točki, od koder ne bo več možnosti vrnitve oz. lahko pričakujemo uresničitev izjave predsednika Ruske federacije, da bodo tisti, ki bi se vmešali v njihovo vojaško intervencijo v Ukrajini, doživeli lekcijo, kot je svet še ni videl (naj ne zbledi iz spomina ruska intervencija v Beslanu ... www.dnevnik.si/1042768843/svet/1042768843). Evropa in z njo tudi Slovenija opozorila ne jemljeta resno. Ukrajino zalagata z orožjem, evropski parlament je dal celo zeleno luč za sprejem Ukrajine v EU. Od tu do njenega članstva v NATO je samo en korak ...
Ne le, da NATO nespametno tišči na rusko dvorišče, Evropa se je očitno odločila, da medse sprejme državo, v sklopu oboroženih sil katere je zloglasni polk Azov, skrajno nacistično usmerjena vojaška formacija, ki sploh ne skriva ideoloških in simbolnih vzporednic s Hitlerjevin nacizmom. Žal se o slednjem ne govori. Da bodo zadeve jasnejše tudi ostalim, predlagam ogled kratkega dokumentarca www.youtube.com/watch
Obnašanje Slovenije je v tem kontekstu nesprejemljivo in predstavlja igranje z ognjem. PV s svojimi izjavami in dejanji priliva olje na že sicer plamteč ogenj, s čimer spravlja Slovenijo v sklop ruskih gospodarskih sankcij, poleg tega pa tudi v neposredno nevarnost ruskih protiukrepov. Slovenski narod in Slovenija tega ne potrebujeta. Zato predlagam vladi, da takoj preneha z vsemi aktivnostmi, ki bi jih bilo moč razumeti kot posredno ali neposredno vmešavanje v vojaški konflikt med Rusko federacijo in Ukrajino. Ta problematika ni tako črno bela, kot jo ljudem ponuja medijska propaganda, ki je iz resnice naredila prvo žrtev vojne. Ob tem izrecno predlagam, da vlada v zvezi z opisano problematiko ustavi PV, za katerega se zdi, da velikokrat ukrepa na lastno pest, tudi v škodo Slovenije. Pri tem vnaprej zavračam sleherne morebitne očitke, da zagovarjam vojaško intervencijo predsednika Ruske federacije, saj iskreno podpiram vse aktivnosti za pomoč ukrajinskim beguncem, ki so se domala čez noč znašli v nepojmljivi stiski. Ampak naj se ne zgodi, da bi zaradi nepotrebnega petelinjenja slovenski narod delil njihovo usodo.
Hvala.