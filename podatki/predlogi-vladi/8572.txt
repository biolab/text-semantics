 Spoštovani!
V zadnjem času nam je kot državljanom omogočenega čezdalje več elektronskega poslovanja z državnimi organi, kar je pohvalno, saj so tako postopki hitrejši in udobnejši za obe strani.
Pri temu porastu pa opažam sledeče - mnogo različnih portalov (FURS, IJPP, predlagam.vladi.si, ZZZS, ...) zahteva registracijo novih uporabnikov, tudi kadar se uporabnik identificira s kvalificiranim digitalnim potrdilom Sigen-ca, ki ga izda država. Zato predlagam vladi, da z zakonom ali podzakonskim aktom predpiše poenoteno registracijo uporabnikov, tako da uporabnik, ki se registrira pri enem organu, ne potrebuje opravljati ponovne registracije. V praksi trenutno namreč posameznik za vsako storitev potrebuje novo uporabniško ime in geslo, po vpeljani spremembi pa bi zadoščalo zgolj eno.