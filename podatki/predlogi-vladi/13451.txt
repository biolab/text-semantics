Spoštovani,
glede na celotno dogajanje okrog novega koronavirusa SARS-CoV-2 in zelo uspešne ukrepe za zajezitev tega nevarnega virusa predlagam, da v Sloveniji uvedemo nove učinkovite ukrepe ne le za nalezljive bolezni, temveč za vse ostale nevšečnosti, ki lahko tako ali drugače ogrozijo obstoj naše skupnosti in naše čudovite države.
Zato predlagam, da se ukrep razkuževanja rok na vsako uro, komolcevanja namesto rokovanja, ohranjanja varnostne razdalje najmanj 2 metrov, nošenja mask tako v notranjih kot tudi zunanjih prostorih, in obveznega tedenskega testiranja na novi koronavirus s PCR sprejme v zakonodajo kot trajni ukrep v Republiki Sloveniji, ki bo veljal za prebivalce RS vse dni v letu. Tisti, ki tega ne bo upošteval, se mu odbije 10 % njegove plače oz. ukine socialne transferje. Ker ima oseba alternativno možnost (torej plačilo t. i. prispevka (ne kazni, ker kazen ima negativno konotacijo)), ne moremo trditi, da gre za "obvezo", zato niso kršene nobene človekove pravice, prav tako ne gre za nobeno diskriminacijo.
Prav tako predlagam, da se poenotijo podatki o zdravju in prihodki vseh državljanov Republike Slovenije in na podlagi tega uvedejo novi ukrepi, in sicer:
Za vse, ki se na podlagi ITM (indeksa telesne mase) uvrščajo med debele (torej nad 25) ali suhe (torej pod 18,5), se uvedejo novi ukrepi, in sicer jim osebni zdravnik predpiše posebno dieto in fizične aktivnosti, ki se jih morajo striktno držati. Pri osebnem zdravniku se tudi tedensko tehtajo in če se ugotovi, da oseba ni upoštevala navodil svojega osebnega zdravnika, se jo kazni z 10 % mesečne plače oz. z ukinitvijo socialnih transferjev. Pred vstopom v trgovine z živilskimi izdelki, tudi pekarne, se posamezniki stehtajo. Tistim, ki odstopajo, se prepove prodajo izdelkov, ki bi jim lahko škodovali. Nič od tega ni obvezno, vsak se pač sam odloči ali bo upošteval navodila stroke in tako obdržal 10 % svoje plače oz. svoje socialne transferje, ali pa se bo temu pač odpovedal. Zato ta ukrep ni "obvezen".
Vsa vozila se opremi z alkotesti. Če voznik napiha, se mu avtomobil ne vžge. Če se s tem ukrepom ne strinja, lahko gre z javnim prevozom. Ker ima oseba alternativo, ne moremo govoriti, da je ta ukrep "obvezen".
Vsak pešec naj po novem nosi čelado in ščitnike, da se ga obvaruje pred nevarnostmi, ki jih prinaša narava. Tisti, ki ukrep zavrne, se mu od plače odbije 10 % oz. se mu ukinejo socialni transferji. Ker ima oseba znova možnost izbire, ne gre za "obvezo".
Nekaterim morda ti ukrepi na začetku ne bodo ugajali, a verjamem, da se boste na njih s časom navadili in jih ponotranjili. Samo skupaj lahko premagamo nevarnosti, ki nam pretijo, zato dosledno upoštevajmo navodila stroke za boljšo prihodnost nas in naših otrok. Skupaj zmoremo!