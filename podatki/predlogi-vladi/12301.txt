Otroci v prvih treh razredih osnovne šole se ne morejo šolati na daljavo, ne da bi starši pri tem sodelovali. Številni starši smo samozaposleni in si ne moremo vzeti dopusta, ne da bi pri tem utrpeli izpad dohodka, poleg tega imamo projekte, ki jih ne moremo kar odpovedati, ker bomo izgubili stranke in s tem dolgoročni vir dela in prihodkov.
V prvem valu je bil način poučevanja prepuščen posameznim učiteljem in smo bili preuščeni sami sebi. Torej smo opravljali svoje delo in še delo učitelja. Po dveh mesecih smo bili starši izčrpani.
Tudi če šola zagotovi pouk po zoomu, lahko to traja največ nekaj ur na dan, saj za majhne otroke ni primerno niti zdravo, da sedijo za računalniškimi ekrani ves dan. To pomeni, da je treba v preostalem delovnem času poskrbeti za varstvo, ki ga mnogi nimamo. Mnogi starši so tudi samohranilci, mnogi imajo po več otrok, ki so vsi v osnovni šoli. Mislim, da to, da otroci ostanejo doma, ni vzdržno.
Če ne gre drugače, lahko tudi prepustite ravnateljem v posameznih občinah, da se glede na epidemiološko sliko v tisti občini odločijo, ali naj bo šola odprta ali ne in za katere razrede.
 