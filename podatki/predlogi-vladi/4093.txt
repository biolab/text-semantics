Ministrstvo za Finance predlaga vladi nov pravilnik o določitvi olajšav in lestvice za odmero dohodnine za leto 2013 (EVA 2012-1611-0205, z dne 4.12.2012), v katerem predlaga uvedbo 50% davčne stopnje za dohodninsko osnovo nad EUR 70.907,20 EUR.
Menim, da bi s sprejetjem tega predloga vlada jasno sporočila ljudem - davkoplačevalcem v Sloveniji - da opravljanje kreativnega in odgovornega dela in s tem povezani višji prihodki niso nekaj, kar bi bilo zaželjeno v tej državi. Zato je ta obdavčitev (in tudi sorazmerno visoke obdavčitve mizernih zneskov v nižjih razredih dohodninske lestvice) jasno sporočilo vlade tistim, ki bi lahko povlekli voz razvoja Slovenije naprej (to pa je gospodarstvo!): "zapustite Slovenijo, odselite se." Zadeva je še posebej sporna, če vlada hkrati ne bo uvedla socialne kapice, ki bi lahko vsaj do neke mere ohranjala neto prihodke posameznika kljub višji davčni stopnji. Jasno je (in tudi dokazano z izračuni), da je prispevek pokojninski in zdravstveni blagajni pri nadpovprečni plači (npr. nad 6.000 EUR bruto) navadna kraja v imenu "solidarnosti".
Predlagam vladi, da zavrne omenjeni pravilnik, ali pa naj najvišjo davčno stopnjo uvede pri zneskih, primerljivih z enako razvitimi državami v EU (npr. pri 300.000 EUR ali več), hkrati pa naj uravnoteži obremenitve države do posameznika z uvedbo socialne kapice.
Že trenutna dohodninska lestvica in obdavčitve namreč govorijo, da je Slovenija dežela revežev v okolju EU, z izrazito nestimulativno klimo za "ustvarjanje" dodane vrednosti, ki nekaj velja v svetu. S predlagano spremembo dodninske stopnje pa bi vlada dala še dodaten signal tistim, ki lahko s svojim delom zasluži(m)o več (v marsikaterem primeru, tudi v mojem, kjer slovensko podjetje ustvari 100% prihodkov v tujini, v gospodarstvu, z intelektualnimi storitvami na področju razvoja in managementa, ne z dnevnim migriranjem čez mejo!), da v tem okolju nis(m)o več zaželjeni. Bo res potrebno ukiniti podjetje, delujoče v Sloveniji in zaposlitev v njem, popokati familjo in se preseliti v Nemčijo?? Vsekakor. Mislim, da ne bom edini. In potem bo spet nekdo lahko vil roke in bil pameten "ježeš, možgani nam bežijo...". Menda bi bil priliv iz dodatne obdavčitve v proračun zanemarljiv - ker je menda takih lokalpatriotov, ki vztrajamo v Sloveniji ob takih pogojih, malo - in še mi bomo šli. Ker se ob sicer solidnih prihodkih nikakor ne počutim kot "bogataš", a država Slovenija mi sporoča prav to.