Podatek je naveden v raziskavi z naslovom: Ocena potresne ogroženosti Mestne občine Ljubljana, kjer je na strani 25 zapisano: "Avtorja ocenjujeta, da bi ob močnem potresu bilo v Ljubljani poškodovanih vsega skupaj nekaj manj kot štiri petine objektov (78,87 %) oziroma 27.558 stavb."
Zapisano je tudi tole: "Edini ukrep, ki pomeni preprečitev posledic potresa je potresno varna gradnja objektov". Mnoge stavbe v našem glavnem mestu so protipotresno zelo slabo zgrajene. Zato je nujna sanacija teh zgradb, da bodo bolj varna in v primeru potresa zaradi poškodb ali celo zrušitve objektov ne bodo umirali ljudje pod ruševinami. Sanacija zgradb bo koristila tudi naši gradbeni industriji. Nesmiselno je, da gredo gradbena podjetja v stečaj, delavci pa med nezaposlene, če je v državi veliko dela na stavbah, ki ga je nujno opraviti.
 
Vladi predlagam, da zaprosi Evropsko unijo za nepovratna sredstva, ki se bodo uporabila za protipotresno sanacijo stavb.
S članstvom Slovenije v EU so naši državi na voljo nepovratna sredstva za sofinanciranje različnih projektov. Sloveniji je v okviru finančne perspektive EU med letoma 2007 in 2013 na voljo več kot pet milijard evrov. Saniranje slabo protipotresno zgrajenih zgradb je pomemben projekt in bo zato zelo verjetno ugodno rešena prošnja o denarni pomoči, ki je ne bo treba vrniti.
 