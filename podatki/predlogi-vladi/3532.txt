Spoštovana vlada.
 
Cene goriv letijo v nebo, amortizacijski stroški avtomobila so vedno višji, ceste so vedno bolj zasičene, na drugi strani pa so nekateri vagoni na naših (po večini dotrajanih) železnicah prazni. 
 
www.vlada.si/fileadmin/dokumenti/si/sklepi/seje_vlade/100_seja/Obrazlo...
Stran 6, Trošarine (7042). "V letu 2012 načrtujemo skupno za 1.561,1 mio EUR prihodkov iz naslova trošarin, in sicer: 1.022,6 mio EUR od energentov in električne energije, 434,1 mio EUR od tobačnih izdelkov ter 104,3 mio EUR od alkohola in alkoholnih izdelkov. Glede na predhodno leto bodo skupni prihodki iz trošarin višji za 3,0%. Pri izračunu smo upoštevali višino trošarin, ki so veljale ob pripravi predloga sprememb proračuna 2011."
Država prejme dobro milijardo evrov samo iz računa energentov in električne energije. Na račun tobačnih izdelkov in alkohola pa še dodatne pol milijarde. 
www.slo-zeleznice.si/uploads/pictures/gallery/file/LP09_A4128774805078...
Iz letnega poročila nadzornega sveta Slovenskih Železnic (2009) lahko razberemo (str. 47), da je imela družba slabih 27 milijonov prihodkov iz naslova notranjega potniškega prometa. 
Ta vrednost predstavlja približno 1,7% prihodkov iz naslova trošarin. Zadnja podražitev energentov je bila skoraj 2x takšna, tudi podražitev tobaka in alkohola je bila letos krepko večja od te številke. 
Moj predlog je, da bi lahko država povečala trošarine za 1,7% (ali 2,7% samo na energente in električno energijo) in prihodke namensko porabila, za 100% subvencioniranje notranjega železniškega potniškega prometa. 
S tem bi ubili veliko muh na en mah:
1. Ljudje bi sigurno začeli bolj uporabljati za svoj prevoz vlak. 
2. S tem bi bili družinski proračuni veliko manj obremenjeni (pred dnevi je bi podan podatek na rtvslo.si, da prevoz predstavlja skoraj petino stroškov gospodinjstva).
3. Na cestah bi bilo manj prometa.
4. Železnica ima veliko, veliko večjo nosilnost, kot cesta in bi se posledično mnogo počasneje obrabila. S tem bi država prihranila na popravilu in vzdrževanju cest.
5. Začela bi se večja vlaganja v železniško infrastrukturo.
6. Z brezplačnim vlakom bi tudi nekaj prihranile Slovenske Železnice (ni potrebe po "pobiralcih kart", manjši računovodski stroški, manj računov, ipd.)
7. Pritiski na okolje bi bili mnogo manjši, kar bi se posledično poznalo na manjših izpustih CO2. Najtežje obvladljivi vir CO2 je ravno promet in s to potezo bi lahko zalezili velik del.
V kolikor je predlog za 100% subvencioniranje s kakršnega koli razloga neuresničljiv, bi lahko na podoben način subvencionirali vsaj 50, 80 ali 90% cene in na koncu (ob povečanem prometu) celo prišli "v plus".
Sem pa tudi mnenja, da si državljani zaslužimo kakšno tako potezo vsake toliko časa, ob vseh zategovanjih pasov. Poleg tega pa to proračuna RS nebi osiromašilo.
 
Lep pozdrav,
Rok Novak