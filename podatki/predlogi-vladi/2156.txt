Predlagam, da imamo volivci na volilnem listku možnost izbire dodatne stranke (drugi glas), saj bi s tem povečali demokratičnost volitev. Drugi glas bi veljal le v primeru, če stranka, za katero smo glasovali, ne bi dosegla praga za vstop v parlament. Zdaj, ko imamo le eno izbiro, volvci pogosto kalkuliramo in ne damo vselej glasu stranki, s katere programom se najbolj strinjamo, temveč stranki, s katere programom se (vsaj delno) strinjamo in menimo, da ima možnost priti v parlamant. Drugi argument je, da bi s tem dosegli tudi večjo reprezentativnost v parlamentu: zdaj se namreč dogaja, da precej manjših strank ne doseže vstopa v parlament, zaradi česar volivci nimajo svojega zastopnika, razmerja v parlamentu pa tako niso odraz realnega stanja. Podoben sistem že velja pri vpisu na študij; dijaki vpišejo na vpisni list še drugo in tretjo izbiro v primeru, da so mesta na fakulteti, ki so jo izbrali kot prvo, že zasedena. Zakaj ne bi tega sistema uporabili tudi na volitvah?
 