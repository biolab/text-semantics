Rojstva v letu 2020 so bila daleč najbolj negotova v primerjavi z leti poprej. Ob rojstvu do zadnjega nismo vedele ali bo partner lahko prisoten ali ne, kar predstavlja za bodočo mamo ogromen stres. Poleg vsega, je bila bolezen še tako neraziskana, da nismo bili seznanjeni kako poteka pri nosečnicah in pri novorojenčkih. Vse to je marsikateri mami povzročilo ogromen strah, kateri pa v tem obdobju ženske vpliva še toliko bolj negativno kot pri ostalih. Mame, ki smo rodile v februarju, marcu, smo bile v takšni negotovosti glede dobave planic, adaptiranega mleka (nikoli ne veš ali ga boš rabil, ali bo dojenje steklo kot je treba) in ostalih proizvodov, ki jih za novorojenčka potrebuješ. Bilo je zelo stresno obdobje in predvsem negotovo. Vse to se odraža na otroku in njegovem počutju. Vemo, da je to prvo obdobje eno izmed najpomembnejših, da se mama in otrok povežeta. Ker pa so bili istočasno še zaprti vrtci, se je situacija še dodatno poslabšala. Tiste mame, ki imajo doma še kakšnega otroka, so bile torej še dodatno okupirane z delom in skrbjo za starejše otroke. Čas, ko se dojenček in mama povezujeta je torej pošel. Žalostno. In tako je bilo celo leto, z izjemo poletja. Veliko mamic je v tem času izgubilo službe, veliko jih bo na čakanju, mnoge od njih bodo morale nazaj na delovna mesta. Te male ranljive otroke pa oddati v negotovo okolje, vrtce. Zato predlagam vladi podaljšanje porodniške za tri mesece. Na ta način bi rešili mnogo družin, vsaj za določen čas, morda v tem času poiščejo druge službe, tisti ki so jih izgubili. Tistim mamam, ki bi bile na čakanju pa bi bilo omogočeno, da so doma z otroki v varnem okolju. Ti otroci bodo stari 11 mesecev, ali pa kakšen mesec, dva, tri več, in bodo morali oditi v vrtce, kjer bo virus še vedno razsajal, kakor lahko predvidevamo glede na trenuten trend in situacijo. S trimesečnim podaljšanjem porodniške bi lahko razbremenili mnoge mame, družine, katerim je bil ta čas povezovanja z dojenčkom odvzet, ne samo to, bil je v večini primerov zelo stresen, zaradi zgoraj navedenih dejavnikov. Res je, da so vsi otroci morali letošnje leto prestajati izreden čas, izredne razmere, a vseeno so novorojenčki, dojenčki najbolj nedožna bitja, prvo leto je izjemnega pomena zaradi navezovanja, miru, ki ga potrebujejo, reda, ritma, ki ga letos pri večini ni bilo. Ker se predvideva, da bomo omejeni še nekaj časa, kar se tiče delovnih obveznosti, predlagam, da se ta ukrep upošteva in na ta način reši mnogo družin. Ker bodo naslednji meseci še vedno negotovi, bi bil ta ukrep posledično zelo smiselen in utemeljen. Ne gre za podpiranje nedelavnosti, gre za podporo mamam, katero opravljajo ogromno delo, večinoma družbi nevidno.