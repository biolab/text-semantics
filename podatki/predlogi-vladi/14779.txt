Predlagam, da se stroški porabe električne energije, servisa dvigal in čiščenja v večstanovanjskih stavbah obračunavajo glede na število enot. Trenutno se omenjeni obratovalni stroški obračunavajo po številu uporabnikov (čiščenje še glede na število psov, pri čemer se za vsakega psa upošteva 1/2 osebe).
Obrazložitev:
- glede stroška električne energije: Nemogoče je določiti, da več uporabnikov v posameznem delu stavbe porabi sorazmerno več električne energije v skupnih prostorih večstanovanjske stavbe. Zlasti to velja za družine z otroci, kjer istočasno uporabljajo npr. razsvetljavo, dvigala itn. V novejših večstanovanjskih stavbah so poleg razsvetljave (ki deluje brez prekinitve) in dvigal še druge naprave kot npr. zapornice, ogrevanje žlebov in klančin, požarni javljaniki, centrale itn. Precej pogoste so situacije, ko stanovalci, ki prebivajo sami dnevno uporabljajo dvigala in skupne prostore pogosteje kot večina ostalih stanovalcev, ki zjutraj odidejo v službo in se zvečer vrnejo domov. Nezanemarljiv pa je tudi faktor obiskovalcev, za katere se porabljena električna energija zopet razdeli na število prijavljenih oseb.
- glede stroška čiščenja skupnih prostorov: Nelogično je, da se strošek čiščenja skupnih prostorov deli na število oseb, saj je ta strošek odvisen izključno od površine skupnih prostorov in frekvence čiščenja. Servisu, ki opravlja storitev čiščenja je podatek o številu oseb nepomemben in cene ne oblikuje glede na ta podatek. Ker ključa delitve tega stroška (kot pri elektriki) ni mogoče pošteno določiti (glede na dejansko uporabo skupnih prostorov) predlagam, da se ta strošek deli po številu enot.
- glede stroška servisa dvigal: enako kot v prvi alineji (strošek porabe elektrike v skupnih prostorih). Glede na to, da dvigalo služi vsem enotam v enakem deležu (število voženj ni omejeno s številom oseb), je trenutna določba, da se strošek rednega mesečnega pregleda in servisa dvigal obračuna po številu oseb popolnoma nelogična in krivična.