Spoštovani!
Povečevanje minimalne plače samo po sebi ni problematično, saj vsak razume, da se s 500 ali 600 evri ne da preživeti. Nastane pa problem, ker delodajalci nimajo možnosti ali ne želijo povečati mase plač v takem odstotku kot se dvigne minimalna plača. V podjetjih, kjer je večina na minimalni plači, se močnemu dvigu ni možno izogniti in posledično se podjetja z najnižjo dodano vrednostjo že selijo iz Slovenije. Dolgoročno to morda niti ni tako slabo. Me pa najbolj moti, ker se povprečni delodajalci v izogib dvigu vseh plač na kolektivni pogodbi po lestvici navzgor, zatekajo k spremembam in rušenju plačnih razmerij in plačnih sistemov na splošno. V časovni stiski še posebej nestrokovno in nesistemsko. Sindikatom večinoma pa je v interesu le, da jih podpirajo tisti z nizkimi plačami. Tako izvisi strokovni kader, ki pa največ prispeva k dodani vrednosti podjetja.
Vladi predlagam, da v dialogu s socialnimi partnerji pripravi tak zakon, ki bo zagotovil popravo plačnih razmerij na stanje pred zadnjimi zakonskimi dvigi minimalne plače.
Drugo težavo vidim v uvedbi socialne kapice. Mogoče ta ni problematična samo po sebi, ne prispeva pa prav nič proti begu možganov. Možgani imajo po večini plače med eno in dvema povprečnima, redko tri (do 6000 evrov). Več pa, razen vodilnih, praktično nikoli.
Tu predlagam vladi, da znatno poviša splošno olajšavo pri dohodnini.
Še ena težava dviga minimalne plače pa je vezava kreditne sposobnosti na ta znesek.
Zahvaljujem se za razumevanje in vas lepo pozdravljam,
Klemen Zupanc