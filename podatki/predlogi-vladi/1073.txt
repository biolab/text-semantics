1. Društvo za zaščito ustave in žrtev cerkve je društvo, ki ga  sestavljajo ljudje, ki jim ni vseeno, kaj se v Sloveniji dogaja v zvezi z  izvrševanjem ustave. Zato je namen društva je aktivno prispevati k  uresničevanju ustave na vseh področjih življenja in uveljavljanje s tem  povezanih človekovih pravic in temeljnih svoboščin ter obveznosti. Cilji  društva so, da se preprečijo kršitve ali zlorabe ustave in se  zaščitijo, tudi pravno, žrtve teh kršitev oz. zlorab, predvsem kršitev  oz. zlorab tistih ustavnih določb, ki se tičejo šibkih in brezpravnih  živih bitij, predvsem otrok in živali. Posebno pozornost drustvo namenja  žrtvam cerkve.  Društvo je vpisano v register društev pri Upravni enoti Kranj.  2.  Društvo v svojem delovanju, kot že navedeno, posebno pozornost namenja  žrtvam cerkve. Pri tem se ugotavlja, da so žrtve cerkve v mnogih  primerih tudi otroci in to zaradi tega, ker se ne spoštuje ustava RS. V  tej pobudi se obravnavajo otroci kot žrtve cerkve, in tudi kot žrtve  države, saj država na polju verske vzgoje oz. vstopa otrok v versko  skupnost ne zagotavlja uresničevanje ustave in to predvsem 41. člena,  niti ne zagotavlja uresničevanja Konvencije o otrokovih pravicah glede  verskih pravic otrok. Posledica tega je, kot bo bolj podrobno prikazano v  nadaljevanju, omejitev oz. celo odvzem verske svobode oz. svobode vesti  mnogim otrokom. Konkretni primeri so obrazloženi v odnosu na Katoliško  cerkev, saj je vstop otrok v to skupnost najbolj pereč problem, poleg  tega pa je ta verska skupnost v Sloveniji statistično najštevilčnejša.  Zato je med otroci največ žrtev v zvezi z obravnavano tematiko ravni s  strani Katoliške cerkve. 3. Ustava Republike Slovenije v 41. členu (svoboda vesti) določa naslednje: Izpovedovanje  vere in drugih opredelitev v zasebnem in javnem življenju je svobodno.  Nihče se ni dolžan opredeliti glede svojega verskega ali drugega  prepričanja.  Starši imajo pravico, da v skladu s svojim prepričanjem  zagotavljajo svojim otrokom versko in moralno vzgojo. Usmerjanje otrok  glede verske in moralne vzgoje mora biti v skladu z otrokovo starostjo  in zrelostjo ter z njegovo svobodo vesti, verske in druge opredelitve  ali prepričanja.  4. Glede na določbe 41. člena ustave imajo  otroci, tako dojenčki kot tudi starejši otroci, lastno pravico do  svobode vesti ter verske in druge opredelitve ali prepričanja. To  pomeni, da oni odločajo o svoji verski pripadnosti, odločajo o tem, ali  bodo člani kakšne verske skupnosti ali ne, oni odločajo o tem, kakšna bo  njihova verska vzgoja in drugo v zvezi z veroizpovedjo oz. svobodo  vesti. Po drugi strani pa imajo tudi starši po že omenjeni določbi 41.  člena ustave pravico, da v skladu s svojim prepričanjem zagotavljajo  svojim otrokom versko in moralno vzgojo. Sedanje stanje je takšno, da  mnogi starši ne glede na pravico otrok do svobode vesti in verske  opredelitve sami, brez otrokovega soglasja, včl(e)anijo otroka v versko  skupnost, npr. Katoliško cerkev. V večini primerov je ta včlanitev že  nekaj tednov po rojstvu otroka, ko starši dajo otroka krstiti (Katoliška  cerkev). Otrok, kot že navedeno, v teh okoliščinah nima nobene  možnosti, da bi (so)odločal o svoji verski pripadnosti. Takšna praksa je  v nasprotju z ustavo RS in tudi Konvencijo o otrokovih pravicah. Ker  gre za "trk" oz. kolizijo dveh ustavnih pravic, pravice staršev do  vzgoje svojih otrok v skladu z lastnim verskim prepričanjem in pravico  otrok do svobode vesti, bi bilo potrebno, da nekdo od zunaj poseže v ta  "konflikt interesov" in zagotovi otrokom, kot šibkejši strani, da  njihova ustavna pravica do svobode vesti ne bo kršena. Potrebno bi bilo,  da bi bil ta zunanji neka javna institucija kot npr. sodišče, ki že ima  na področju varstva otrok velike pristojnosti in to v smislu Zakona o  zakonski zvezi in družinskih razmerjih. Bistveno pri tem je, da mora  biti tisti, ki "razreši konflikt interesov" nekdo od zunaj in da to niso  starši, ki so v tej situaciji težko objektivni in nepristranski, ne  glede na to, da so dolžni delovati v korist otroka, saj so v mnogih  primerih dolžni v skladu s svojim članstvom v verski skupnosti otroka  včlaniti v to versko skupnost takoj po rojstvu (npr. Katoliška cerkev)  in če tega ne naredijo, so lahko celo kaznovani. Starši so pod neke  vrste psihičnim pritiskom, kar bo kasneje še obrazloženo. Vstop v versko  skupnost, npr. Katoliško cerkev, pa je zelo pomembna zadeva in lahko  bistveno vpliva na otrokovo prihodnje življenje. 5. Glede na  dosedanje navedbe se tako predlaga, da se v Zakonu o zakonski zvezi in  družinskih razmerjih določi postopek vstopa otroka v neko versko  skupnost kot del verske vzgoje, pri čemer se podrobneje opredelijo  pogoji, ki jih zahteva ustava glede verske vzgoje otrok. O teh zadevah  bi lahko odločala okrožna sodišča v nepravdnem postopku. 6. Ureditev tega postopka bi lahko slonela na naslednjih načelih oz. elemetnih: • o zadevi odloča okrožno sodišče v nepravdnem postopku; • sodnik ne sme biti čl(e)an tiste verske skupnosti, v katero bi vstopil otrok; •  stranke postopka so starši in otrok, ki ga zastopa center za socialno  delo. V imenu centra za socialno delo ne more sodelovati oseba, ki je  čl(e)an tiste verske skupnosti, v katero bi se včl(e)anil otrok; • postopek se začne na predlog stranke, torej tudi otroka; • v postopku je potrebno otroku med drugim podrobno pojasniti: •  vse dolžnosti, obveznosti in pravice, ki jih pridobi z vstopom v versko  skupnost, posebno pozornost je potrebno posvetiti dolžnostim in  obveznostim; • verski nauk in zgodovino verske skupnosti; •  predstavitev verske skupnosti in njenega nauka, njeno zgodovino ter  pravice in dolžnosti, ki se dobijo z vstopom v versko skupnost, ne more  narediti čl(e)an verske skupnosti, v katero bi vstopil otrok; • v vsakem primeru je soglasje otroka za vstop v versko skupnost pogoj za začetek in vodenje postopka; • če otrok ne pride na glavno obravnavo, se šteje, da ne soglaša z vstopom v versko skupnost in se postopek ustavi; • otrok lahko vedno prekliče svoje soglasje za vstop v versko skupnost, v tem primeru se postopek zaustavi; • v postopku je potrebno obvezno zaslišati otroka; •  v postopku je potrebno obvezno pridobiti mnenje izvedenca psihologa  glede dejstva, ali je otrok dovolj star in zrel, da je sposoben razumeti  vse posledice svojega vstopa v versko skupnost, predvsem dolžnosti, ki  jih pridobi z vstopom; • izvedenec iz prejšnje alineje ne more biti pripadnik oz. čl(e)an tiste verske skupnosti, ki v katero bi vstopil otrok; •  izvedenec psiholog mora podati mnenje, kako lahko na duševnost otroka  vpliva nauk, ki ne spoštuje življenja, ki je sovražen do mnogih  kategorij ljudi, ki je nenazadnje tudi do njega neusmiljen, saj mu celo  grozi s strašnimi sankcijami npr. z večnim peklom vključno z večnim  trpljenjem, če ne bo izpolnjeval svojih dolžnosti do verske skupnosti -  seveda v primeru, če ima verska skupnost takšen nauk; • v primeru iz zgornje alineje mora izvedenec tudi podati mnenje, ali je takšen nauk v korist otroka; •  stroški postopka v nobenem primeru ne bremenijo otroka, v kolikor otrok  vstopa v versko skupnost, ki pridobiva finančno ali drugo pomoč od  države ali pa ima od države kakršnekoli koristi, plača stroške postopka  ta verska skupnost; • v odločitvi, s katero se dovoli vstop otroka v  versko skupnost mora biti določeno, da lahko otrok kadarkoli izstopi iz  verske skupnosti in da je za to dovolj samo njegova izjava, ki jo poda  sam ali preko drugih verski skupnosti, katere čl(e)an je; • če se  ugotovi, da otrok ni dovolj star in zrel, da razume pomen in posledice  vstopa v versko skupnost, se postopek ustavi, ne glede na otrokovo  soglasje k vstopu v versko skupnost, to velja tudi v primeru, če  izvedenec ugotovi, da vstop v versko skupnost ni v korist otroka; •  pravnomočna sodna odločitev o tem, da se dovoli vstop otroka v versko  skupnost, je pogoj za začetek postopka vstopa otroka v versko skupnost; Obrazložitev pomembnejših načel je podana v nadaljevanju. 7.  Pod prejšnjo točko je opisan postopek, ki bi se izvedel na sodišču.  Ureditev tega postopka v zakonu je v skladu z 15. členom ustave, ki  določa, da je z zakonom mogoče predpisati način uresničevanja človekovih  pravic in temeljnih svoboščin, če to nujno zaradi same narave posamezne  pravice ali svoboščine. Ureditev tega postopka v zakonu je nujna, da se  zaščiti svoboda vesti otrok.  8. Otrok je v skladu z ustavo  Republike Slovenije samostojen nosilec pravic. Njegove pravice niso  izvedene iz otrokovega položaja v družini, katere član je, temveč so mu  priznane kot izvirne, to pomeni, da pravice pripadajo njemu direktno in  niso samo nanj nanašajoče. Takšen pravni položaj ne izhaja samo iz  slovenske ustave (41., 56. člen), temveč tudi iz Konvencije o otrokovih  pravicah, ki zavezuje tudi Slovenijo. Tako ima otrok v Sloveniji  samostojen pravni položaj, je subjekt pravic in ni več le objekt svojih  staršev oz. objekt družinskega prava. Ker Zakon o zakonski zvezi in  družinskih razmerjih ureja družinska razmerja, se postopek vstopa otroka  v versko skupnost lahko uredi v tem zakonu. 9. Ker je otrok  samostojen nosilec pravic in temeljnih svoboščin, lahko v predmetnem  postopku nastopa kot stranka. Ker pa ni poslovno sposoben oz. še nima  procesne sposobnosti, seveda je vse to odvisno tudi od otrokove starosti  (delna poslovno oz. pravdna sposobnosti), je potrebno, da ga nekdo  zastopa v postopku. Ponavadi je tako, in tudi osnovno načelo je takšno,  da mladoletne otroke zastopajo starši. V obravnavanem primeru tega  načela ni mogoče uporabiti, ker gre za dvoje ustavnih pravic, ki si  lahko nasprotujeta. Kot že navedeno, imajo na eni strani starši pravico,  da versko vzgajajo svoje otroke v skladu s svojim prepričanjem, po  drugi strani pa imajo otroci pravico do svobode vesti in verske ali  druge opredelitve in prepričanja. Npr. interes staršev je, da otroka  vzgajajo v katoliški veri in da ga takoj po rojstvu krstijo. Mogoče  njihov interes izhaja iz njihove dolžnost, ki jo imajo kot čl(e)ani  Katoliške cerkve, to pa je, da so dolžni poskrbeti, da bodo otroci  krščeni v prvih tednih (kanon 867 Zakonika cerkvenega prava); čimprej po  rojstvu, če že ne prej, naj gredo k župniku, da bodo prosili za otrokov  krst in se nanj pripravili, kakor je prav, je še določeno v omenjenem  kanonu. Če starši ne izpolnijo svoje cerkvene dolžnosti glede krsta  svojih otrok, je to greh in so zagrožene kazni. Nad starši torej visi  grožnja s kaznijo, če svojega novorojenčka ne dajo takoj krstiti.  Po  nauku Katoliške cerkve pride otrok v pekel, če umre kot nekrščen.  Katoliška cerkev vrši neke vrste psihični pritisk nad starši, ko jim  sugerira, da se otrok znajde v peklu, če umre nekršen. Kdo bi tvegal, da  njegov otrok ne pride k Bogu oz. da se znajde v peklu, večno ločen od  Boga in večno živeč v peklenskih mukah. Starši zaradi navedenega ne  morejo biti nepristranski v tej zadevi, saj so pod psihičnim pritiskom  in grožnjo cerkvenih kazni, če otroka ne dajo takoj po rojstvu krstiti, s  čimer postane njihov otrok čl(e)an cerkve. Ne sme se pozabiti, da so  starši dolžni delovati v korist svojih otrok (54. in 56. člen ustave) in  da morajo to početi tudi v okviru pravice do verske vzgoje svojih otrok  v skladu s svojim prepričanjem. Po drugi strani pa ni rečeno, da je  interes staršev tudi interes otroka in da je krst tudi v njegovo korist.  Postavi se vprašanje, ali je krst otroka res v njegovo korist, če se bo  moral kot krščenec npr. podrejati in služiti cerkvenim  dostojanstvenikom ter jih ubogati. Ubogati npr. tako, da bo šel kot  vojak v vojno, ki jo bo Katoliška cerkev označila kot pravično vojno,  kjer bo moral ubijati ljudi in živali, uničevati okolje, skratka  povzročati pekel na zemlji. Zaradi tega mora v tem postopku otroka  zastopati tisti, ki je neodvisen od staršev, najbolje je, da je to  center za socialno delo, ki že ima svoja pooblastila v zvezi z otroci.  10.  Predlog za začetek postopka lahko dajo tudi starši. Na ta način bi se  realizirala ustavna določba o usmerjanju otrok glede verske vzgoje,  kajti starši imajo pravico usmerjati svoje otroke glede verske vzgoje,  kar bi ob skupnem razumevanju zadevnih določb ustave in konvencije o  otrokovih pravicah pomenilo, da gre pri usmerjanju za ponudbo otroku, v  katero smer naj gre njegova verska vzgoja. Usmerjanje ne pomeni, da  starši neodvisno od otroka določijo smer verske vzgoje, temveč gre samo  za ponudbo smeri verske vzgoje oz. verske opredelitve, otrok pa je  tisti, ki to ponudbo oz. smer sprejme ali odkloni, seveda ob spoštovanju  njegove zrelosti in starosti, da lahko pravilno in celovito dojame kaj  ponujena smer verske vzgoje dejansko pomeni. 11. V predvidenem  postopku bo sodelovalo več oseb. Tako se bodo znašli v postopku sodnik,  razni izvedenci, predstavnik centra za socialno delo in drugi. Vsi  tisti, ki bodo sodelovali kot uradne osebe v postopku oz. bodo imeli  svojo vlogo v postopku, ne glede na to ali gre za sodnika, izvedenca ali  koga drugega, ne smejo biti čl(e)ani tiste verske skupnosti, v katero  bi vstopil otrok. To je pomembno zaradi tega, ker morajo biti vse te  osebe popolnoma nevtralne in nepristranske, da bodo resnično lahko  delovale v korist otroka, kar je njihova dolžnost. Tako npr. če se želi  vstop otroka v Katoliško cerkev, ne sme biti niti sodnik, niti  predstavnik centra za socialno delo, niti izvedenec ali kdo drugi, ki  sodeluje v postopku, čl(e)an te cerkve. Samo tako je mogoče doseči  versko nevtralnost in nepristranost v postopku. Ob tem je namreč  potrebno pojasniti naslednje: po Zakoniku cerkvenega prava imajo vsi  katoliki dolžnost prizadevati si, da se bo božje oznanilo odrešenja bolj  in bolj širilo med vse ljudi vseh časov po vseh krajih zemlje (kanon  211), po Katekizmu katoliške cerkve pa je državljan po vesti dolžan, da  ne sledi predpisom državnih oblasti, kadar te določbe nasprotujejo  naukom evangelija (št. 2242). Iz tega pa izhaja, da katoliškemu sodniku  ali izvedencu, seveda po nauku organizacije, katere član je, niso  koristi otroka na prvem mestu, temveč je njegova naloga ta, da tudi v  tem postopku širi in brani katoliško vero in da če zakon ne sledi nauku  evangelija, le-tega ne upošteva. V konkretnem primeru bi lahko bilo to  vidno npr. v tem, da bi sodnik neko dejstvo drugače presodil, mogoče  celo nezavedno, da bi uskladil svojo pravno sodbo s svojo dolžnostjo  širjenja oz. obrambe katoliške vere oz. globokimi biblijskimi  predstavami, ki jih je mogoče pridobil kot otrok prek cerkvene  indoktrinacije v otroštvu ali tudi kasneje.  12. V postopku je  potrebno otroku v celoti predstaviti nauk in zgodovino verske skupnosti,  v katero bi vstopil. Prav tako je potrebno, da se ga podrobno seznani s  pravicami, predvsem pa obveznostmi in dolžnostmi, ki jih pridobi z  vstopom v versko skupnost. To je pomembno zaradi tega, da otrok spozna  in v celoti dojame, kaj ga v verski skupnosti čaka. Na primeru Katoliške  cerkve bi to na kratko izgledalo takole: •katoliški nauk Katoliški  nauk v glavnem temelji na Bibliji. Ta vsebuje mnoga pozitivna sporočila  kot npr. Deset Božjih zapovedi in Jezusov Govor na gori, izjave  nekaterih velikih prerokov, vendar pa je prežeta tudi z najhujšo  nemoralo: s sovraštvom do drugače mislečih, mučenjem in z množičnimi  poboji ljudi, z žrtvovanjem živali in podobno. Nauk Katoliške cerkve, ki  je v preteklosti pripeljal do navedenega, je še vedno veljaven, saj ga  Katoliška cerkev ni preklicala. Otroku bi bilo potrebno povedati, da,  seveda po nauku Katoliške cerkve, sovraštvo do drugače mislečih oz.  vernih, odreja bog, da ta npr. zahteva poboj vseh tistih, ki storijo  moralne prekrške. Tako bi mu bilo potrebno med drugim citirati tudi npr.  naslednje odlomke iz Biblije: • Čarovnice ne puščaj pri življenju (2 Mz 22,17) • Če kdo prešuštvuje z ženo svojega bližnjega, naj bosta oba usrmčena, prešuštnik in prešuštnica" (3 Mz 20,10) • Če kdo leži z moškim, kakor se leži z žensko, sta oba storila gnusobo; naj bosta usmrčena; njuna kri pade nanju." (3 Mz 20,13) •  Človek pa, ki bi predrzno ravnal, tako da ne bi poslušal duhovnika, ki  tam opravlja službo GOSPODU, tvojemu Bogu ali sodnika, ta človek mora  umreti; ...” (5 Mz 17,12)  • Če ima kdo trmoglavega in upornega sina,  ki ne posluša ne očetovega ne materinega glasu in ju ne uboga, čeprav  ga strahujeta, naj ga oče in mati primeta in peljeta k mestnim  starešinam, k vratom njegovega kraja. Rečeta naj starešinam njegovega  mesta: »Ta najin sin je trmoglav in uporen, ne posluša najinega glasu,  požrešen je in pijanec.« Potem naj ga vsi možje njegovega mesta posujejo  s kamenjem, da umre...'” (5 Mz 21,18-22). Sinu oz. otroku bi bilo  potrebno povedati, da je torej tudi on sam v nevarnosti, če ne bo  poslušal duhovnika, kot tudi če ne bo poslušal staršev …in da lahko celo  izgubi svoje življenje. Seveda bi otroku bilo potrebno pojasniti še  druge dele Biblije oz. druge spise, iz katerih veje takšna ali drugačna  sovražnost do ljudi, živali ali narave. Otroku bi bilo potrebno še  povedati, da Katoliška cerkev tolmači zapoved Ne ubijaj tako, da se ne  ubija nedolžnega in pravičnega in da obstaja pravična vojna, ki se jo bo  dolžan udeležiti in tam, po nauku Katoliške cerkve, ubijati v imenu  boga. Otrokom je potrebno tudi pojasniti nauk Katoliške cerkve glede  živali, saj so otroci v glavnem veliki ljubitelji živali in imajo zelo  izostren čut do živali. Tako bi jim bilo potrebno povedati, da je po  nauku Katoliške cerkve zakonito uporabljati živali za hrano in  izdelovanje obleke, dovoljeno jih je udomačiti, da človeku pomagajo pri  njegovem delu in razvedrilu in da če ostajajo v pametnih mejah, so  medicinski in znanstveni poskusi na živalih nravno sprejemljivi  postopki, ker prispevajo k negovanju in ohranjevanju človeških  življenje. Potrebno bi jim bilo pojasniti, da so grozodejstva, ki jih  ljudje povzročajo živalim v gozdovih, množičnih farmah in klavnicah ter v  poskusnih laboratorijih, v glavnem posledica prej navedenega nauka.  Rezultat tega nauka je v Sloveniji sledeč (trenutno na letni ravni):  okoli 100.000 pomorjenih živali v gozdovih in na poljih, okoli 20  milijonov umorjenih živali v klavnicah in okoli 15.000 mučenih živali v  poskusnih laboratorijih. Jasno pa je, da se otroku pojasni in razloži  tudi Deset Božjih zapovedi in Jezusov Govor na gori ter še druge  pozitivne aspekte iz cerkvenih spisov. Otroku je potrebno povedati  tudi to, da po nauku Katoliške cerkve s krstom postane nova stvar, božji  posinovljeni otrok in da krst vtisne v njegovo dušo neizbrisno duhovno  znamenje, pečat (charachter).  Otroku mora biti jasno, da ima po nauku  Katoliške cerkve zaznamovano dušo in da to duševno znamenje ni mogoče  več izbrisati. • cerkvena zgodovina Otroku bi bilo potrebno  povedati, da je Katoliška cerkev soodgovorna za smrt desetine milijonov  ljudi. Tako so ljudje zaradi cerkve umirali med inkvizicijo, v  križarskih vojnah, umirali so Judi, pogani, Indijanci, drugoverci, t.i.  čarovnice in drugi. Potrebno bi bilo tudi povedati, da si je cerkev v  teku zgodovine nagrmadila ogromno bogastvo, mnogokrat tudi na nezakonit  ali pa zelo sporen način. Otroku bi bilo potrebno povedati, da je cerkev  ena najbogatejših ustanov na svetu, ob tem, da je na zemlji vedno več  revežev. • pravice, obveznosti in dolžnosti, ki se pridobijo z vstopom v Katoliško cerkev  Otroku  je potrebno povedati, da je kot krščenec postal ud Cerkve in da ne  pripada več sam sebi, temveč cerkvi, kar pomeni, da je sedaj v lasti  Katoliške cerkve. Jasno mu je potrebno tudi povedati, da se je po nauku  Katoliške cerkve dolžan podrejati drugim, jim služiti v občestvu Cerkve,  jasno mu je potrebno tudi povedati, da mora biti cerkvenim  predstojnikom poslušen ter jih ubogati. Otroku mora biti na podlagi tega  jasno, da je njegova svobodna volja z vstopom v Katoliško cerkev  bistveno zožena, če je ni že celo izgubil in to tako, da jo je predal  Katoliški cerkvi. Prav tako mora biti otroku povedano, da je dolžan pred  ljudmi izpovedovati katoliško vero in se udeleževati apostolske ter  misijonske dejavnosti ter da je dolžan prizadevati si, da se bo božje  oznanilo odrešenja bolj in bolj širilo med vse ljudi vseh časov po vseh  krajih zemlje. Seveda se otrokom pojasnijo tudi pravice, ki jih dobi z  vstopom v Katoliško cerkev. Posebej je potrebno otroka opozoriti, da  če bo želel izstopiti iz Katoliške cerkve, celovit izstop po nauku te  cerkve ni mogoč. Ne glede na to, da bo izstopil iz cerkve, ga bodo še  vedno vezali vsi cerkveni in božji nauki, razen kanonične oblike poroke,  kajti po nauku Katoliške cerkve notranja zakramentalna pripadnost  cerkvi zaradi neizbrisnosti krsta traja kljub izstopu še naprej. Otroku  je potrebo tudi pojasniti, da z izstopom izgubi vse pravice, obveznosti,  kot že navedeno, pa ne. Otroku je potrebno jasno razložiti, da če bo  izstopil iz Katoliške cerkve, to njegov položaj glede dolžnosti ne  spremeni in bo npr. še vedno dolžan braniti in širiti katoliško vero po  svetu, udeleževati se pravičnih vojn, lahko bo kot znanstvenik mučil  živali ali jih kot lovec pobijal v gozdovih ter z uživanjem mesa  sodoprinesel k neizmernemu trpljenju živali na množičnih farmah. Ne bi  se smelo pozabiti tudi na to, da se otroka opozori, da Katoliška cerkev  smatra izstop kot težak prestopek in da je predvidena tudi kazen za to,  gre za smrtni greh, katerega posledica je večni pekel. 13.  Temeljni pogoj za vodenje postopka kot tudi za izdajo odločitve, da se  dovoli vstop otroka v neko versko skupnost je to, da otrok poda soglasje  o tem, kajti otrok ima po ustavi svobodo verske samoopredelitve. Brez  tega postopka ni mogoče niti začeti, voditi ali izdati odločitevo o  vstopu v versko skupnost. Drugi pogoj je, da mora otrok v celoti  razumeti, kaj ga čaka v tej skupnosti. Zato mora biti dovolj star in  zrel, da lahko dojame vse posledice svoje odločitve o vstopu v versko  skupnost. Posebej je to pomembno pri tistih verskih skupnostih, pri  katerih v bistvu ni več izstopa, kot npr. pri Katoliški cerkvi in pri  kateri se z vstopom dobijo zelo velike obveznosti. Zato je potrebno, da v  postopku sodeluje izvedenec psiholog, ki bo lahko gornje okoliščine  strokovno pojasnil. Ne glede na privolitev otroka vstop ni v versko  skupnost ni mogoč, če izvedenec ugotovi, da vstop ni v korist otroka. 14.  V skladu z ustavo (56. člen) otroci uživajo človekove pravice in  temeljne svoboščine v skladu s svojo starostjo in zrelostjo. To pomeni,  da se bo postopek vstopa lahko začel šele, ko bo otrok dovolj zrel in  star, da bo lahko razumel pomen vstopa v versko skupnost. Preden bo  otrok dosegel to starost in zrelost, njegove pravice na področju svobode  vesti mirujejo. Otrok pravico do svobode vesti iz 41. člena ustave  pridobi z rojstvom, izvrševati pa jo lahko začne, ali pa ne, odvisno od  njega, ko doseže ustrezno starost in zrelost, v smislu že navedenega. Iz  ustave jasno izhaja, da otrok ne pridobi pravice do svobode vesti z  ustrezno starostjo in zrelostjo, temveč že z rojstvom; ko pa je dovolj  star in zrel, pravico začne uresničevati oz. uživati. Jasno je, da jo  prej po naravi stvari sploh ne more. V času med rojstvom in ustrezno  starostjo oz. zrelostjo njegova pravica do svobode vesti miruje, kot že  navedeno. Seveda v tem vmesnem času starši nimajo nobenih pravic do  otroka v tem smislu, da bi sedaj lahko oni samostojno odločali o vstopu v  versko skupnost oz. o verski vzgoji svojih otrok. To pomeni, da vstopa  otroka v neko versko skupnost v nobenem primeru ni, dokler ne doseže  ustrezne starosti in zrelosti. Ob tem je jasno potrebno povedati, da  vstop v versko skupnost oz. verska vzgoja nista nujno potrebni za  življenje otroka ali pogoj za uspešen razvoj otroka. Mogoče bi bilo reči  celo nasprotno, vsaj glede Katoliške cerkve: rizično je biti otroku v  tej verski skupnosti glede na v mnogih delih ljudem sovražen katoliški  nauk, ki je, samo mimogrede, tudi v nasprotju z nekaterimi določbami  slovenske ustave. Za mnoge otroke je biti rizično v tej skupnosti, saj  so bili deležni raznih nadlegovanj, tudi spolnih, s strani klerikov, kar  mnoge izmed njih lahko zaznamuje za celo življenje, mnoge pa tudi je.  Mnogi pedofilski škandali dokazujejo navedeno. Če bi starši spoštovali  versko svobodo svojih otrok, je vprašanje ali bi prišlo do omenjenih  zlorab otrok s strani cerkvenih dostojanstvenikov. 15. Na podlagi  navedenega pobudnik predlaga vladi, da to pobudo obravnava, jo sprejme,  pripravi predlog sprememb in dopolnitev Zakona o zakonski zvezi in  družinskih razmerjih v skladu s to pobudo in ga pošlje v obravnavo oz.  sprejem Državnemu zboru Republike Slovenije. 16. To pobudo je potrebno smatrati kot pobudo splošnega pomena v smislu 45. člena ustave RS.
Link:
www.zrtve-cerkve.org/html/zzzdr.html