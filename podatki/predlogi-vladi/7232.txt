
 
Predlog:
Predlagam spremembo pravil obveznega zdravstvenega zavarovanja, da bo čiščenje zobnega kamna postalo pravica iz obveznega (in prostovoljnega dodatnega) zdravstvenega zavarovanja za vse zavarovance, ne glede na starost.
Predlagam torej, da se črta 1. točka prvega odstavka 29. člena pravil obveznega zdravstvenega zavarovanja, ki se glasi: »Zavarovane osebe nimajo pravice do: odstranjevanja zobnega kamna in čiščenja zobnih oblog pri osebah, starejših od 18 let«.
Obrazložitev:
Zobni kamen ni samo estetski problem, ampak je predvsem zdravstveni problem, saj vodi v nastanek različnih obolenj zob (parodontoza, gingivitis, zobni karies) in bolezni drugih telesnih organov. Več o tem na spletni strani http://www.denvita.de/wissenswertes/zahnstein-entfernen/
Iz zgornjega vira je tudi razvidno, da v Nemčiji čiščenje (odstranitev) zobnega kamna plača njihovo obvezno zdravstveno zavarovanje.
1. točka prvega odstavka 29. člena pravil obveznega zdravstvenega zavarovanja se glasi: »Zavarovane osebe nimajo pravice do: odstranjevanja zobnega kamna in čiščenja zobnih oblog pri osebah, starejših od 18 let«, kar pomeni, da je pravica do čiščenja zobnega kamna v breme obveznega zdravstvenega zavarovanja omejena na otroke in mladino do 18. leta starosti, starejši pa do njega nimamo pravice.
Zdravstveno zavarovanje bi z uvedbo tega predloga res imelo dodatne stroške (del stroškov bi odpadel tudi na prostovoljno dodatno zdravstveno zavarovanje), vendar pa bi se stroški povrnili v obliki boljšega zdravja zob (manj zobnoprotetičnih posegov,...) in boljšega splošnega zdravja prebivalstva.