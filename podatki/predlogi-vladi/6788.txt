
 
Spoštovani!
Sem študentka z delovnimi izkušnjami preko študentskih napotnic pri različnih delodajalcih. Že dalj časa iščem redno zaposlitev in se prijavljam na zaposlitvene oglase, kjer ocenjujem, da izpolnjujem predpisane pogoje. V večini primerov se zgodi, da delodajalci v razpisih zahtevajo dopolnitve vlog z dokazilom o zahtevani stopnji izobrazbe za vsako študentsko delo, ki sem ga opravljala (teh je precej)Če tega ne storim je vloga za delo nepopolna in ni ustrezna za nadaljnjo obravnavo.
Količino (trajanje) delovnih izkušenj je mogoče dokazovati z izpisom izdanih napotnic oziroma pridobljenih delovnih izkušenj od študentskih servisov (npr. e-študentski servis ima urejeno aplikacijo Moje izkušnje). NI pa mogoče dokazovati stopnje izobrazbe, ki je potrebna za določeno delo, če ti tega potrdila ne izda sam delodajalec. 
Naj opomnim, delodajalci študentskih del niso pravno zavezani izdajati kakršnakoli potrdila o zahtevani stopnji izobrazbe za delo, ki sem ga opravljala, ker Zakon o delovnih razmerjih v 78. členu določa, da je delodajalec ob prenehanju pogodbe o zaposlitvi na zahtevo delavca dolžan vrniti delavcu (redna zaposlitev) vse njegove dokumente ter mu izdati tudi potrdilo o vrsti dela, ki ga je opravljal, vendar pa ta zakon ne ureja pravic študentov. 
Torej ne obstaja pravne podlage za izdajo takšnega potrdila niti ni formalnega obrazca s katerim bi dokazovala stopnjo izobrazbe za študentsko delo. Poleg tega pa so nekatera podjetja pri katerih sem delala šla v stečaj.
ZDR-1, ki določa pogoje zaposlitve, med drugim ureja tudi delovne izkušnje. Delovne izkušnje oziroma vrsto in raven izobrazbe in na kakšen način bo kandidat za zaposlitev dokazoval izpolnitev teh posebnih pogojev pa je stvar in presoja tistega, ki je tak pogoj določil. 
Iz tega izhaja, da smo študenti s študentskimi delovnimi izkušnjami že v izhodiščni točki v neenakopravnem položaju proti ostalim kandidatom, ki so bili redno zaposleni in njihovemu delodajalcu ZDR v 78. členu nalaga izdajo potrdila o vrsti dela. 
Delovne izkušnje imam, ki pa jih ne morem dokazati, ker to področje ni pravno urejeno. 
Vladi predlagam, da spremeni oziroma sprejme zakonodajo ki bi študentom omogočila enakovreden izhodiščni položaj pri iskanju zaposlitve nasproti ostalim, ki so že imeli redne delovne izkušnje.