Text file: 13499.txt
author: Joco10
downvotes: 8
end consideration date: 2021-08-03
id: '13499'
number comments: 12
number views: 341
proposal type: Odziv pristojnega organa
response: "Odziv Ministrstva za gospodarski razvoj in tehnologijo\nVlada RS je 23.9.2020\
  \ na 33. redni seji sprejela Informacijo o stanju na trgu naftnih derivatov in ugotovila,\
  \ da ukrep kontrole cen po izteku veljavnosti obstoje\u010De uredbe, s katero je\
  \ regulirala ceni 95-oktanskega bencina in dizelskega goriva zunaj avtocest in hitrih\
  \ cest, ni ve\u010D potreben. Cene vseh naftnih derivatov so tako od 1.10.2020 spro\u0161\
  \u010Dene in se prosto dolo\u010Dajo na trgu. Ukrepi kontrole cen, ki so predvideni\
  \ v Zakonu o kontroli cen, so izredne narave in naj bi trajali najve\u010D eno leto,\
  \ v utemeljenih primerih pa se lahko ukrep obnovi, vendar morajo hkrati dr\u017E\
  avni organi storiti vse, da se ukrep odpravi. Najvi\u0161je maloprodajne cene naftnih\
  \ derivatov so se v Republiki Sloveniji od leta 1999 dolo\u010Dale s strani dr\u017E\
  ave na podlagi Uredbe o oblikovanju cen naftnih derivatov (Uredba o ND).\nV letu\
  \ 2016 se je vlada odlo\u010Dila za postopno liberalizacijo reguliranih cen naftnih\
  \ derivatov. Najvi\u0161je maloprodajne cene neosvin\u010Denega motornega bencina\
  \ 98 ali ve\u010D oktanskega in kurilnega olja se od 9.4.2016 oblikujejo prosto\
  \ na trgu, od 9.11.2016 pa se na avtocestah in hitrih cestah prosto oblikujejo cene\
  \ vseh naftnih derivatov.\nVlada RS je tako storila \u0161e zadnji korak in sprejela\
  \ odlo\u010Ditev, da ukrep kontrole cen na podro\u010Dju naftnih derivatov od 1.\
  \ oktobra 2020 ni ve\u010D potreben.\nMinistrstvo za gospodarski razvoj in tehnologijo\
  \ (MGRT)je \u017Ee marca 2019 za potrebe obve\u0161\u010Danja potro\u0161nikov o\
  \ cenah naftnih derivatov vzpostavilo spletno aplikacijo www.goriva.si, ki prikazuje\
  \ maloprodajne cene naftnih derivatov na posameznih bencinskih servisih v Sloveniji\
  \ in je v prvi vrsti namenjena potro\u0161nikom.\nTransparentno obve\u0161\u010D\
  anje potro\u0161nikov o cenah naftnih derivatov potro\u0161nikom omogo\u010Da racionalnej\u0161\
  e obna\u0161anje pri nakupu goriva. Kakovostno informiranje potro\u0161nikov o cenah\
  \ ima namre\u010D znatne koristi za kakovosten razvoj konkurence, kar se \u0161\
  e posebej odra\u017Ea pri ponudbi homogenih proizvodov, kamor spadajo pogonska goriva.\
  \ Ve\u010Dja kot je informiranost potro\u0161nikov, manj\u0161a je mo\u017Enost\
  \ protikonkuren\u010Dnega obna\u0161anja ponudnikov, kamor spada tiho dogovarjanje\
  \ o cenah.\nCene goriv pred davki se v Sloveniji gibljejo podobno kot v sosednjih\
  \ dr\u017Eavah EU. V ozadju je vezava cen goriv v Sloveniji in dr\u017Eavah EU na\
  \ skupni Platts faktor ali poenostavljeno povedano, cena goriv na slovenskem trgu\
  \ je v najve\u010Dji meri odvisna od cene nafte na svetovnem trgu. Cena surove nafte\
  \ se torej po\u010Dasi, a vztrajno bli\u017Ea vrednostim na naftnih trgih tik pred\
  \ korona krizo na za\u010Detku lanskega leta, ko je bil sod\u010Dek vreden prek\
  \ 60 dolarjev. Nato pa je pandemija in posledi\u010Dno kopi\u010Denje zalog konec\
  \ aprila ceno sod\u010Dka potisnila navzdol celo na komaj 13 dolarjev.\nNadzorni\
  \ mehanizmi za preverjanje spornih praks so dolo\u010Deni v Zakonu o prepre\u010D\
  evanju omejevanja konkurence (Uradni list RS, \u0161t. 36/08, 40/09, 26/11, 87/11,\
  \ 57/12, 39/13 - odl. US, 63/13 \u2014 ZS-K, 33/14, 76/15 in 23/17), za nadzor trga\
  \ pa je pristojna Javna agencija Republike Slovenije za varstvo konkurence (v nadaljevanju:\
  \ AVK)\nMinistrstvo za gospodarski razvoj in tehnologijo bi lahko na trg naftnih\
  \ derivatov poseglo v primeru, da bi pristojna AVK na trgu zaznala dolo\u010Dene\
  \ nepravilnosti, ki bi zahtevale ponoven ukrep na podlagi Zakona o kontroli cen."
response date: 2022-02-07
response due date: null
sent date: 2021-07-02
title: Cene goriv
upvotes: 35
url: https://predlagam.vladi.si/predlog/13499
