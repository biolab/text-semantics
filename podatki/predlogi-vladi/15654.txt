Spoštovani,
predlagam, da pred začetkom veljave spremenjenega Zakona o trošarinah, le tega spremenite na način, da za uveljavljanje trošarine v kmetijsko in gozdarsko mehanizacijo ni potrebno točiti obarvanega goriva ampak navadno gorivo, ki je narejeno po standardih predpisanih za nove motorje kmetijske in gozdarske mehanizacije.
Dejstvo je, da je v državah, kjer obarvano gorivo uporabljajo, več okvar na sodobnih motorjih in posledično tudi več sporov s prodajalci in proizvajalci mehanizacije. Vemo pa, da v tovrstnih sporih vedno trpi kmet. Konec koncev za obarvano gorivo že sedaj uporabljajo slabše vzdrževane cisterne (posledično v gorivu več vode pa tudi bio pokvarljivih pritiklin) in prav zanimivo bo videti koliko bo kmet lahko dokazoval in uveljavljal krivdo za okvare proti ponudnikom goriva.
S točenjem navadnega goriva se uporabniki sodobnih strojev izognejo vsem tem tveganjem in dvomom v kvaliteto goriva. V primeru nepravilnosti v gorivu lažje uveljavljajo svoje pravice (saj so v tem primeru izenačeni z lastniki avtomobilov in drugih prevoznih sredstev).
Po novem zakonu bo tako ali tako izdana kartica pripadnosti goriva glede na površine, potrebno bi bilo spremeniti zgolj vrsto možnega goriva in v velikem loku bi se izognili celi vrsti zapletov, ki bodo z izvajanjem sprejetega Zakona o trošarinah nastopili.