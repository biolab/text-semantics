Pravilnik o načinu ugotavljanja zadostnih sredstev za preživljanje v postopku izdaje dovoljenja za prebivanje v 2. členu predpisuje, da je za dokazovanje zadostnih sredstev potrebno predložiti zadnje tri plačilne liste in za mesec, v katerem se vloga oddaja.
Predlagam, da se določba 2. člena spremeni v toliko, da je kot dokazilo potrebno dokazovati z dohodki zadnjih dvanajst mesecev.
Iz prakse vem, da mnogim delavcem v času postopka izdaje dovoljenja za bivanje delavca in/ali njegovih družinskih članov delodajalec za tri ali štiri mesece poveča plačo na znesek, ki zagotavlja zakonsko predpisanih (trenutno) 265,22 EUR na družinskega člana. 
Po pridobitvi dovoljenja za bivanje pa se izplačana plača zopet zniža na minimum. Še posebno izrazito je to pri delavcih, ki so zaposleni s krajšim (npr. polovičnim) delovnim časom, vendar tega nihče ne preverja. 
Poleg tega pa v naslednjem letu ta družina uveljavlja vse možne olajšave v vrtcih, šolah, ..., kjer je osnova dohodninska odločba, ki pa je Upravna enota v postopku pridobitve dovoljenja za bivanje ne uporablja kot dokazilo.