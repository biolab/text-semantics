Pobuda za realizacijo državnega prostorskega načrta iz leta 2008 za izgradnjo večnamenskega objekta Gaj - Cerklje ob Krki (kot je bilo objavljeno v Ur. l. RS, št. 73/2008).
 
Športniki za preizkušanje svojih sposobnosti in tekmovanja potrebujejo primerne objekte različnih vrst. Za to v Sloveniji v zadnjih letih tudi vse bolj uspešno skrbimo, črna točka pa medtem ostaja avto moto šport, ki pri nas še vedno nima ustreznega domovanja.
 
Slovenski športniki avtomobilisti in motociklisti so tako prikrajšani za dostojne pogoje.
 
Poligon Gaj - Cerklje ob Krki je bil v zadnjih letih prizorišče različnih dogodkov in aktivnosti, ki so bili zelo koristni za lokalno in širšo skupnost. Poligon gosti vojaške, gasilske in reševalne vaje, na njem pa so se izvajali tudi treningi vožnje ter treningi drugih vrst športa (npr. kolesarskega kronometra). Slovenija tak objekt potrebuje tudi z vidika zasledovanja tehničnega razvoja, saj je to eden izmed predpogojev za izvedbo testiranj novih produktov podjetij avto moto industrije.
 
Poligon Gaj prinaša tudi dobrobit za lokalno skupnost, saj so ob takšnem poligonu potrebe po mehaničnih delavnicah, trgovinah, storitvenih dejavnostih, gostinstvu in nastanitvenih kapacitetah, saj se na njem povečini odvijajo večdnevne prireditve, tako pa gostje ostajajo dlje.
 
Poligon Gaj bo lahko v bodoče učinkovito prispeval k zmanjšanju števila prometnih nesreč v Sloveniji, saj bo omogočal treninge varne vožnje, usposabljanje poklicnih voznikov in voznikov vozil s prednostjo, kakor tudi športne aktivnosti avtomobilizma in motociklizma v varnem okolju za športnike in druge zainteresirane.
 
Predlagamo:
 
V Sloveniji primanjkuje objektov za take dejavnosti, zato predlagamo, da Vlada RS pospeši postopke za izgradnjo tovrstnih objektov.
 
Prioritetno naj pristopi k realizaciji omenjenega državnega prostorskega načrta, ki ureja izgradnjo območja Gaj in je namenjen večnamenskim vsebinam, sledi že sprejetim ukrepom za zmanjšanje primerov nastanka prometnih nesreč (Ur. l. RS, št. 58/2006) ter izvajanja programa vadbe varne vožnje kot ukrep prometne vzgoje po resoluciji o nacionalnem programu varnosti cestnega prometa (Ur. l. RS, št. 2/2007) ter 140. členu Zakona o varnostni cestnega prometa (Ur. list RS, št. 56/08-UPB5).
 
Zveza za avto šport Slovenije - AŠ 2005 je bila na povabilo Ministrstev za promet in Obrambo vključena v strokovno skupino (30.08.2010) za realizacijo državnega prostorskega načrta za območje Gaj, ki je temeljila na navedeni osnovi. Po pogodbi o začasni uporabi in pooblastilu je pridobila dokončno in pravnomočno gradbeno dovoljenje za izvedbo, ki glasi na MORS.
 
Zveza za avto šport Slovenije - AŠ 2005 je tudi usposobila zemljišče, ki je v državni lasti, in je po DPN predvideno za to dejavnost, ter za izgradnjo pridobila gradbeno dovoljenje in s tem postavila idealne pogoje za nadaljnji razvoj.
 
Smotrno bi bilo, da se vlada in pristojna ministrtva dokončno odločijo za dobrobit slovenskega gospodarstva, slovenskega avto-moto športa in sledijo državnemu prostorskemu načrtu ter sprejeti projektni nalogi, naposled pa le-to pričnejo tudi uresničevati.
 
PREDLAGAMO, da Vlada RS podeli stavbno pravico najugodnejšemu ponudniku, kot je ugotovila in predlagala medresorska delovna skupina, ki je bila ustanovljena 31. avgusta 2017 in je vlada 25. oktobra 2018 (dokument 02402-17/2017/14) potrdila njeno poročilo. Primer dobre prakse je pogodba med Vlado RS in Nogometno zvezo Slovenije o podelitvi stavbne pravice za Nacionalni nogometni center Brdo.
 
Vsa pisma podpore so shranjena pri Zvezi za avto šport Slovenije - AŠ 2005. V njih so med drugimi podporo izrazili:
- Predsednik FIA, Jean Todt,
- Olimpijski komite Slovenije,
- DARS,
- Javna agencija RS za varnost prometa (2015),
- Avto moto touring klub Ljubljana,
- AMD Slovenija avto in
- ostala avto-moto društva ter mnogi posamezniki.
 
PRIPETO veljavno gradbeno dovoljenje.