	Popolnoma se pridružujem mnenju, da se lahko, glede na to, da je ta dejavnost še bolj nemogoča kot boj z mlini na veter, naravni sončni čas brez skrbi, tako kot na primer tudi gibanje planetov, pusti pri miru in se napore rajši usmeri v skrajšani, torej zjutraj kasneje začeti in zvečer prej končani, delovni čas, (hkrati pa vsem državljanom še celo zagotovi univerzalni temeljni dohodek (UTD), da delovnega časa za svoje preživetje v tej državi sploh ne bodo več potrebovali). 

	Takšna prizadevanja so namreč logična, človeška in zato normalna. Tudi pohlep in zavist sta v tolikšni meri človeška, da sta kar normalna, če že ne celo logična, a trenutno pustimo to!

	Ali je kdo že kje zasledil objavo ali razpravo, kaj vendar bistvo premikanja ure oziroma "časa" je? Bolj ali manj potekajo samo prerekanja o tem, kateri čas je "boljši" in kateri naj se "obdrži", zimski ali poletni.

	Sam se sprašujem: "Zakaj bi delodajalci radi, da začnejo delavci poleti, ko je zunaj prej svetlo, delati že eno uro prej?" Mislim, da zato, da je tako že eno uro prej opravljeno tisto delo, ki bi bilo sicer šele eno uro pozneje. In to še brez stroškov prižiganja luči. Motiv je torej ekonomsko logičen in tudi človeško normalen. Ampak, zakaj pa potem delodajalci enostavno delavcem ne rečejo, naj pridejo poleti v službo eno uro prej, saj je to ekonomsko smotrneje? 

	Ja, ker tega ne smejo. S tem namreč nasprotujejo delavcem, (ki na splošno rajši manj in pozneje delajo), zaradi česar pa pričakujejo njihov revolt in z njim še precej večje stroške. Delodajalci ocenjujejo, da si delavci trenutne pravice, da smejo vstati uro pozneje, ne bi pustili vzeti.

	Zato se je nekoč nekdo pameten spomnil: "Če delavcev ne smemo prisiliti, da pridejo na delo eno uro prej, kakor nam bi ustrezalo, jim bomo pa nominalno premaknili uro. Tako bodo prišli v službo ob kazalčno in številčno isti uri, vstati in začeti delati pa bodo morali eno uro prej. Dokaza, da so prišli na delo eno uro prej, ne bodo imeli, saj jim bo rečeno: "Ja, kar na uro poglej!""

	Kaj pa, če bi bila temu analogno poleti zjutraj ob petih (po sončnem času) zakonita ura že kar osem in bi morali začeti z delom, potem bi pa ukazovalci zapovedali, da so čez dan ure daljše, kot so v resnici, tako da bi bila zvečer ob osmih (po sončnem času) ura šele štiri popoldne? Nočne ure bi bile zaradi skupnega štiriindvajseturnega seštevka seveda zaukazano krajše. Tako bi delali, kakor hočejo delodajalci, namreč uradno osem ur, v resnici pa šestnajst, kar pa je od zore do mraka.

 
	Da takšnih izmišljevanj več ne bo, vladi predlagam naravni, sončni ali tako imenovani "zimski" čas, po katerem opoldne najkrajša senca kaže na sever. Mogoče pa so to otrokom v osnovni šoli in pri tabornikih v skladu s premaknjenimi urami tudi nehali trobiti.