S tranzitnim tovornim prometom sta preobremenjeni predvsem Štajerska in Primorska avtocesta. Tranzitni tovorni promet med vzhodno Evropo in Italijo še naprej hitro raste, kar povzroča številne težave, od onesnaževanja z izpušnimi plini in hrupom, do ogrožanja prometne varnosti zaradi velike gostote prometa.  Vladi predlagam, da uvede enosmerni tranzitni tovorni promet med Madžarsko in Italijo. Tovornjake, ki so namenjeni v Italijo, se pred Mariborom preusmeri na Šentilj, od koder nadaljujejo pot po AC mimo Celovca in Trbiža do Palmanove. Pot iz Lendave do Palmanove se tako le malenkost podaljša, in sicer iz 388 km na 434 km. Tranzit v obratni smeri iz Italije na Madžarsko pa gre po naših AC. S predlaganim ukrepom se bo bistveno zmanjšala obremenjenost naših AC ter izboljšali življenjski pogoji za ljudi, ki živijo v bližini AC. Glede na dejstvo, da so cestnine za tovornjake podcenjene in ne pokrijejo niti stroškov vzdrževanja oziroma obnove AC, bo zmanjšanje tovornega prometa tudi s tega vidika ugodno in DARS ne bo imel prav nobenih dodatnih težav z vračanjem kreditov.    Tudi z vidika prostega pretoka prometa takšen ukrep ni sporen. Podoben ukrep je lani sprejela Italija (seveda nas o tem ni nič vprašala), ki je prepovedala tranzitni tovorni promet med Trstom in Kozino ter ga preusmerila na AC proti Sežani.                