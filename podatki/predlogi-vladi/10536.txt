Vsak teden se sprehajam mimo razpadajočih, z mahom poraščenih majhnih betonskih kock - partizanskih grobov na Žalah, na katerih človek ne more razbrati, da gre za padle partizane. Te nagrobne kocke so bile sramotne že kot nove, predvsem če jih primerjamo s pokopališčem padlih Italijanov ali Nemcev na istem pokopališču! Sedaj, v takšnem stanju, pa kažejo mačehovski odnos Ljubljane do tistih, ki so najbolj zaslužni za njeno osvoboditev.

Varstvo vojnih grobišč ni v pristojnosti upravljavca pokopališča Žale, ker se za vojna grobišča ne plačuje grobnin. Njihovo varstvo je po Zakonu o vojnih grobiščih v pristojnosti države in lokalne skupnosti. Država zagotovi denar, lokalna skupnost pa izbere izvajalca.

Ministrstvu za delo, družino, socialne zadeve in enake možnosti predlagam celovito prenovo tega dela partizanskega pokopališča - Spominskega parka padlih borcev in talcev, ki je vojno grobišče.