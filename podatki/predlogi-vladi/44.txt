Spodbujanje ekološkega in zdravega kmetijstva
Slovenija je še vedno v skupini ekološko manj onesnaženih držav, zato bi bilo treba delovati v smeri, da postane Slovenija prva ekološka država Evrope z zdravo in neoporečno prehrano.
Zdrava hrana se prodaja dvakrat do trikrat dražje, kot normalna "industrijska" hrana. Poleg tega je ekološka hrana vedno bolj iskana in ni težko najti tržišča v zahodni Evropi. Velika prednost zdrave hrane je v bolj zdravem prebivalstvu - to je v zmanjšanju zdravstvenih izdatkov, povečani produktivnosti, manjši obolevnosti prebivalstva.
Začetni koraki v tej smeri bi bili v omejevanju uporabe strupov, dodatkov, hormonov in genetsko spremenjenih rastlin na najnižjo možno raven. Naslednji korak je v izobraževanju kmetov in ostalih pridelovalcev in predelovalcev hrane.
Sam proces ekološkega kmetijstva je tudi precej manj obremenjujoč za okolje, rastline in živali. Zato k tem sklopu dejavnosti spada tudi ekološki turizem, zdravilniški turizem in izobraževalnoekološke dejavnosti.
Ekološki odnos do okolja je hkrati tudi trajnostno vzdržen in razvojno obetaven projekt, ki bi Slovenijo naredil prepoznavno in vodilno državo v vedno pomembnejši sferi ekologije.
 
Prosim za dodatne predloge in za vzpodbujanje vlade k ukrepom v tej smeri.
 
Mare Dolenc, Ljubljana