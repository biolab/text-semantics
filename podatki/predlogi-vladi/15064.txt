Vlada naj pripravi in izpelje ukrepe za odpravo tehnično-administrativnih ovir, ki preprečujejo legalizacijo bioloških medspolov (intersex).
Utemeljitev: biološki spol (sex) je deskriptivni objekt znanstvene vednosti, utemeljen na prirojenih specifikah organizma, ki služijo kot arbitrarno izbrani spolni indikatorji. Ne moremo mimo dejstva, da obstajajo osebe z genskimi, gonadnimi in anatomski karakteristikami, ki jih ni moč ukalupiti v (v nekaterih delih družbe še vedno prevladujočo) matrico spolne binarnosti. V naravi spolna (moško-ženska) binarnost ne obstaja, zato se v družbah, ki težijo k idealu enakih možnosti za vsakogar, postavi ideološka, politična, identitetna nuja po priznanju oziroma legalizaciji novih bioloških spolov.
Predlog za legalizacijo bioloških medspolov sem vladi RS podal že pred leti. Najbolj izčrpen je bil odziv Ministrstva za notranje zadeve (MNZ), iz katerega je moč razbrati, da so največje ovire pri legalizaciji medspolov tehnično-administrativne narave. MNZ je izpostavilo Zakon o matičnem registru oz. zakonodajo s področja vodenja matičnega registra, ki “sama po sebi omogoča vpis morebitne nove vrste spola, kolikor bi bila ta razvidna iz podlage za vpis podatka”, a hkrati poudarilo, “da matični register takšnemu vpisu ni tehnično prilagojen, saj trenutno posamezniku omogoča samo vpis ženskega ali moškega spola”. Izpostavilo je tudi Zakon o centralnem registru prebivalstva (Uradni list RS, št. 72/06 – uradno prečiščeno besedilo), ki v 8. členu določa strukturo EMŠO: “Sprememba Zakona o centralnem registru prebivalstva in Uredbe o načinu določanja osebne identifikacijske številke v primeru določitve nove vrste spola sicer predstavlja navidezno enostavno rešitev problematike, vendar izrecno poudarjamo, da temu ni tako. /…/ Glede na navedeno bi uvedba morebitne nove vrste spola zahtevala spremembo Zakona o centralnem registru prebivalstva in Uredbe o načinu določanja osebne identifikacijske številke.”
MNZ se je zavedalo tudi problema, s katerim se soočajo “ne-binarni” tujci, ki želijo v RS urediti bivanje. Primer. V Nemčiji so l. 2018 legalizirali t. i. tretji (biološki) spol. Kako naj nemški medspolnik, ki se preseli v Slovenijo, uredi vse potrebne dokumente in status, če pa v Sloveniji ne-binarne spolne alternative niso legalizirane? MNZ se je zavedalo, “da Republika Slovenija pravno ne prizna drugih vrst spola, a se v bližnji prihodnosti ne bomo mogli izogniti dejstvu, da bodo v Republiki Sloveniji želeli uresničevati svoje pravice ali morali uresničevati svoje obveznosti tuji državljani, ki se bodo pri nas identificirali kot posamezniki druge vrste spola”.
Očitno je, da je nekaterim zaposlenim v državni upravi znana problematika, povezana z nelegalnostjo medspolov. In očitno je, da je za odpravo tehnično-administrativnih ovir potrebna tudi politična volja. Zato pozivam liberalno-progresivno vlado, naj začne postopke za odpravo tehnično-administrativnih in zakonskih ovir ter končno že legalizira “tretji spol”.