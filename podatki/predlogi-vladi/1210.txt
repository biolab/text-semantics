Potreben bi bil popravek zakona o omejevanju porabe alkoholnih pijač, ker je stanje v Sloveniji absurdno. Sam sem za popolno prepoved alkoholnih pijač, ker je alkohol droga s hudimi učinki na zdravje ( najnovejše raziskave kažejo, da je celo bolj škodljiv kot heroin ).
Težava zakona o omejevanju porabe alkoholnih pijač je v tem, da se ga slabo izvaja in bi zato bili potrebni vsaj dodatni popravki tega zakona.
Realno stanje v slovenski družbi je, da lahko skoraj vsaka mladoletna oseba kupi liter rdečega ali pa žganje, čeprav je to po zakonu prepovedano. V vseh mladinskih društvih se prodaja alkoholne pijače na črno - celo mladoletnim osebam - inšpektorji za to področje pa ne ukrenejo nič. Prav tako tu policija stori premalo in le to tudi zelo slabo izvaja. Tu je srž problema tega zakona.
Imamo zakon za omejitev dostopa do alkohola - trend je pa ravno nasproten - poraba alkohola se z leti samo še povečuje - najbolj zaskrbljujajoče pa je dejstvo, da se je ravno med mladimi poraba le tega močno povečala. Sprašujem se koliko časa bo še potrebno, da bo Slovenija dežela alkoholikov?
Ta zakon potrebuje NUJNO spremembe - na mestu bi bila tudi ukinitev tega zakona, ker ni učinkovit in zamenjava z novim. Če ne drugega bi bilo potrebno v omenjenem zakonu zvišati kazni za kršitelje, ker so le te tako smešno nizke, da se vsakemu gostincu splača kršiti zakon!
Sam sem sicer za popolno prepoved prodaje in oglaševanja alkohola ( uvrstil bi ga v isto skupino kjer so sedaj najbolj škodljive droge ). Le popolna prepoved bi v naši državi imela učinek, ker je kultura pitja preveč na nizki ravni.
Vem, da je popolna prepoved v Sloveniji in tudi po svetu pretirana zaradi velike industrije alkoholnih pijač in lepih zaslužkov s trošarinami. V tem primeru bi lahko uporabili model nekaterih skandinavskih držav, kjer alkohol lahko kupiš samo v točno določenih trgovinah, ob samo določenih urah, moraš imeti osebni dokument s katerim dokazuješ svojo starost in lahko kupiš dnevno omejeno količino alkohola na eno osebo.
Kar se pa kršitev tiče: Četudi kršitev prijavite ponavadi inšpektorji ne storijo nič zaradi pomanjkanja dokazov in prevelike tolerance alkohola v naši družbi! Dokler naša družba ne bo spoznala, da je alkohol huda droga in ga bo preveč tolerirala bo ostalo vse isto in se ne bo spremenilo nič oz. bo z leti samo še slabše. V tem primeru je na mestu edinole popolna prepoved ( zakaj je težko izvedljiva vemo vsi ) ali pa skandinavski omejen model prodaje alkoholnih pijač.