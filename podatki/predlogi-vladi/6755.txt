V skladu z EU iniciativo, imenovano "Digitalna agenda", pozivam vlado, da zagotovi dostopnost do širokopasovnega interneta VSEM državljanom, ne glede na to, v katerem delu države živijo (o tem govori "Digitalna agenda"). Sedaj je namreč tako, da se v urbanih naseljih vzpostavljajo povezave po najnovejših tehnologijah, malo izven urbanih naselij pa so prebivalci v veliko primerih še zmeraj na stopnji izpred 10. let. Moj lasten primer: na voljo imam povezavo s hitrostjo največ 30 KB/s, v dejanskem povprečju je pa tam okoli polovice tega. Ko sem na operaterja naslovil vprašanje, kako je s tem, so mi odgovorili le, da nadgradnje za sedaj ni v načrtu. A smo vsi del EU ali le LJ, MB in CE? Mislim, da mora "Digitalno agendo" podpreti in forsirati država kot taka, ne pa da jo to prepuščeno na milost in nemilost operaterjem, saj je jasno, da se v redkeje naseljenih območjih za njih to manj splača kot pa v urbanih območjih. Pravico do širokopasovnega interneta imamo pa prav vsi. 
 "Digitalna agenda" pravi takole: "Vsi državljani EU naj bi imeli do leta 2013 osnovni širokopasovni dostop do interneta, do leta 2020 pa širokopasovni dostop s hitrostjo 30 megabitov na sekundo (Mbps), od tega pa naj bi bila vsaj polovica evropskih gospodinjstev naročena na hitrost 100 Mbps. Navedene ukrepe morajo spremljati tudi enotni regulatorni pristopi in njihovo učinkovito izvajanje. To naj bi močno prispevalo h gospodarski rasti Evropske unije, koristi digitalne dobe pa naj bi uživala celotna družba."