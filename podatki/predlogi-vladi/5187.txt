Spoštovani,
 
pišem Vam, ker bi želela, da se v  srednje šole (tako  poklicne kot  gimnazije,)  uvede predmet, ki bi  obravnaval osnove prava in pravnih razmerij.
Ljudje, še posebej mladi, živimo v družbi, ki deluje  po nekih pravilih, in pravna  družba  deluje prek  pravil,  napisanih v pravnem zakoniku.   Problem pa je, da  ta pravila  jemljemo  za  samoumevna, in ko pride do situacije, kjer  se mora  uporabiti  zakon -  obligacijski zakonik,  (pod)najemna razmerja (študentje, najemanje stanovanj), ustanavljanje  s.p. ali firme,  kdaj je neka pogodba oderuška,  katera oseba je pravno  in poslovno  sposobna in kakšna je razlika  med tema dvema pojmoma -  večina ljudi  tega ne  pozna, tako da  lahko v  situacijah, kjer  se  potrebuje  takšno znanje, pride do  nesporazumov  in morebitega okoriščenja  z  nevednostjo  osebe, ki vstopa  v neko pravno razmerje.
Mlade  v šolah izobražujemo ne  samo za službo, temveč za življenje.  Večine  tega, kar se  učijo, verjetno v življenju ne bodo  rabili, razen  pri specializaciji  za področje,  kjer bo znanje določenega  predmeta  ključno za  nadaljen  študij.   Pravo in pravna razmerja pa trajajo vse življenje -  z njimi se bodo srečali slej ko prej, če že  ne pri nakupu  prvega avtomobila,  pa  takrat, ko  bodo iskali študentsko sobo ali prvo stanovanje ali kupovali prvi avtomobil.  Takrat  se prvič resneje srečajo  s pravno tematiko, in   marsikateri osebi bi  bilo sklepanje pogodbenega razmerja  močno olajšano, če bi že prej poznala  vsaj osnove prava  in   pravnih zakonikov, ki se uporabljajo.
Zavedam se,  da je moja  prošnja, glede na to,  da se dandanes  vse  lahko izve  le  z nekaj kliki prek interneta, nenavadna, in mogoče celo staromodna.  Toda to  je znanje,   ki  nam je  potrebno kot  nam je potrebno, da  znamo voziti avtomobil -  ni nujno,  da  znamo voziti (avto),  je pa koristno, če ga obvladamo, ker smo tako  bolj samostojni  in si tako prihranimo mnogo negotovosti in stroškov.
Predmet 'Osnove prava'  bi se  izvajal  kot  del pouka. Učili bi  diplomirani pravniki   z opravljenim predagoško - andragoškim izpitov,  v okviru prakse pa  lahko tudi študentje  4. letnikov prava  ali absolventi  z opravljenim pedagoško- andragoškim izpitom pod pogojem, da jim je  mentor učitelj, ki predava  ta ('Osnove prava') predmet .
Potrebno bi bilo zapisati  okvirni predmetnik, tukaj  za osnovo predlagam učbenik  'Osnove pravne teorije', avtorja Jasne Murgel et al,  vsebine bi se še nadalje  ustrezno prilagodile glede na dani časovni okvir.   Za  boljše  poznavanje  bi  se lahko v šolah  ta predmet  najprej uvedel kot neobvezen,  in bi se  izvajal, če bi  interes  pokazalo dovolj dijakov, ki bi pa  bili potem obvezani  stalno  obiskovati predavanja, kot pri  obveznih šolskih urah.  Izvajali bi se tudi testi in ustna spraševanja, lahko pa  se pripravijo tudi referati ali seminarske naloge, ki štejejo kot del končne ocene.
Glede  na to, da je  pravo obsežna tema,  bi bilo smiselno, če bi se  predmet izvajal  vsaj 2 šolski leti,  čeprav  se  da  osnove prava naučiti v  enem letu (v enem letu pod pogojem, da se izvaja 4 ure tedensko skozi  vse šolsko  leto).
Pravna razmerja so temelj družbe,  in  njihovo razumevanje je  eden od ključev, da  je  družba trdna in da  posameznik  v  dani družbi  uspeva ne  samo na  zasebnem,   temveč tudi na poslovnem področju.  Zato  dajmo  mladim  možnost in priložnost, da  spoznajo pravo in si zgradijo boljšo prihodnost.
S spoštovanjem,
                                                                                                                                              Jesenka
 
 