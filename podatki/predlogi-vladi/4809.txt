Predlagam, da se v duhu varčevanja znižajo pokojnine, ki presegajo minimalno neto plačo (ob upoštevanju le splošne dohodninske olajšave pri obdavčenju bruto minimalne plače). Naj tudi upokojenci doživijo varčevanje. 
 
To, da so pokojnine pridobljena pravica na podlagi vplačanih prispevkov in jih zato ni dopustno nižati, je navaden larifari, ker sicer vlada ne bi posegla v druge pravice, ki so prav tako utemeljene na plačevanju prispevkov za socialno varnost, in sicer:
- nadomestil za brezposelnost,
- bolniških nadomestil (boleznin),
- deleža zdravstvenih storitev, ki se plačajo iz obveznega zdravstvenega zavarovanja,
- nadomestila za porodniški dopust.
 
Predlagam, da se pokojnine znižajo progresivno, odvisno od njihove višine. Predlagana lestvica:
- pokojnine nad neto minimalno plačo do vključno 700 EUR: za 5 % (vendar tako, da se ne znižajo pod znesek neto minimalne plače),
- nad 700 EUR do vključno 1000 EUR: za 10 % - za toliko so se znižale plače večini zaposlenih, ki so obdržali službo (tudi javnim uslužbencem)
- od 1000 EUR dalje: 15 %
- najvišjo pokojnino omejiti na dvakratnik neto minimalne plače.
 
Dejstvo je, da je tretjina zneska pokojnin izplačana s pomočjo splošnih davčnih prihodkov, samo 2/3 pa iz prispevkov za pokojninsko in invalidsko zavarovanje. 