Kupci vozil v tujini imamo veliko težav zaradi neživljenskih postopkov predvsem pri obračunu DMVja za vozila, kupljena v tujini. Kupec vozila tako lahko zaradi 30-dnevnega roka izdaje odločbe o plačilu DMVja pogosto zgolj parkira vozilo za mesec dni ali celo več, predno ga lahko registrira. V številnih državah EU, npr. Hrvaški, lahko kupec vozilo registrira isti dan po vloženih dokumentih.

 
Sedanji način se mi zdi povsem nesmiseln, saj oddana vloga pogosto čaka na vrsto za obravnavo skoraj en mesec. Potem se preverja, ali je z nakupom vozila in z dokumenti vse v redu, nakar se izda odločba za plačilo DMVja, kupec DMV plača, FURS izda potrdilo o prejetem plačilu, nakar lahko kupec vozilo registrira.

 
Predlagam, da se za obračun DMVja pooblasti pooblaščene ustanove za registracijo vozil in obrne vrstni red postopkov, kot je to v praksi v drugih državah: pooblaščenec ob oddaji vloge na osnovi računa za vozilo obračuna DMV in ostale dajatve, kupec ga plača, nakar se vozilo registrira, FURS pa si lahko mirne duše vzame daljši čas za kontrolo in naknadno sankcionira morebitne nepravilnosti.

 
Primer iz prakse: Janez Novak proda svoj stari avto, da si bo kupil novega, ki ga je našel v tujini. Ob sedanjem sistemu je do meseca in pol lahko povsem nemobilen. Kako bi reagirali, če bi kupec prišel v trgovino, kupil kilo kruha, oddal vlogo za obračun DDVja, FURS bi mu čez mesec dni poslal odločbo o plačilu DDVja, nakar bi ga trgovec povabil, naj prevzame mesec dni star kruh. Vem, da primera nista ravno primerljiva, vendar sem s tem hotel pokazati, s kakšnimi nepotrebnimi težavami se zavezanci srečujemo. Zdi se mi povsem nesprejemljivo, da moramo v času razvite IT tehnologije čakati več kot mesec dni, da lahko kupljeno vozilo začnemo uporabljati.

 
Tako delavci v oddelkih za obračun DMV na davčnih uradih kot zaposleni na poobleščenih ustanovah za registracijo predlog podpirajo, saj se zavedajo, kakšne težave sedanji sistem povzroča državljanom in podjetjem, ki svoje vozilo kupijo v tujini. Prepričan sem, da si tudi vi želite živeti v debirokratizirani in poenostavljeni družbi, zato upam, da bo predlog slišan in uslišan.