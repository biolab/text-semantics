Glede na to, da nam, navadnim državljanom, država nalaga s časom vse višje davke, mora to svojo noviteto tudi upravičiti. Upraviči jo lahko le s tem, če državljane, ki jih dodatno obdavči, tudi čim bolje posluša glede konstruktivnih predlogov in jih po možnosti tudi izvede, tako da bo na koncu najboljše za karseda največje število ljudi, ne le za politike in elito. Ob tem mora tudi s svojimi dejanji pokazati, da nas posluša in da imamo lahko tudi mi kakšne konstruktivne predloge, ki bi pomagali rešiti državo. Z drugimi besedami, državljani morajo dobro vedeti, da ta denar ne gre le za dodatno plačevanje nekih elit in politikov, ki bi radi čimveč denarja spravili v lasten žep, namesto da bi s tem denarjem tudi resnično naredili nekaj dobrega za samo državo. Državljani morajo vedeti, da se ta njihov denar uporablja za dobro celotne države ter tudi njih samih. Ko in če bodo videli, da je temu res tako, bo tudi vera v politiko pri navadnih ljudeh spet zrasla in spet bodo ljudje bolj optimistično gledali na državo samo, pred tem pač ni za pričakovati več kot recimo 40% volilne udeležbe na županskih volitvah in še slabše udeležbe na raznih referendumih, ki so poudarjali povsem napačna vprašanja, ker politika preprosto ne vidi tega, kaj navadne državljane najbolj pesti. Zato predlagam, da država prebere čimveč predlogov s te strani predlagam.vladi.si, ne le tistih, ki imajo več kot 10 glasov za in pozitivno bilanco. Tudi kakšni zgrešeni predlogi namreč lahko opozorijo na samo področje, ki se je tako ali drugače zanemarjalo, zato lahko tudi zgrešen predlog da jasno vedeti, kje so težave, samo da pač predlog kot sam ni bil primerno napisan. Kar je pa še pomembneje, je to, da katere od dobrih predlogov tudi dejansko izvede, ne pa da trdi, da so to ljudje z ulice, ki o državi kot sami nimajo pojma. Res je, ne poznajo zakonov tako v popolnost kot recimo politiki in pravniki, ampak dobro okoli sebe vidijo, kaj se okrog njih dogaja. Prav tako pa tudi niso zakoni nekaj statičnega, ampak jih lahko vlada brez problema spreminja, če jo pri tem podpre tudi parlament. Komaj ko ima vlada kakšne res konstruktivne predloge, jo bo podprl tudi parlament. In mislim, da vladi trenutno manjka predvsem tiste kreativnosti in ustvarjalnosti ter inovativnosti v predlogih, ki so z reformami vse bolj nujni, te predloge pa ji lahko dajo ravno navadni državljani na tej strani, ki jim je mar za državo in jim ni vseeno, v kakšni državi živijo, ne glede na politično (ne)pripadnost. Temu primerno predlagam tudi, da se to stran predlagam.vladi.si še bolj oglašuje v medijih, da bi sem prihajalo karseda največ državljanov, saj jih večina žal za to stran sploh ne ve in ne vedo, kje lahko dajo predloge državi, da bo država te predloge tudi slišala. Lepo bi bilo recimo med ljudmi deliti prospekte glede te strani, tako kot se zmeraj deli prospekte v času volilnih kampanj. Država nasploh in vlada ne bosta imeli nikoli popolno sliko, če ne bosta slišali tudi karseda največjega števila predlogov za izboljšanje navadnih državljanov z različnih področij človekovega delovanja. Lahko se sicer vse skupaj spremlja v medijih glede javnega mnenja velikega števila ljudi, ampak še bolj priročno bi se mi zdelo, da se ogromno ljudi zbere tukaj in tudi tukaj komentira same predloge, da je torej vse zbrano skupaj na za to primernem mestu in da je učinkovit dialog med državo in njenimi državljani. Dokler tega ni, bo država težko funkcionirala in tudi državljani bodo težko imeli vero v državo, kot so jo nekoč že imeli. Poziv glede te strani bi najverjetneje iz političnega spanca zbudil veliko število državljanov, ki so glede države že obupali in so pesimistični glede njene prihodnosti, ob tem pa so vse preveč tiho, ker se protestov ne bodo udeleževali, prav tako pa ne vedo, da obstaja ta stran. Mislim, da ima ta stran veliko perspektivo za politiko samo, zato upam, da se bo jo oglaševalo čimvečjemu številu državljanov. Če se je lahko Islandija rešila iz krize z nekaterimi uspešnimi in optimističnimi predlagalci predlogov v najbolj pesimističnih obdobjih, zakaj se ne bi tudi Slovenija?