Spoštovani, v teh prazničnih dnevih ne morem prenehati misliti na ljudi v domovih za starejše občane, ki so izpostavljeni nevarnosti okužb s covid 19 in neustreznemu zdravljenju kljub prostim zdravstvenim kapacitetam države le zaradi premalo domišljenih ukrepov na področju obravnave oskrbovancev v domovih za starejše.
Zato predlagam, da se nemudoma začne z bolj strokovnim in etičnim pristopom obravnave oskrbovancev v domovih za starejše (npr. po zgledu sosede Hrvaške ipd.). Strinjali se boste, da pomeni vsaka okužba s covid 19 v domovih za starejše občane najvišjo verjetnost v državi za zdravstvene zaplete okuženih oskrbovancev, saj ima večina njih številne pridružene bolezni. Zato bi morala ustrezna bolnišnična stroka obravnavati prav vsak primer okužbe s covid 19 v domovih za starejše.
Strinjali se boste tudi, da medicinska sestra, družinski zdravnik, civilna zaščita in prostovoljci, ki jih vsi neizmerno cenimo, niso zadostna zamenjava za bolnišnično obravnavo in možnosti zdravljenja v bolnišnici, ko pride do zapletov.
Trenutno ravnanje države je, da ostanejo okuženi oskrbovanci v domovih za starejše, čeprav tam ni pogojev za ustrezno zdravljenje ob zapletih, medtem, ko kapacitete naših bolnišnic niso niti tretjinsko izkoriščene.
Hkrati pa so z ostajanjem okuženih v domovih za starejše visoki verjetnosti okužbe izpostavljeni ostali še neokuženi oskrbovanci domov za starejše občane.
Prav tako se boste strinjali, da se širjenja okužb v domovih za starejše ni uspelo ustaviti. Najbolj ranljiva skupina prebivalstva za okužbo s covid 19 v domovih za starejše občane je tako trenutno prepuščena največji verjetnosti okužb in smrtim ali poslabšanjem zdravja, in to brez možnosti strokovno ustreznega zdravljenja.
Okužene oskrbovance bi se moralo zato takoj premestiti v bolnišnice, javne in zasebne klinike in druge ustanove, kjer bi bilo možno zanje ustrezno zdravstveno poskrbeti.
Nedopustna je vsaka smrt s covid 19 okužene osebe v domu za starejše občane, če ta ni imela možnosti ustreznega zdravljena v bolnišnici, ko je prišlo do zapleta. In prav to naj bi se dogajalo v Šmarjah pri Jelši in drugod (glejte javne pozive domov).
Zato je treba poskrbeti, da se vsako okuženo osebo nemudoma premesti iz domov za starejše občane v ustanove, kjer bodo ustrezno zdravljene in tudi zato, da se ne tvega več okužb še preostalih oskrbovancev domov za starejše občane.
 
Do včeraj je bilo v domovih za starejše okuženih že 242 oskrbovancev - z ustreznimi ukrepi v korist najbolj ranljive skupine prebivalstva na okužbo s covid 19 se zamuja že od 11. marca, ko sta bila pozitivna na covid 19 dva oskrbovanca domov za starejše občane. Če smo še etična družba in verjamem, da smo in se premore še kanček sočutja tudi za ranljive starejše, če smo še demokratična družba, kjer imajo pravico do ustreznega zdravljenja tudi starejši državljani, prosim vlado, da sprejme predlagane ukrepe v korist najbolj ranljive skupine prebivalstva v državi.
 
S spoštovanjem, mag. Julijana Bizjak Mlakar, Kamnik, 13. april 2020