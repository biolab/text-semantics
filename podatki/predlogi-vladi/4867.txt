Zakon o javnem naročanju (ZJN-2) kljub lepotnim popravkom javnim naročnikom omogoča, da brez vsakršnih sankcij razpisno dokumentacijo priredijo tako, da je pisana na kožo dvornim dobaviteljem, ki se jim po vsej verjetnosti bogato oddolžijo na takšen ali drugačen način. Ponudnik ima edino možnost, da kršitve prijavi na DKOM (državna revizijska komisija), ki pa odloča le o tem, ali je naročnik pravilno vodil postopek ali ne. V primeru, da komisija ugotovi, da naročnik krši določbe ZJN-2, postopek vrne v začetno fazo odločanja. Če naročnik ni zadovoljen z odločitvijo DKOM, lahko v vsakem trenutku razpis razveljavi, brez da bi bil sankcioniran (beri: njegov favorit nima najugodnejše ponudbe in ne bi dobil tega posla).
Mislim, da bi lahko na precej enostaven način precej izkoreninili korupcijo pri javnem naročanju, če bi kar se da hitro sprejeli zakon, ki bi v primeru nepravilno vodenega postopka sankcioniral osebe, odgovorne za vodenje postopka javnega naročanja. Te osebe imajo vse po vrsti visoko izobrazbo in temu primeren OD, obiskovale so seminarje o javnem naročanju, poleg vsega pa ima vsak naročnik tudi svojo pravno službo, ki bi morala vedeti, kako se postopki pravilno vodijo.
Predlagam, da se jim tolerira dva ali tri postopke, ki so jih vodili nepravilno (na podlagi odločitve DKOM), za vse ostale primere pa naj takse in odvetniške stroške plačajo iz svojih osebnih dohodkov. Sedaj takso za izgubljene primere plačajo zavodi, šole, ministrstva, bolnice...in ne odgovorne osebe, ki so namerno ali nenamerno kršile zakon, kar na koncu pomeni, da spet plačamo davkoplačevalci?????Verjemite, ko se jim bo šlo za svoj denar, bodo trikrat razmislili, ali naj svojemu dvornemu dobavitelju delajo uslugo in tvegajo, da bodo plačali nekaj tisoč Eur taks in odvetniških storitev. Tudi DKOM bi se razbremenil, saj bi bilo vlog bistveno manj, kot sedaj.