Bržkone bo z mojim predlogom soglašala vesoljna Slovenija, ki (če) gleda slovensko televizijo. No pa poskusimo ugrizniti v to gnilo jabolko.  

Motijo me oglasni bloki, ki so med oddajami in filmi že tako nadležni, da marsikoga pripravijo do skrajnega dejanja – izklopa televizije. Državljani plačujemo mesečno naročnino za javno TV in nas zato ne bi smeli posiljevati še z reklamami in TV prodajo. Vem, da televizijci s temi reklamami zaslužijo precej denarja -  na kanalu POP TV pol minutni oglas v najbolj gledanem terminu stane tudi do 7.000 € - torej 14.000 € zaslužka na minuto - samo s tem nimajo pravice, da nas posiljujejo s številnimi oglasi. 

Glavni krivec za to je EU (in slovenska) zakonodaja - ZAvMS, ki dovoljuje kar 12 minut oglasov na vsako polno uro programa na TV kanalu. Države pa lahko omejitev še zaostrijo.  

Za TV Slovenija so določbe strožje – oglaševanje je omejeno na deset minut, med 18. In 23. uro pa na sedem minut.  A tudi to TV še ni dovolj.  Analize inšpekcijskih evidenc iz leta 2014 kažejo,  da so vse večje TV hiše v preteklosti že predvajale predolge oglasne bloke. 

 Agencija za komunikacijska omrežja in storitve (AKOS) je prvi sistematičen in obširen nadzor kršenja zakonodaje na področju trajanja oglasnih blokov izvedla šele v letu 2014. Pred tem je TV hiše sankcioniral inšpektorat za kulturo in medije.  Kolikokrat je AKOS področje oglaševanja sistematično nadzoroval v letih od 2014 do 2019 pri slovenskih TV in tujih ponudnikih kabelske TV pri nas ter kakšne so njegove ugotovitve žal ni znano. 

Predlagam zaostritev zakonodaje na tem področju in pogostejši sistematični nadzor, saj dosedanje kaznovanje ne dosega svojega namena.  Najnižja zagrožena kazen je torej zgolj drobiž,  v primerjavi z zaslužkom TV hiš z oglaševanjem na minuto. 