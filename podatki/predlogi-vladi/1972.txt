Vladi predlagam, da ukine zaposlovanje za nedoločen čas v javni upravi. Razlogi so naslednji:
1.  javni uslužbenci so plačani iz proračuna, zato bi morale biti tudi pri zaposlovanju upoštevane rešitve iz zakonodaje o javnem naročanju. Zaposlitev javnega uslužbenca za nedoločen čas pomeni podobno kot izbira enega samega izvajalca za opravljanje določenih storitev za nedoločeno časovno obdobje. Vsako javno naročilo je časovno omejeno, enako bi moralo veljati pri zaposlovanju, ki ni v svojem bistvu nič drugega kot javno naročilo.
2.  v luči prepovedi zaposlovanja v javni upravi se pojavi pomislek glede enakopravnosti državljanov. Vsi državljani morajo imeti vsak trenutek enake možnosti za zaposlitev in prejemanje plače iz državnega proračuna. Obstoječi krog javnih uslužbencev ne more enostavno zapreti in "zaščititi" svojih interesov.
3.  prevelika varnost in trajnost  zaposlitve v javnem sektorju proizvaja kadre, ki sčasoma izgubijo voljo do dodatnega izobraževanja in izpopolnjevanja, prožnost ter delovne navade. Človek, ki je več kot 10 let v javni upravi, bo po mojem mnenju zelo težko dobil službo v gospodarstvu.
Vladi zato predlagam, da ukine zaposlovanje za nedoločen čas v javni upravi in uvede zaposlitev za obdobje max. 5 let. Po preteku tega obdobja mora javni uslužbenec ponovno kandidirati na javnem razpisu in tekmovati z ostalimi zainteresiranimi za razpisano delovno mesto. Za vsa delovna mesta v javni upravi naj se predpišejo minimalne zahetve glede izobrazbe, znanj, delovnih izkušenj. Med kandidati, ki izpolnjujejo minimalne zahteve, se izbere najprimernejšega na podlagi kriterija dosedanjega trajanja zaposlitve v javni upravi - prednost imajo kandidati, ki so manj časa zaposleni v javni upravi. Na predlagan način, bi se bisveno povečala fluktuacija delovne sile med gospodarstvom in javno upravo ter obratno. Posledično bi se bistveno povečala storilnost in strokovnost, pa še vsi državljani bi imeli enako možnost da del profesionalne kariere prejemamo plačo iz davkoplačevalskega denarja.   
 