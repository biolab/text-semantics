V zadnjih dneh smo se lahko prepričali v to, da ni tako, kot pravijo oz. nas zavajajo. Denar je, še dodaten denar pa gre tja, kjer ga je že tako preveč.
Med najboljše in najslabše plačanimi delovnimi mesti v javnem sektorju se razlike v plačah samo še poglabljajo. Tako bo očitno tudi v javnem sektorju obstajal samo bogat in revni sloj.
Plače sodnih zapisnikarjev in ostalih zapisnikarjev v pravosodju so velika sramota za državo. Sodni zapisnikar je desna roka sodnika. Brez dobrega zapisnikarja sodnik oz. tožilec ne moreta tekoče opravljati svojega dela.
V zadnjem času na sodiščih in tožilstvih kritično primanjkuje zapisnikarjev, kar ni presenečenje. Ko zapisnikar nastopi z delom, je na minimalni plači in to za zelo odgovorno delo, saj širina znanja in sposobnosti, ki jih mora imeti, bistveno presega tudi znanje ostalega administrativnega osebja.
Zato podajam v imenu vseh zapisnikarjev zahtevo, ne predlog, da glede na uveden dodatek sodnikom in tožilcem ter glede na dejstvo, da zaradi zelo slabe plače zapisnikarjev slednjih na sodiščih več ne zmorejo zaposliti, vlada odredi zvišanje plač zapisnikarjev za 5 plačnih razredov. Če je denar za sodnike, mora biti tudi za zapisnikarjev. Če ga ni, pa naj si sodniki odslej vse delajo sami.