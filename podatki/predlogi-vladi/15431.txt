Odkar so bolniški listi v elektronski obliki se dogaja, da zaposleni ne ve, ali je bil bolniški list izdelan. Mnogokrat ga šele iz službe za obračun plač opozorijo, da ni bolniškega lista. V nekaterih podjetjih je to lahko prekršek pred odpovedjo delovnega razmerja.
Podatke o izdanih bolniških listih je sicer možno videti na portalu moj.zzzs.si, za katerega mnogi sploh ne vedo, da obstaja. Povezavo je na straneh ZZZS težko najti. Ni logično, niti priročno, da so zdravstveni podatki osebe na več portalih.
Predlagam, da se izdani bolniški listi (Elektronsko potrdilo o upravičeni zadržanosti od dela - eBOL) vključijo na portal zVem.
Portal se hvali z nagrado "Dosežek leta 2022". in da: "Portal zVEM je že od svojega lansiranja leta 2017 pomemben del sistema eZdravje, saj predstavlja glavno vstopno točko za uporabnike javnih zdravstvenih storitev v Sloveniji. Z nadgradnjami v okviru tega projekta bomo okrepili nabor funkcionalnosti portala in poskrbeli, da bodo najpomembnejše zdravstvene storitve vsem uporabnikom vedno na dlani. "
Prav gotovo je podatek o bolniških listih ena od bistvenih funkcionalnosti portala.
Dopolnitev: smiselno bi bilo tudi pošiljanje na elektronsko pošto ali obvestilo na SMS.
 