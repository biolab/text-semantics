 Predlagam, da se s predpisom vsem obratom, ki strežejo pijačo, prepove streči pijačo skupaj s plastičnimi slamicami.
Predpis naj dopusti možnost, da si gostje lahko slamico postrežejo sami ali da jim jo na izrecno naročilo postreže osebje. Tako ne bi prizadeli tistih, ki iz različnih razlogov želijo piti s slamico, npr. zaradi hendikepa.
Uporaba plastičnih slamic bi se s sprejetjem takega ukrepa zelo zmanjšala. Večina ljudi namreč doma pije pijačo iz kozarca in tudi ob postreženi pijači slamice ne bi pogrešala. Že zdaj marsikdo ne uporabi postrežene slamice, ampak jo takoj odstrani iz kozarca in naročeno pijačo pije brez nje.
Manj porabljenih slamic bi manj bremenilo okolje. Hkrati bi prepoved v širšem smislu senzibilizirala potrošnice in potrošnike glede problematike odpadkov pri potrošništvu in glede varovanja okolja.