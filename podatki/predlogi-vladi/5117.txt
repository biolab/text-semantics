 Vsled hudega razsoja dela na črno podajam svoja opažanja in morebitne predloge za rešitev. 
Kot oseba, ki se veliko ukvarja z zaposlovanjem, delodajalci in delavci, opažam vse nižjo zaposljivost kandidatov za zaposlitev. Delodajalci so ogorčeni, saj na razgovorih s potencialnimi zaposlenimi opažajo, da si večina kandidatov obeta od dela samo nove izkušnje, ki jih lahko uporabijo pri domačem delu na črno. Kako naj predvsem manjše podjetje, ki se ukvarja s storitvenimi dejavnostmi zaposli takšnega človeka brez občutka ogroženosti speljevanja strank (češ, naredim ceneje, brez davka), ki v službo prihaja utrujen od dela na črno in pri pogovoru s stranko, le-tej ponuja svoje lastne, neobdavčene, neprijavljene storitve v delodajalčevem okolju!
Predlagam, da po vzoru Nemčije obsodimo delo na črno kot protiustavno, kot kraja denarja državi, saj bomo le tako ustavili sivo ekonomijo in javnim uslužbencem damo pooblastila za preiskavo doma sumljivih oseb (električarji, pleskarji, frizerji...). Verjamem, da se tam obrača ogromno nezavedenega denarja, ki je neobdavčen, namesto da z visokimi kaznimi in pretiranimi pregledi bremenimo delodajalce, ki dejansko nekaj prispevajo v proračun in zapravljamo denar za drage informatike in sisteme, katerega neto efekt je večkrat brez neke koristi.
V upanju na zanimive komentarje vas pozdravljam!