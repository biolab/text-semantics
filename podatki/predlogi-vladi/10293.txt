Trenutna ureditev predvideva, da se kandidate za vpis rangira po vsoti vseh pridobljenih zaključnih ocen v zadnjih treh razredih devetletke. Hkrati na koncu OŠ praktično že obstaja zaključni preizkus, ki objektivno vrednoti znanje celotne snovi iz nekaj pomembnejših predmetov, NPZ.

Ker je edino smiselno, da se kandidata vpiše na podlagi njegovega znanja, se mi zdi absurdno, da najpomembnejši kriterij pri rangiranju ostajajo zaključne ocene, ki jih podelijo kandidatovi lastni učitelji, in sicer pogosto na podlagi subjektivnih percepcij (ustno ocenjevanje, spis) in neakademskih udejstvovanj (plakati, predstavitve, poročanja, projekti ...). Mislim, da število dijakov, ki jim uspeh po vpisu na srednjo šolo drastično pade, in številni učitelji, ki obžalujejo nepoznavanje osnovnošolske snovi pri dijakih, dokazujejo, da trenutni sistem preprosto ni zmožen rangirati konsistentno preko celotne generacije učencev niti ne spodbuja ponavljanja starejše snovi v pripravi na NPZ, saj ni njegova veljava v praksi nič drugega kot minimalna.

Zatorej predlagam, da se zaključne ocene popolnoma ukinejo kot merilo za rangiranje kandidatov za vpis v srednje šole in da se namesto njih kot edino merilo uporabi kandidatov uspeh na NPZ.