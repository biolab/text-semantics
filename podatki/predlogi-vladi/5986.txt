Predlagam Vladi (sedanji ali prihodnji), da nemudoma vzpostavi kakršnokoli obliko cestninjenja, ki bo odpravila diskriminacijo med rednimi in občasnimi uporabniki avtocest in ki bo vzpostavila sorazmerje med plačano cestnino in številom prevoženih kilometrov. Sedanji sistem je popolnoma nesprejemljiv, saj se finančno breme z rednih uporabnikov prenaša na občasne uporabnike. Ureditev tako nikakor ni v skladu z načelom sorazmernosti. Cena 15 evrov za enkratno uporabo avtocest pomeni, da kupci tedenske vinjete subvencionirajo vse tiste uporabnike, ki imajo od avtocest največ koristi in ki plačujejo z nakupom letne vinjete tudi več 10-krat nižjo ceno za posamezno uporabo avtoceste. Nekdo, ki plača 110 evrov za 200 voženj, plača za posamezno vožnjo samo 55 centov - na račun občasnih uporabnikov. S sistemom ABC ni bilo prav nič narobe in je bil odpravljen zgolj zaradi političnih interesov. Glede na to, da cestninske postaje še vedno stojijo, bi bil strošek ponovne vzpostavitve pravičnejšega sistema vsekakor upravičen, sploh glede na to, da so izgradnjo avtocest prek davkov financirali - in jo bodo z odplačevanjem kreditov še naprej - prav vsi državljani. Ali se uvede satelitsko, brezgotovinsko, gotovinsko, kartično, predplačniško ali kakršnokoli drugačno cestninjenje, je ob tem še najmanj pomembno. Vsekakor pa ne sme biti cestninjenje pavšalno. Poleg tega predlagam tudi, da se ljubljansko obvoznico izvzame iz sistema cestninjenja, ker izogibanje uporabi obvoznice povzroča večjo prometno obremenitev glavnega mesta. 