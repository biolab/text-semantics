Investicija v TEŠ6 je po mojem prepričanju neracionalna in netransparentno vodena, saj se že sedaj ob vseh prizadevanjih, da bi strokovno proučili upravičenost doslej porabljenih 200 mio €, vselej vpleta politično obračunavanje in diskvalifikacije. Vse to zamegljuje tudi dejstva, ki kažejo na to, da se z obstoječimi  kapacitetami v Termoelektrarni Šoštanj slabo gospodari in se ne vlaga  potrebna sredstva za nujno investicijsko vzdrževanje. Ob obisku predsednika vlade g. Boruta Pahorja smo se lahko o tem prepričali tudi ostali državljani. Popolnoma prav je, da je sedaj ukrepal končno tudi novi nadzorni svet Termoelektrarne Šoštanj in odstavil sedanjega direktorja. Poleg tega pa nameravana investicija v TEŠ6 ne zagotavlja ustrezno povečanje energetske samooskrbe države Slovenije. Vladi zato predlagam, da prouči in se odloči za investicijo v rekonstrukcijo in prenovo Termoelektrarne Šoštanj, ki bo obsegala investicijo v prenovo obstoječega vzdrževalno zanemarjenega postrojenja in v ekološko sanacijo za zmanjšanje izpustov. Prenova bo tako zagotovila ustrezne kapacitete za izkoristek zalog premoga (lignit!) v Velenjskem premogovniškem bazenu. Takšna investicija je racionalna in potrebna z okoljskega vidika in za bolj zdrav razvoj generacij na Koroškem. 