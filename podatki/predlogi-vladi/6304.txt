Predlagam, da se onemogoči neomejene možnosti bančnih tajnosti v Sloveniji, sploh pa tiste pred preiskovalnimi državnimi organi. Vse preveč problemov glede elit in njihovega različnega nakradenega denarja se namreč ne more razrešiti, ker banke preiskovalnim organom ne dopustijo vpogleda v račune nekaterih njihovih klientov pod pretvezo, da gre tu za bančno tajnost. Za pristojne preiskovalne organe (protikorupcijsko komisijo, komisije za ugotavljanje nepravilnosti, s strani države na novo ustanovljene komisije za določene specifične probleme, centre za socialno delo itd.) bi se moralo na vseh primerih omogočiti vpogled v bančne račune ljudi, ki so postali tako ali drugače sumljivi s svojim poslovanjem, ne glede na to, kdo so ti ljudje in koliko ti ljudje plačajo bankam. Tu skrivnosti ne bi smelo biti in zato se mi zdijo bančne tajnosti pred pristojnimi preiskovalnimi državnimi organi nekaj povsem brezpredmetnega. Naj bo bančna tajnost za navadne ljudi (v smislu, da ne more vsak normalen človek pogledat bančnih računov ostalih ljudi), za preiskovalne organe pa bi morali biti računi bank vselej pripravljeni na različne preglede in tu bančnih tajnosti ne bi smelo biti. Prav tako bi se moralo onemogočiti tudi bančne tajnosti pred našimi pristojnimi preiskovalnimi organi v ostalih državah, kjer imajo račune naši državljani, sploh v primeru davčnih oaz. Prepoved bančnih tajnosti tako doma kot v drugih državah bi lahko po drugi strani omogočila tudi lažje spremljanje pretoka največjih vsot denarja (s strani preiskovalnih organov), ki v bistvu lahko najbolj škodijo sami državi, če gre velika količina denarja v napačne roke. Tako bi se lahko že preventivno onemogočalo razne denarne ekscese z velikimi količinami denarja, boljše pa bi bilo tudi reagiranje ob že sedaj problematičnih zadevah, ki so nastale zaradi takšne ali drugačne preteklosti, tako da bi se lahko tudi bolje opazilo, do kakšnih stvari je prišlo v preteklosti in se jih temu primerno tudi kaznovalo za nazaj.