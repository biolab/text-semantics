Predlagam, da se del Univerzitetnega Rehabilitacijskega Inštituta Soča za čas trajanja epidemije COVID-19 preoblikuje v bolnišnico za obolele. Trenutno se tam ne izvaja (celotni) rehabilitacijski program in bi z relativno malo vložka lahko naredili odlično bolnišnico. Pri tem bi nekatere stavbe uporabljali za izvajanje okrnjenega rehabilitacijskega programa, del pa kot bolnico v času epidemije (kolikšen del, je odvisno od števila okuženih). Prednosti takega pristopa so:
1.) URI Soča je zgrajena podobno kot bolnišnice (ima npr. prostor za osebje, ambulante, oddelčne sobe za paciente z lastnimi stranišči, dovolj široke hodnike za postelje, dovolj široka dvigala za postelje, lastno kuhinjo, lekarno itd.). Poleg tega ima na voljo infrastrukturo, ki je nujna za delovanje bolnice (npr. primerne postelje za paciente, nekateri oddelki imajo na voljo kisik za zagotavljanje podpore dihanju itd.). S to infrastrukturo lahko URI Soča sprejme nekaj sto pacientov, za katere bo dobro poskrbljeno in bi jim ponudila najboljše možnosti za preživetje in okrevanje.
2.) Zdravstveni delavci bi lažje delali v okolju ki ga poznajo in katerega primarni namen je (in vedno bo) zdravljenje pacientov. Poleg tega, ima URI Soča zaposleno veliko število delavcev (zdravstvenih in ne zdravstvenih), ki lahko pomagajo pri organizaciji dela in že vedo kaj je potrebno preurediti oziroma kam investirati sredstva, da bo URI Soča postal operativna bolnišnica.
3.) Vsekakor bi bilo potrebno v URI Soča investirati nekaj finančnih sredstev, da postane operativna bolnišnica. Za razliko od preoblikovanja vojašnic, bi lahko dobršen del teh preureditev ohranili po epidemiji in bi pomenil samo nadgraditev obstoječe infrastrukture v URI Soča. Slednje je v interesu tako stroke, kot tudi državljanov
4.) V kolikor epidemija zajame rizične skupine, se lahko poveča število umrlih. Slednje lahko predstavlja velik javnozdravstveni problem, saj ob neprimernem ravnanju z posmrtnimi ostanki preminule osebe lahko povzročimo nadaljnje širjenje okužbe. Neposredno ob URI Soča se nahaja pogrebni zavod Žale Javno Podjetje d.o.o., s pomočjo katerega lahko zagotovimo humano ravnanje z umrlimi in hkrati preprečimo širjenje okužbe. Iskreno upam, da slednje ne bo potrebno.