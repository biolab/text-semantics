Predlagam zakon, ki bi dijakom srednjih šol omogočil oceniti delo profesorja. Profesorji so za svoje delo v srednjih šolah plačani enako, a je dejstvo to, da svojega poklica vsi ne opravljajo enako. Nekateri se bolj trudijo, drugi manj. Sam imam izkušnje s profesorji, ki pri uri sploh ne obravnavajo snovi, ne razlagajo in le pred testom povejo, katere strani iz učbenika moramo znati - delo, za katerega so plačani, načeloma ne opravljajo. Zakaj potem sploh hodim k tem uram, če se moram vse naučiti sam? Imam pa tudi profesorje, ki se pri svojem delu zelo trudijo, pri njih si lahko naredim kvalitetne zapiske in že samo od pouka veliko odnesem, da doma snov samo ponovim. Menim, da bi dijaki morali vsako polletje profesorje oceniti glede na njihovo delo. Tako bi profesorji, ki se trudijo, dobili višje ocene kot drugi in posledično nek dodatek k plači. Slabo ocenjeni profesorji bi imeli enako plačo. Če bi profesor večkrat bil slabo ocenjen, bi moral na razgovor. Če profesorji ocenjujejo našo delo, imamo tudi mi pravico ocenjevati njihovo.
OPOMBE: 
1. Legitimnost vsake ocene bi se morala preveriti. Vsak dijak bi moral podrobno utemeljiti oz. obrazložiti, zakaj je dal tako oceno, in če bi se izkazalo, da utemejitev ni zadostna, se tudi ne bi upoštevala. S tem bi preprečili potencialno maščevanje dijakov nad profesorji, ki jih ne marajo iz osebnih razlogov, (npr. profesor mu je dal slabo oceno, zato bo slabo oceno dal tudi njemu - tega ne more storiti, če nima legitimnega razloga). Legitimen razlog ni “slabo predava” ali ”ne zna učiti”, ampak mora biti podrobno opisan in utemeljen, da se le ta upošteva!
2. Identiteta dijaka ostaja anonimna. Profesor bi le izvedel oceno, ki jo je dobil, in tudi pripombe. Te pripombe bi bile za profesorje, ki se dejansko želijo izboljšati in dijake kaj naučiti, lahko izkazale za zelo koristne, saj se profesor velikokrat sploh ne zaveda svojih napak. Dijaki pa se tudi ne želijo izpostavljati in povedati, kaj jih moti, saj s tem tvegajo, da jih profesor dobi “na piko.”
3. Na moji šoli dijaki in starši že vrsto let izpostavljajo določene profesorje, a situacija ostaja popolnoma enaka profesor svojega načina dela ne spremeni - verjamem, da je na drugih šolah podobno. Zato poudarjam, da “pritožbe” nimajo nobenega učinka, saj naših pripomb, zahtev… ne jemljejo dovolj resno. Ko bi svoje delo videli ocenjeno s številko in ko bi videli na stotine ponavljajočih se pripomb, bi se situacija morda spremenila.
4. Seveda bi ta sistem morali najprej testirati, preden bi ga razširili na vse srednje šole. Če bi se izkazal za učinkovitega, ne vidim razloga, zakaj ga ne bi začeli uporabljati vsi. Načeloma nobenemu ne povzroča škode - kvečjemu deluje kot spodbuda profesorjem, ki svojega dela ne opravljajo, kot bi morali, in pohvala za tiste, pri katerih spremembe niso potrebne.

