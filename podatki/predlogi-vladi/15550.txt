PREDLOG:
DOPOLNITEV UREDBE o določitvi cen zemeljskega plina: Uredba določa najvišjo dovoljeno drobnoprodajno ceno zemeljskega plina za odjemalce, ki postanejo MALI POSLOVNI ODJEMALCI s 1.1.2023 glede na porabo zemeljskega plina v letu 2022.
Razlaga:
UREDBA o določitvi cen zemeljskega plina iz plinskega sistema določa najvišjo dovoljeno drobnoprodajno ceno zemeljskega plina za odjemalce, ki so NA DAN UVELJAVITVE te uredbe MALI POSLOVNI ODJEMALEC kot jih določa Zakon o oskrbi s plini (Uradni list RS, št. 204/21).
Na dan uveljavitve te Uredbe je naše podjetje TOP-FIT d.o.o. glede na porabo v letu 2021 spadalo v skupino CDK07, ker je naša poraba v letu 2021 znašala 113.000 kWh plina, zato nismo bili upravičeni do "zajamčene " cene plina po Uredbi, čeprav
Zakon o oskrbi s plini v 3. členu v točki 20. navaja: »mali poslovni odjemalec« je negospodinjski odjemalec plina, katerega PREDVIDENA povprečna letna poraba ne presega 100.000 kWh.
Naša predvidena letna poraba za leto 2022, v katerem je pričela veljati "zajamčena" cena je bila 75.000 kWh, saj smo konec leta 2021 končali obsežna vlaganja v energetsko obnovo objekta našega podjetja.
Tudi zdaj (konec novembra) je jasno, da v letu 2022 ne bomo presegli porabe 75.000 kWh zemeljskega plina.
Pa bomo glede na določila v Uredbi tudi v letu 2022 plačevali zemeljski plin po tržni ceni, ne glede na to, da bomo s 1.1.2023 razvrščeni v skupino CDK06 in bomo s tem klasificirani kot mali poslovni odjemalec.
Verjetno je takšnih primerov podjetij v državi kar nekaj in lahko trdimo, da s sedanjimi določili v Uredbi podjetja, ki vlagajo v energetsko obnovo in s tem v prihranke energije res niso nagrajena, ampak prej kaznovana s strani države.
Zato predlagamo spremembo Uredbe tako, da bo priznala status malega poslovnega odjemalca glede na porabo v letu 2022 oz. razvrščenost v skupino odjema do CDK06 na dan 1.1.2023.