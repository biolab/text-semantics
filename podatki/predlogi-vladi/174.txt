Običajno, tudi v svetu uveljavljeno ravnanje je, da imajo v primeru epidemije določene nevarne bolezni, denimo gripe, prednost pri cepljenju in/ali zdravilih, če seveda ta obstajajo, zdravstveno osebje, policija, gasilci, vojska. V primeru omejenih zalog zdravil/cepiva so do zdravljenja torej upravičeni pred navadnimi državljani. Ta privilegij je dobro utemeljen in logičen: vse te ljudi potrebujemo, da država čimbolj učinkovito in nemoteno deluje naprej. Moje mnenje je, da bi morali v luči trenutne epidemije nove gripe Zakon o nalezljivih boleznih spremeniti tako, da bi omogočal v določenih primerih vsaj zdravstvenemu osebju predpisati obvezno cepljenje. Za to obstajata dva razloga: 1. V primeru hude epidemije bi potrebovali vse zdravstveno osebje, ki je na razpolago. Vsak zdravnik ali medicinska sestra, ki bi zaradi bolezni izostal z dela, bi bil lahko ključnega pomena.  2. Tudi v primeru trenutno problematične gripe, ki sicer ni zelo nevarna, je ključnega pomena, da se prepreči obolevanje zdravstvenega osebja, ker lahko bolezen prenese na paciente. Zlasti je to pomembno v bolnišnicah in negovalnih ustanovah. Ker so bolniki tam že sicer pogosto kronični bolniki ali imajo druge težave, jih nova gripa ogroža mnogo bolj kot ostale ljudi. Zakon o nalezljivih boleznih med drugim določa: "Vsakdo ima pravico do varstva pred nalezljivimi boleznimi in bolnišničnimi okužbami ter dolžnost varovati svoje zdravje in zdravje drugih pred temi boleznimi." Cepljenje zdravstvenega osebja utegne reševati življenja bolnikov.  Če imajo zdravniki zaradi svojega pomena v epidemiji privilegij pred ostalimi državljani (privilegij, ki bi ga najbrž izkoristili v večjem številu, če bi imela trenutna gripa večjo smrtnost), bi morali imeti do teh državljanov tudi moralno dolžnost, da jih s svojim ne-cepljenjem ne ogrožajo, pa četudi le posredno.  Ker v skladu s to dolžnostjo mnogi ne ravnajo (vsaj če je verjeti medijem, po poročanju katerih se zdravniki za cepljenje proti novi gripi množično ne odločajo) se mi zdi smiselno stanje urediti s predpisom obveznega cepljenja.