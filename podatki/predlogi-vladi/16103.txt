Vsak, ki v Sloveniji plačuje dohodnino, lahko 1 odstotek svoje dohodnine nameni dobrodelnim in drugim organizacijam. V letu 2022 je bila povprečna mesečna bruto plača 2023 € in po trenutno veljavni lestvici bi moral takšen zavezanec plačati davek v višini 2873 €. Torej v primeru, da donira 1 odstotek dohodnine, to pomeni 28,7 €. Izračun nam pokaže, da vsako leto v državni proračun prispevamo več kot eno svojo bruto plačo, za donacije pa lahko prispevamo borih 28,7 €.
Predvidevam, da se nekatere dobrodelne organizacije, sindikati, društva in različne interesne organizacije financirajo tudi iz proračuna. Nič nimam proti, vendar ne razumem pa zakaj imamo davkoplačevalci tako majhno vlogo, pri prostovoljnem doniranju. Smatram, da posamezniki bolje poznamo resnično dobrodelnost omenjenih organizacij in zaradi tega bi morala biti naša vloga bolj spoštovana.
Večkrat se v medijih pojavljajo različne akcije in skoraj vedno je lepo videti, kako solidarni znamo biti. Nekateri že sedaj mesečno ali vsaj občasno donirajo določene zneske organizacijam, za katere so prepričani, da rešujejo socialne in tudi druge probleme naše skupnosti. Zaradi tega predlagam, da se celoten znesek donacij upošteva pri izračunu dohodnine kot olajšava in se od njih ne plačuje dohodnine.