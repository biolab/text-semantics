Predlagam vladi in MOP, da ostane v veljavi 79. člen veljavnega ZGO, ki med drugim pravi, da je dovoljena koristna površina, do katere se še lahko gradi v lastni režiji 250 m2.
Predlog podajam zaradi članka v glasilu Obrtnik, kjer je naveden predlog vlade površina 30 m2, do katere bi bilo dovoljeno graditi v lastni režiji.
Hiša velikosti 250 m2 koristne površine v etažnosti K+P+M je še tista socialna enota, ki omogoča gradnjo revnejšemu sloju prebivalcev. Marsikdo si gradnje s strani obrtnikov ne more privoščiti. S tem načinom do 30 m2 bi se zgodilo, da konkurenčnost obrtnikov napram gradnji v lastni režiji ne bi bila več vprašljiva in bi ti lahko cene dvignili. S tem bi se upočasnila gradnja in proizvodnja gradbenega materiala. Ko se bo kriza prenehala in bo zopet dovolj dela pa na trgu ne bo dovolj gradbincev, ki bi opravljali manjše gradnje in bi zopet cena gradnje porasla. Na trgu tudi že sedaj ni dovolj gradbincev, ki bi znali graditi sonaravne objekte, kot jih lahko gradijo posamezniki, ki želijo bivati na sonaraven način.
Prosim MOP in vlado, da ponovno razmisli in ne spreminja veljavnega ZGO, ki v 79. členu dovoljuje gradnjo v lastni režiji do velikosti koristne površine 250 m2. Investitorji, ki imajo dovolj denarja, itak oddajo gradnjo objekta podjetjem, investitorji, ki pa si morajo odtrgati od ust, pa zgubijo vsako možnost za gradnjo objekta ali vsaj prizidka. Socialne razlike so že prevelike, s preprečitvijo gradnje v lastni režiji pa bi se še povečale. Od MOP predlagana površina 30 m2 predstavlja v bistvu eno sobico kot prizidek nekemu objektu, kar bo morda zopet poseglo v arhitekturni izgled pokrajine.
Zaradi slabih pogojev nakupa novih nepremičnin, zaradi nizkih plač, ki jih prejemajo zaposleni in ne nazadnje zaradi množice brezposelnih je ogrožena socialna eksistenca mnogih Slovencev. Gradnja v lastni režiji vsaj do neke mere omogoči ureditev ustavne pravice državljanov do lastnega bivališča.