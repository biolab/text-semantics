Nepremičninski sklad pokojninskega zavarovanja je lastnik 360 oskrbovanih najemnih stanovanj. Namenjena so osebam, starejšim od 65 let, ki jim zdravstveno stanje omogoča samostojno bivanje. Stanovanja so različne kakovosti, imamo stanovanja z dobrimi tlorisi in spadajo v energetski razred A. Imamo pa tudi stanovanja z zelo slabimi in nefunkcionalnimi tlorisi in spadajo v energetski razred C, kar pomeni, da je v njih bivanje za starostnike najemnike slabo in so stroški za ogrevanje visoki.
Prvi objekt oskrbovanih najemnih stanovanj je bil zgrajen leta 2001, torej so zgradili v povprečju 22 stanovanj na leto, kar je izjemno malo, še posebej zato, ker so v 70tih in začetku 80tih letih v Sloveniji zgradili po 30.000 stanovanj na leto. Morda bo kdo rekel, da država danes nima denarja za gradnjo oskrbovanih najemnih stanovanj za starostnike. Vendar je treba povedati, da država ne podarja stanovanj, za stanovanja dobi vsak mesec najemnino in plačilo vseh stroškov.
Predlagam: 1) v bodoče naj bo na leto zgrajeno precej več oskrbovanih najemnih stanovanj za starostnike kot doslej; 2) vsa nova oskrbovana najemna stanovanja naj spadajo v energetski razred A, tlorisi pa naj bodo dobro zasnovani; 3) poleg neprofitnih stanovanj naj se gradijo tudi profitna najemna stanovanja za starostnike. Najemnike za profitna najemna stanovanja ne bo težko najti, saj imajo mnogi starostniki lastna stanovanja v mestih, ki jih lahko dobro prodajo, ter dobijo tako dovolj denarja, da si lahko omogočijo bivanje v kakovostno zgrajenem profitnem oskrbovanem najemnem stanovanju; 4) nova stanovanja naj imajo podobne tlorise, pa čeprav so zgrajena v različnih krajih po Sloveniji, ker stanovanja s podobnimi tlorisi pocenijo gradnjo.