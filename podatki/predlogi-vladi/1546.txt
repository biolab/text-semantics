Pristojnim predlagam, da se - seveda v sodelovanju s še katerimi drugimi državami EU - pri pristojnih EU inštitucijah lobira, da se na ravni EU čimprej sprejme en ukrep, ki korporacijam, ki svoje produkte ali storitve tržijo na področju celotne EU, prepove, da znotraj EU trg dodatno "regionalno" segmentirajo, oz. da ga ne segmentirajo po liniji nekdanje železne zavese, saj s tem ne prispevajo k večji enotnosti ali integraciji EU (oz. jo celo dodatno ovirajo).
Če že morajo segmentirati, pa naj upoštevajo klasične delitve sever-jug-vzhod-zahod oz. po širših kulturnih "mejah", ki so bile "v veljavi" pred prvo svetovno vojno, vsekakor pa pred "železno zaveso". (Zelo poenostavljeno gledano bi to pomenilo, da bi bila slovenska navodila na produktu skupaj z nemškimi, bolgarska skupaj z grškimi, estonska skupaj s finskimi - za razliko od sedanjega mišmaša, ko so grška poleg nemških, slovenska poleg bolgarskih itn. Seveda pa bo to potegnilo za sabo tudi preureditev "regionalnih pisarn" in "regionalnih tovarn".)
Tako bi se enkrat za vselej odpravilo namigovanja a la "vzhodni pralni prašek" vs. "zahodni pralni prašek" in pomembno prispevalo k združitvi posameznih delov EU na raven območij časa pred hladno vojno.
Ker naj bi bila EU enoten trg, naj se to v čim večji meri tudi ustvari in upošteva. (Korporacije, ki svojih produktov ali storitev ne tržijo na celotnem ozemlju EU, teh problemov "železne zavese" po dosedanjih opažanjih nimajo.)
 