 

Pripravlja se predlog novega protikadilskega zakona. Ker se zdi, da bo narejen korenit korak naprej pri zmanjševanju števila kadilcev, bi opozoril še na en aspekt, ki bi ga bilo potrebno premisliti. Naj opišem zgodbo 4 članske družine:
Doma smo v prijetnem manjšem stanovanjskem bloku. 
Naše stanovanje je v pritličju, okno otroške sobe in spalnice pa sta čisto zraven vhoda v stanovanjski blok.
Skoraj vsak večer pred vhodom kadi vsaj ena, dostikrat pa tudi več sosed. Kadar jih je več, sedijo na stopnicah, se pogovarjajo in kadijo tudi več kot uro.
Sedenje in pogovor nista tako moteča (kljub temu, da to ni preveč prijetno), zelo moteč pa je cigaretni dim, ki "prileze" v naše stanovanje skozi okna, ki jih imamo v toplejših mesecih delno odprta.
V stanovanju je zrak zelo hitro kot v kadilnici, dolgo pa traja, da se ta dim iz stanovanja porazgubi …
Sosede smo že večkrat prosili, da naj ne kadijo neposredno pred vhodom, ker pride ves dim v otroško sobo, spalnico in v celotno stanovanje, vendar predvsem tista najbolj vztrajna pravi, da lahko zunaj počne kar hoče in da to ni proti zakonu …
Zato izražamo konkreten predlog, da pretehtate tudi možnost o omejitvi kajenja pred vhodi večstanovanjskih zgradb (in v skupnih prostorih), saj se verjetno marsikje srečujejo s podobnim problemom in bi lahko ena sama alineja v novem protikadilskem zakonu močno olajšala dihanje in življenje marsikomu, ki se zaveda nevarnosti tobačnega dima in je žal tudi na tak način prisiljen v pasivno kajenje.
Srčno upam, da lahko skupaj vplivamo na majhno spremembo, ki bo veliko ljudem omogočila zdravo življenje tudi v večstanovanjskih hišah in stanovanjskih blokih. 