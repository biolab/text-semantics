Vsi se zavedamo, da so plastični odpadki zelo pereča tema zadnjega časa. Ocenjuje se, da skoraj vsa zavržena plastika prej ali slej konča v oceanu, kjer se še stoletja razkraja. Ti odpadki seveda motijo normalno življenje morskih življenjskih vrst, tako da mnogo njim že grozi izumrtje. Nekatere ribe so se s plastičnimi odpadki celo začele prehranjevati in kronično zastrupljati ter mehansko poškodovati (mi pa nato te iste ribe npr. lovimo za hrano, kar je še bolj skrb vzbujajoče). Ker je stanje alarmantno, povprečno slovensko prebivalstvo pa na žalost še zmeraj dokaj ignorantsko glede okoljskih problemov, predlagam, da se na nacionalni ravni določi enotno ceno vseh plastičnih vrečk v vseh trgovinah. Ena običajna plastična vrečka naj stane vsaj toliko, kolikor stane vrečka za večkratno uporabo. To zaobjema tudi trgovine, ki plastičnih vrečk ne zaračunavajo (npr. trgovine z oblačili in druge). Po potrebi bi lahko ves denar, zaslužen s prodajo običajnih plastičnih nakupovalnih vrečk, bodisi država obdavčila z višjo stopnjo DDV bodisi bi to vsoto ali pa njen delež donirali organizacijam, ki se bojujejo za odpravo onesnaženosti morij s plastičnimi odpadki. Če je že Ljubljana letos zelena prestolnica Evrope, bi lahko z uvedbo strožjih okoljevarstvenih ukrepov bila Slovenija končno prvič zares zgled vsem. 
