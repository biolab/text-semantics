Zadnje čase opažam, da imajo naša smučišča vse več težav s svojim poslovanjem in da je še tako dobra znamka, kot je smučišče v Mariboru, kjer poteka Zlata lisica, vse bolj pod vprašajem za letošnjo sezono v sklopu samega turizma in se še ne ve, ali bo sploh obratovalo. Opažam katastrofalno stanje, prav tako opažam posledično katastrofalno stanje v našem alpskem smučanju, kar se počasi začenja odražati tudi na rezultat vrhunskega alpskega smučanja (z izjemo Tine Maze). Slab obisk obiskovalcev smučišč nato odgovorni vse bolj pogojujejo s pomanjkanjem snega, ne pa s tem, da so cene smuči za navadne ljudi vse dražje in da si jih preprosto veliko sploh ne more več privoščiti smučanja zaradi slabih notranjih razmer v državi.
 
A tujci bi si še vedno lahko privoščili, sploh tisti iz raznih razvitih držav tipa Nemčije, Avstrije, Švice, Italije, Francije, Liechtensteina in navsezadnje tudi ZDA in ostalih razvitih držav, kjer je še vedno razširjeno in popularno smučanje. Ti gostje bi, če bi jim le bila promovirana naša smučišča v njihovih državah, predstavljali ogromen dodatek zimskemu turizmu v obliki smučanja in podobnih zadev na smučiščih ali pa recimo gorskemu kolesarstvu poleti (tudi spust oz. downhill je recimo možen v Mariboru). Naše turistične agencije, ki imajo veliko povezav z ljudmi v tistih državah, bi lahko naša smučišča bolje promovirale v tamkajšnjih državah v smislu nižje cene in še vedno visoke kvalitete, saj je cena udejstvovanj na naših smučiščih še vedno kar lepo nižja kot pa v kakšni Švici, Nemčiji in podobnih državah. Posledično bi lahko imeli veliki dobiček od vsega skupaj tako hotelirji kot tudi turistične agencije v smislu promocije. Prav tako bi lahko imela država precej več od turizma, saj bi smučarji in gorski kolesarji zapravili tukaj precej več denarja kot kakšni pohodniki, saj bi si najemali sobe v hotelih in bi v njih seveda tudi jedli. Če torej lahko slovenske turistične agencije oglašujejo zimske počitnice in smučarijo v Avstriji, Italiji, Švici in Franciji, zakaj ne bi naredile še obratno in naša smučišča promovirale in oglaševale v teh državah in še nekaterih ostalih? Mislim, da bi lahko bil eden od največjih promocijskih materialov v tujini tudi pač z uspehi Tine Maze v alpskem smučanju, ki je znan širši svetovni množici, kar bi se dalo maksimalno izkoristiti, saj ima ona po celem svetu ogromno svojih navijačev in tudi navdušencev nad svojim smučanjem.
 
Zame se zdijo ravno zaradi prej navedenih razlogov smučišča in hoteli ob njih daleč najbolj neizkoriščen potencial slovenske države. Navsezadnje bi lahko Slovenija v smislu zimskega turizma postala za ljudi iz bogatih držav to, kar so recimo Hrvaška, Grčija in Turčija za morje in poletni turizem. Upam, da bo tudi država vse skupaj omogočila in ne bo pustila smučišč propasti, ker lahko morda ravno smučišča pripomorejo k precejšnjemu izboljšanju stanja v celotni državi in nas deloma tudi rešijo denarno iz same krize, ne pa da so trenutno samo strošek državi.