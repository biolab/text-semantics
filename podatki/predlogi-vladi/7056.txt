Položaj župana je po mojem mnenju zelo pomembna funkcija, hkrati pa tudi funkcija, ki 212 županom omogoča dokaj lahek zaslužek, saj se večina občanov sploh ne briga za svoje mesto in jim je vseeno za dejanja župana, kar pa je precej žalostno in nekako humorno, saj menim, da bi župani morali biti bolj nadzorovani in pod večjim valom kritik za svoja dejanja, ki niso vedno pravilna in etična.
Problem nastaja tudi v tem, da so nekateri župani (tudi župan mojega mesta, a ga zaradi lastne varnosti ne bom osebno omenjal in izpostavljal, saj s tem predlogom ne apeliram na dotičnega župana, poleg tega pa nočem imeti kakšnih zagovorov, saj sem že dovolj na tapeti) na svojem mestu že od same ustanovitve občine, kar je gledano danes že več kot 20 let, in v tem času župani običajno izgubijo motivacijo in začnejo občino voditi slabše kot bi lahko, poleg tega pa pridobijo podzavestno moč in si utrdijo zaveze in poznanstva, kar občini vseprej kot koristi, poleg tega pa so vedno bolj domači in lažje delujejo neetično in morda (poudarjam besedo morda) celo nezakonito (pa naj spet opozorim, da s tem ne ciljam na kakšnega določenega župana). Poleg tega pa se meščani vedno bolj navadijo na župana in je počasi že krožnik golaža, pasulja ali pa krožnik okusnih čevapčičov na predvolilnih kampanjah dovolj za glas na volitvah.
Zaradi teh, mislim, da močno podkrepljenih stališč, menim, da bi morali omejiti županski mandat na največ dva mandata in en mandat po potrebi podaljšati na pet let, da bi županski mandat glede teh stvari bil enak predsedniškemu mandatu, kar je edino pravilno.
 
 
 
 
 
 
 
 
 