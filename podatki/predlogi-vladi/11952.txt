Ker je nadzor nad poročanjem o lobističnih stikih težko uveljaviti smo mnenja, da bi si pri tem lahko pomagali s tehnologijo. Menimo, da je po obsežnih debatah glede uporabe sledilnih aplikacij na področju boja proti nalezljivim virusnim boleznim napočil čas, da se podobno tehnologijo prične uporabljati tudi na področju boja proti korupciji. Korupcija je namreč bolezen celotne družbe, pogosto se jo označuje tudi kot »bolezen, ki se širi z vrha navzdol«.
Z namenom omejevanja korupcije, večje transparentnosti na področju lobiranja ter doslednejšem poročanju o lobističnih stikih zato predlagamo izdelavo posebne protikorupcijske aplikacije, ki bi sledila vse stike med potencialnimi lobisti in potencialnimi lobiranci.
Aplikacijo bi morali na mobilne telefone obvezno namestiti vsi funkcionarji, osebe odgovorne za javna naročila, direktorji direktoratov, člani odborov političnih strank, registrirani lobisti in predstavniki interesnih organizacij. Menimo, da to ne bi predstavljalo bistvenega posega v zasebnost, saj je odločitev za kandidaturo za funkcijo, registracija lobista in predstavništvo v interesnih organizacijah prostovoljno. Poleg tega morajo tako funkcionarji kot tudi osebe odgovorne za javna naročila že sedaj poročati lobistične stike, poročati svoje premoženjsko stanje, itd.
Aplikacijo pa bi na svoje mobilne telefone prostovoljno namestili poslovodje, člani poslovodstev ter zastopniki v gospodarskih družbah in javnih podjetjih, člani nadzornih svetov ter vse fizične osebe ki so neposredno ali preko drugih pravnih oseb z več kot 5% udeležene pri ustanoviteljskih pravicah, upravljanju ali kapitalu. Za te osebe bi bila namestitev aplikacije prostovoljna, morali pa bi jo imeti nameščeno vsaj tri mesece preden bi oni ali organizacije, ki jih zastopajo začeli poslovati z državo (državnimi organi in organi lokalne skupnosti) ter ves čas njihovega poslovanja z državo. Namestitev aplikacije bi bila tako pogoj za poslovanje s sektorjem država, za namestitev aplikacije in s tem poslovanje s sektorjem država pa bi se navedene osebe odločile popolnoma prostovoljno, kar posledično pomeni, da bi se za poseg v zasebnost odločile prostovoljno.
Aplikacija bi samodejno zabeležila vsak potencialni lobistični stik (stik med dvema mobilnima telefonoma), ki bi trajal več kot 5 minut ter ga samodejno poročala na strežnike v upravljanju Komisije za preprečevanje korupcije. Aplikacija bi zabeležila katere osebe so imele lobistični stik, kdaj in na kateri lokaciji je prišlo do stika ter koliko časa je trajal. Aplikacija bi uporabnika opozorila, da mora poročati lobistični stik v skladu z 68., 69. oziroma 71. členom Zakona o integriteti in preprečevanju korupcije. V tem primeru bi lobiranec v aplikaciji lahko podal podrobnejša pojasnila o lobističnem stiku (npr. kaj je bil namen in cilj lobiranja, ali je lobist lobiral za interesno organizacijo v kateri je zaposlen, itd.) oziroma podal prijavo o prepovedanih ravnanjih lobistov. Da bi preprečili izogibanje nadzoru na področju lobiranja z ugašanjem mobilnega telefona s strani uporabnikov, bi aplikacija na strežnike periodično pošiljala podatek, da je aktivna. Ti podatki ne bi vsebovali lokacije, pač pa samo identifikacijo uporabnika, s čimer bi se preverjalo le, ali je aplikacija aktivna ali ne.
Zabeleženi lobistični stiki ter potencialni lobistični stiki bi bili javno objavljeni, s čimer bi se zvečala transparentnost nejavnih vplivov na postopke javnega odločanja.
Glede na to, da Zakon o integriteti in preprečevanju korupcije že sedaj zahteva poročanje o lobističnih stikih in glede na prostovoljno naravo aplikacije, menimo, da omenjena aplikacija ne bi predstavljala bistvenega posega v zasebnost lobirancev in lobistov, pač pa bi samo olajšala poročanje in omogočila doslednejše uveljavljanje že obstoječih zakonskih določb glede lobiranja.
Mnenja smo, da v primeru lobiranja javni interes pretehta nad varovanjem osebnih podatkov, saj je lobiranje izvajanje nejavnega vplivanja na odločitev odločevalcev (lobirancev), ki so dejavni na področjih oblikovanja in sprejemanja zakonodaje ter javnih politik. Kot navedeno, pravno podlago za zbiranje in hrambo navedenih podatkov zagotavlja že Zakon o integriteti in preprečevanju korupcije, opisana aplikacija pa je tako zgolj tehničen pripomoček ki bi omogočil boljše uresničevanje in nadzor nad spoštovanjem že veljavnih določb ZIntPK, ki urejajo lobiranje.

Podrobnejša opredelitev in utemeljitev predloga se nahaja na: telefoncek.si/2020/07/14/predlog-za-uvedbo-protikorupcijske-aplikacije...