Predlagam, da se v vsakoletnem Programu imunoprofilakse in kemoprofilakse, ki ga predpiše minister za zdravje, cepljenje proti klopnemu meningoencefalitisu (KME) uvrsti v rutinski program cepljenja: predlagam, da se cepljenje proti KME ne izvaja kot obvezno, temveč z možnostjo odklonitve, vendar pa naj bo za tiste, ki se zanj odločijo, brezplačno (na podoben način je denimo urejeno cepljenje proti HPV).     KME je smrtno nevarna virusna bolezen možganskih ovojnic in centralnega živčnega sistema. Virus KME prenašajo klopi vrste Ixodes Ricinus, ki prebivajo po gozdovih in travnikih centralne in vzhodne Evrope, tudi v Sloveniji. Vsak klop ni okužen, vendar pa je lahko delež okuženih klopov na nekaterih območjih relativno velik. Število primerov okužbe s KME v Sloveniji narašča, medtem ko imajo v sosednji Avstriji skorajda najnižjo pojavnost te bolezni v Evropi. To je gotovo povezano z odstotkom precepljenosti: v Avstriji je proti KME cepljenih kar 87% prebivalcev, pri nas pa le 10%.   En odmerek cepiva stane 33,50 evra (za otroke pol evra manj), praviloma pa so potrebni trije odmerki (prva dva v razmaku enega meseca, zadnji odmerek pa od 9-12 mesecev pozneje). Bazično cepljenje stane torej okrog 100 evrov na osebo, kar v primeru družine z več otroki ni zanemarljiv strošek. Trenutno je cepljenje za večino ljudi samoplačniško; zdravstveno zavarovanje ga krije le tistim, ki so okužbi s to boleznijo izpostavljeni pri delu ali opravljanju vaj (dijaki, študentje).   Glede na to, da se Slovenija po verjetnosti okužbe s KME uvršča v sam evropski vrh, stopnja precepljenosti pa je izredno nizka, predlagam, da neobvezno cepljenje proti KME v prvem koraku postane brezplačno za prebivalce najbolj ogroženih regij, med katere sodijo Gorenjska, Koroška in osrednja Slovenija (okolica Ljubljane). Prav tako bi morale biti subvencioniranja deležne mlade družine in družine z več otroki.