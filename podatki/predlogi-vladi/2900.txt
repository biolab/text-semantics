Predlagam spremembe pogojev, ki so potrebni za pridobitev Zoisove štipendije (v kolikor bo Zoisova štipendija ostala in ne bo ukinjena zaradi varčevalnih ukrepov). Omejil bi se samo na univerzitetno stopnjo izobraževanja.

Ker je Zoisova štipendija namenjena »nadarjenim« in nadpovprečno pridnim študentom, se mi zdi prav, da je potrebno doseči dovolj visoko povprečje pri študiju (trenutno je to povprečje 8,5). Ne zdi pa se mi pravično, da velja to enako povprečje za vse štiri Univerze v Sloveniji, saj je splošno znano, da je Univerza v Ljubljani zahtevnejša od ostalih. Poleg tega se tudi fakultete po zahtevnosti zelo razlikujejo (npr. na pravni ali medicinski fakulteti je veliko težje imeti povprečje 8,5 kot pa npr. na fakulteti za družbene vede - nočem sprožati konfliktov, ampak ene fakultete so bistveno težje od ostalih). 
Vem, da je tovrstno primerjanje fakultet in univerz zelo subjektivno, a sem mnenja, da se velikemu številu študentov, ki so pridni in delavni, obiskujejo zahtevno fakulteto in bi si štipendijo zagotovo zaslužili, godi velika krivica.
Zato predlagam, da bi se uvedel nek korekcijski faktor za vsako fakulteto, ki bi ga določil senat posamezne univerze ali pa nekdo drug (sam težko ocenim, kdo bi bil za to najbolj pristojen).
 
Kot primer: če je izhodiščno povprečje 8.5,
bi bil korekcijski faktor za »težje« fakultete manjši od 1 (npr. 0.95, pogoj za pridobitev štipendije bi tako bil 8.5*0,95=8,08);
za »lažje« lažje fakultete bi bil korekcijski faktor enak ali večji od 1 (npr. 1.05, pogoj za pridobitev štipendije bi tako bil 8.5*1,05=8,93).
 
Sicer vem, da je tovrstno sortiranje fakultet zelo subjektivno, hkrati bi lahko celo sprožilo konflikte pri vrednotenju težavnosti posameznih fakultet, vendar enotno povprečje za študente različnih fakultet vsekakor ni pravično.