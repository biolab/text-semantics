Text file: 15246.txt
author: M.H.
downvotes: 1
end consideration date: 2022-10-19
id: '15246'
number comments: 1
number views: 347
proposal type: Odziv pristojnega organa
response: "Odziv Ministrstva za finance\nPogoji za dolo\u010Danje rezidentskega in\
  \ nerezidentskega statusa posameznika za dav\u010Dne namene so dolo\u010Deni v dolo\u010D\
  bah 6. in 7. \u010Dlena Zakona o dohodnini (Uradni list RS, \u0161t. 117/06 in naslednji;\
  \ v nadaljnjem besedilu: ZDoh-2). Omenjene pogoje iz 6. \u010Dlena ZDoh-2 je mogo\u010D\
  e povzeti na naslednji na\u010Din. Za rezidente se \u0161tejejo:\_\n osebe z uradno\
  \ prijavljenim stalnim prebivali\u0161\u010Dem v Sloveniji, javni uslu\u017Ebenci\
  \ Republike Slovenije, zaposleni v tujini, oziroma osebe, ki so bile rezidenti Slovenije\
  \ in bivajo izven Slovenije zaradi zaposlitve v institucijah Evropskih skupnosti,\
  \ Evropski centralni banki, Evropski investicijski banki ali Evropskem investicijskem\
  \ skladu, rezidenti Slovenije, ki bivajo izven Slovenije zaradi opravljanja funkcije\
  \ poslanca v Evropskem parlamentu, osebe z obi\u010Dajnim bivali\u0161\u010Dem ali\
  \ sredi\u0161\u010Dem svojih osebnih in ekonomskih interesov v Sloveniji, osebe,\
  \ ki so v kateremkoli \u010Dasu v dav\u010Dnem letu prisotne v Sloveniji ve\u010D\
  \ kot 183 dni. \nVsi navedeni kriteriji za ugotavljanje statusa rezidenta za dav\u010D\
  ne namene so enakovredni. To pomeni, da oseba velja za rezidenta Slovenije, \u010D\
  e je izpolnjen katerikoli od navedenih kriterijev.\nNe glede na zgoraj pojasnjene\
  \ pogoje 7. \u010Dlen ZDoh-2 dolo\u010Da, kdaj se posameznik \u0161teje za nerezidenta\
  \ Slovenije. Dolo\u010Dbe 7. \u010Dlena ZDoh-2 je mogo\u010De povzeti na naslednji\
  \ na\u010Din. Za nerezidenta se \u0161tejejo:\n osebe, ki niso rezidenti Slovenije,\
  \ to pomeni, da v Sloveniji nimajo uradno prijavljenega stalnega bivali\u0161\u010D\
  a, obi\u010Dajnega bivali\u0161\u010Da ali sredi\u0161\u010Da svojih ekonomskih\
  \ in osebnih interesov oz. so v Sloveniji prisotni manj kot 183 dni v posameznem\
  \ dav\u010Dnem letu, osebe z diplomatskim ali konzularnim statusom tuje dr\u017E\
  ave v Sloveniji, osebe, ki opravljajo delo kot uslu\u017Ebenci oz. funkcionarji\
  \ mednarodne organizacije, osebe, ki so v Sloveniji zaradi zaposlitve v diplomatskem\
  \ predstavni\u0161tvu, konzulatu, mednarodni misiji tuje dr\u017Eave, uslu\u017E\
  benci v institucijah Evropskih skupnosti, Evropski centralni banki ali Evropski\
  \ investicijski banki, v Sloveniji, osebe, ki so v Sloveniji zaposlene kot tuji\
  \ strokovnjaki za dela, za katera v Sloveniji ni dovolj ustreznega kadra (potrebna\
  \ odobritev slovenskega dav\u010Dnega organa), osebe, ki bivajo v Sloveniji izklju\u010D\
  no zaradi \u0161tudija oz. zdravljenja. \nPogoji za dolo\u010Danje rezidentskega\
  \ statusa za dav\u010Dne namene so oblikovani na na\u010Din, da so vsi tisti posamezniki,\
  \ ki imajo, glede na razli\u010Dne oblike stikov z dolo\u010Deno dr\u017Eavo, zadosten\
  \ obseg povezanosti z njo, podvr\u017Eeni celoviti obdav\u010Ditvi v tej dr\u017E\
  avi z namenom njihovega ustreznega prispevka k skupnemu dru\u017Ebenemu \u017Eivljenju,\
  \ kar v primeru Slovenije pomeni, da so zavezani za pla\u010Dilo dohodnine po na\u010D\
  elu svetovnega dohodka, tj. od vseh dohodkov, ki imajo svoj vir v Sloveniji in od\
  \ vseh dohodkov, ki imajo svoj vir izven Slovenije. V nasprotnem primeru je posameznik\
  \ kot nerezident Slovenije zavezan za pla\u010Dilo dohodnine le od dohodkov, ki\
  \ imajo svoj vir v Sloveniji.\nGlede na omenjene pogoje tako oseba, ki pride v Slovenijo\
  \ za kraj\u0161i ali dalj\u0161i \u010Das (npr. zaradi zaposlitve v Sloveniji, zdru\u017E\
  itve dru\u017Eine ipd.) postane rezident Slovenije takoj, ko izpolnjuje enega od\
  \ omenjenih kriterijev (uradno prijavljeno stalno prebivali\u0161\u010De v Sloveniji,\
  \ obi\u010Dajno bivali\u0161\u010De oziroma sredi\u0161\u010De osebnih in ekonomskih\
  \ interesov v Sloveniji, prisotnost v Sloveniji ve\u010D kot 183 dni v koledarskem\
  \ letu, idr.). Tako za posameznike, ki so po prihodu v Slovenijo napoteni na delo\
  \ v tujino, in iz tega razloga morebiti ne izpolnjujejo ve\u010D pogojev za rezidentski\
  \ status v Sloveniji (saj s Slovenijo ve\u010D ne vzdr\u017Eujejo ustreznih stikov),\
  \ ugotovitev, da se tudi po napotitvi v tujino \u0161tejejo za rezidente Slovenije,\
  \ ne bi bila skladna z ZDoh-2 kot tudi z mednarodnimi pravili na tem podro\u010D\
  ju.\nPogoji za presojanje statusa so namre\u010D osnovani na podlagi ugotavljanja\
  \ stikov, ki jih ima posameznik z dolo\u010Deno dr\u017Eavo in na\u010Deloma sledijo\
  \ mednarodnim standardom, ki so dolo\u010Deni v okviru dav\u010Dnih konvencij. Slovenija\
  \ omenjene dav\u010Dne konvencije sklepa po zgledu Vzor\u010Dne dav\u010Dne konvencije\
  \ Organizacije za ekonomsko sodelovanje in razvoj (v angl. \xBBOrganisation for\
  \ Economic Co-operation and Development \u2013 OECD\xAB), ki ureja pravila o rezidentstvu\
  \ v 4. \u010Dlenu. Veljavne konvencije, ki jih je sklenila Slovenija, tako sledijo\
  \ kriterijem iz tega \u010Dlena. Ti kriteriji so dolo\u010Deni na na\u010Din, da\
  \ dajejo prednost povezanosti posameznika z eno dr\u017Eavo pred povezanostjo z\
  \ drugo dr\u017Eavo (prelomna pravila).\nV zvezi z navajanji, da posamezniki, ki\
  \ so napoteni na delo v tujino, ne pla\u010Dujejo dohodnine niti v dr\u017Eavah,\
  \ v katere so napoteni, niti v Sloveniji oz. v njihovih doma\u010Dih dr\u017Eavah,\
  \ najprej pojasnjujemo, da Slovenija nima neposrednega vpliva na na\u010Din nadzora\
  \ nad izpolnjevanjem dav\u010Dnih obveznosti v drugih dr\u017Eavah. V zvezi s pla\u010D\
  evanjem dohodnine v Sloveniji dodajamo, da so posamezniki skladno z ZDoh-2, tudi\
  \ \u010De so nerezidenti, v Sloveniji zavezani za pla\u010Dilo dohodnine od dohodkov\
  \ z virom v Sloveniji. V primeru, ko imajo posamezniki delodajalca v Sloveniji,\
  \ pri katerem dosegajo dohodke iz zaposlitve, imajo tak\u0161ni dohodki vir v Sloveniji,\
  \ zato so od teh dohodkov tak\u0161ni posamezniki zavezani za pla\u010Dilo dohodnine\
  \ po ZDoh-2, razen \u010De imajo mo\u017Enost uveljavljati ugodnosti po relevantni\
  \ dav\u010Dni konvenciji.\nPoleg omenjenih razlogov za sklepanje dav\u010Dnih konvencij\
  \ slednje predstavljajo tudi pravno podlago za upravno sodelovanje na dav\u010D\
  nem podro\u010Dju in dr\u017Eavam omogo\u010Dajo ustrezno izmenjavo informacij.\
  \ Med dr\u017Eavami \u010Dlanicami EU pa je izmenjava informacij za dav\u010Dne\
  \ namene dodatno okrepljena tudi na podlagi EU direktiv. \_\_\nMinistrstvo za finance\
  \ tako ocenjuje, da je glede na predlog trenutna ureditev ugotavljanja rezidentskega\
  \ statusa po ZDoh-2 ustrezna."
response date: 2022-11-16
response due date: null
sent date: 2022-09-19
title: "Avtomatska dodelitev slov. dav\u010Dnega rezidentstva za tuje dr\u017Eavljane"
upvotes: 27
url: https://predlagam.vladi.si/predlog/15246
