Predlagam, da Vlada RS ukine Komisijo za pritožbe iz delovnega razmerja (KPDR) ali pa vsaj temeljito spremeni sestavo te komisije.
Namreč že bežen pogled na članstvo v tej komisiji kaže, da so člani te komisije večinoma javni uslužbenci, ki so zaposleni na delovnih mestih, kjer se sprejema odločitve, zoper katere se vlagajo pritožbe (kadrovske ali pravne službe). To v praksi pomeni, da odločajo o pritožbah na svoje lastne odločitve, kar pa ne more biti ne pošteno, kot tudi ne nepristransko in takšna komisija po mojem trdnem prepričanju ne more opravljati svoje vloge.
Ta komisija mene spominja na delovanje Zdravniške zbornice, za katero je večini državljanov jasno, da ne more nepristransko soditi o napakah svojih kolegov zdravnikov.
Nenazadnje tudi pravosodni sistem pozna pojem okuženosti, če je vpleteni sodnik povezan z obravnavanim primerm in se zahteva, da se v takem primeru iz procesa izloči. Če bi sodišča delovala na tak način, kot Komisija za pritožbe iz delovnega razmerja pri Vladi RS, potem bi lahko o pritožbi na sodbo odločal isti sodnik, ki je sodbo spisal, kar pa je za demokratčne družbe nesprejemljivo.
Zato kot rečeno predlagam, da se taka komisija ali ukine, ali pa spremeni njeno kadrovsko sestavo tako, da bo le ta lahko o pritožbah odločala strokovno, pošteno in nepristransko.