Predlagam, da se 21. člen (ali se doda nov člen) Zakona o kmetijskih zemljiščih spremeni oz. dopolni, da vsakdo, ki želi kupiti kmetijsko zemljišče in uveljavlja predkupno pravico - le to izkaže že ob oddaji obrazca za sprejem ponudbe.
Prav tako predlagam, da je sam sprejem ponudbe zavezujoč za sklenitev prodajne pogodbe za vsakogar, ki uveljavlja predkupno pravico.
Obrazložitev:
Zaradi sedaj veljavne zakonodaje in upravnih postopkov lahko vsakdo na obrazcu za sprejem ponudbo izjavi, da uveljavlja predkupno pravico, čeprav je ne. Zaradi tega se prodaja kmetijskega zemljišča zavleče lahko tudi za več mesecev, nastane lahko nepopravljiva škoda - resni kupec odstopi od nakupa, lastniki oz. prodajalci pa doživljajo razne pritiske s strani sprejemnikov ponudbe, ki dejansko ne želijo kupiti ampak se samo okoristiti in zavlačujejo s postopki. V takih primerih je potrebno na Upravnih enotah razpisovati razprave, ki so brezplodne, postopki se zavlačujejo po nepotrebnem. V primeru, da bi svojo predkupno pravico moral sprejemnik ponudbe dokazati že v začetku - kot priloga, se že tu naredi velika selekcija resničnih predkupnih upravičencev. Po sedaj veljavni zakonodaji in pravilnikih, ki urejajo uveljavljanje predkupnih pravic pri nakupu kmetijskega zemljišča, sedaj v veliko primerih prihaja do zlorabe predkupne pravice za okoriščanje predkupnih upravičencev in oškodovanje prodajalcev. S spremembo se tako razbremeni upravne postopke (nepotrebna birokracija, razpisi obravnav), časovni roki za odobritev prodajnega posla se skrajšajo, prodajalci pa lahko tako prosto, brez pritiskov in tudi izsiljevanj prodajo kmetijsko zemljišče kupcu, ki bo izpolnil pogoje iz objavljene ponudbe.