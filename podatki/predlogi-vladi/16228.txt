Predlagam, da je tudi cepljenje proti KME v Sloveniji brezplačno, ker je to resno virusno obolenje osrednjega živčevja. Bolezen lahko pusti trajne posledice, povzroča kognitivne motnje, lahko pa pride celo do smrti bolnika. Med posledice bolezni sodijo tudi močni glavoboli, vrtoglavica, motnje sluha, zmanjšana sposobnost koncentracije, mišična atrofija, depresija in motnje razpoloženja ter motnje v delovanju avtonomnega živčnega sistema. Bolezen praviloma zahteva hospitalizacijo in močno vpliva na kakovost življenja tudi po okrevanju. Posledice bolezni so lahko tudi nesposobnost za opravljanje dela in s tem povezana socialna stiska.
Če bi bilo cepljenje brezplačno (za to bi se odločalo več ljudi), bi bili tudi stroški manjši, saj bi bilo manj dragih in dolgotrajnih zdravljenj ter bolniških izostankov. Ja, tako kot nekateri pravijo: "Bolje preventiva kot kurativa".