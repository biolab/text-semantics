 Predlagam, da se uvedejo enokrožne volitve za predsednika oz. predsednico republike. Država bi tako prihranila denar, predsednika oz. predsednico pa bi še vedno izvolili volivke in volivci neposredno.
Enokrožne volitve s preferenčnimi glasovi naj potekajo tako, da na listi kandidatk in kandidatov vsak označi 1., 2. in 3. izbiro. Število izbir naj se omeji na tri, da ne bi bilo označevanje npr. 9 kandidatk in kandidatov prezakomplicirano, poleg tega pa smo iz športa navajeni na nagrajevanje oz. izbor treh najboljših.
Volilna komisija bi najprej preštela, kolikokrat so bili kandidati in kandidatke izbrani za prvo izbiro. Če nihče ne bi prejel absolutne večine, bi prešeteli še preferenčne glasove za tista dva kandidata oz. kandidatki, ki sta bila največkrat izbrana za prvo izbiro. Tema kandidatoma oz. kandidatkama bi torej prišteli glasove tistih, ki so za prvo izbiro izbrali koga tretjega, so pa enega izmed teh vodilnih kandidatov označili za drugo izbiro. Če še vedno ne bi nihče zbral več kot 50 % glasov, bi se prišteli še glasovi tistih, ki katerega izmed obeh vodilnih kandidatk oz. kandidatov niso označili ne za prvo ne za drugo, ampak za tretjo izbiro.
Teoretično bi bilo sicer možno, da nihče ne bi prejel več kot polovico glasov, vendar to ne bi vplivalo na veljavnost volitev.
Predlagani sistem je malce bolj zahteven za razumevanje kot sedanji, tako da bi se morda nekoliko povečal delež neveljavnih glasovnic, vendar ocenjujem, da ne bistveno. (Kot veljavne glasovnice bi se štele vse, iz katerih bi bilo jasno razvidno, kdo je prva izbira; kdo je prva in kdo druga izbira; kdo je prva, kdo druga in kdo tretja izbira.)
V zdajšnjem sistemu imajo volivke in volivci možnost, da pred drugim krogom izvedo, kdo sta kandidata oz. kandidatki z največ glasovi, in pred dokončnim odločanjem še enkrat premislijo svojo izbiro. Vseeno bi tudi volitve, izvedene v enem krogu, predstavljale bolj neposredno izvolitev predsednika oz. predsednice države kot v številnih drugih državah (npr. Nemčiji), v katerih predsednika oz. predsednico države izvoli parlament.