Ker nikjer nisem našel podatka, kakšna je bila metodologija klasifikacije dveh vinjet za osebni promet, me zanima, zakaj je merodajen podatek o višini 1,3 m nad prvo osjo za dražjo vinjeto. Piaggio Porter, ki ima nosilnost komaj 520 kg, sodi v ta dražji razred, medtem ko je za Peugeot Expert, ki lahko pelje večji tovor, dovolj kar navadna vinjeta. Po logiki bi pomislil, da večje vozilo in večja nosilnost bolj obremenjujeta vozišče, vendar je nekdo ugotovil, da je merodajna višina vozila nad prvo osjo, ker je aerodinamika vozila tista, ki obremenjuje asfalt. Drži, nelogično je. Sicer nimam nič proti različnim cenovnim razredom vinjet, se mi pa zdi, da bi takšno klasifikacijo moral izvesti nekdo, ki so mu osnove fizike oziroma logične povezave dobro poznane. V kolikor se v svojem razmišljanju motim, bi prosil za pojasnilo. Prenos slabe prakse iz druge Evropske države ne bom štel kot dober odgovor.
 