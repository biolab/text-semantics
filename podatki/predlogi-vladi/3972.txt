 K boljši učinkovitosti gospodarstva bi zagotovo pripomogla večja potrošnja slovenskih izdelkov. Povečano potrošnjo bi lahko dosegli tako, da bi bili delavci in upokojenci, ki so plačani iz proračunskih davkov in prispevkov in imajo neto plačo ali pokojnino večjo kot 1500 EUR dolžni kupovati samo slovenske izdelke in storitve.
Podobne ukrepe poznajo tudi drugod po svetu. Po mojih informacijah je bil v Švici velik škandal, ko so ljudje videli ženo nekega lokalnega politika kupovati v drugem kantonu in ne v tistem, iz katerega je prišla njegova plača. V Švici bolj ščitijo trgovino, v naših razmerah bi bilo po mojem mnenju potrebno zaščititi industrijsko proizvodnjo. V kolikor tega ni mogoče urediti kot pravno obvezo (seveda za določen čas npr. 3 leta),  je ljudi, ki so financirani iz proračuna in imajo visoke dohodke možno k potrošnji slovenskih izdelkov zavezati tudi moralno.
Tak ukrep bi zagotovo prinesel več zaslužka obstoječemu gospodarstvu, da pa bi se ustanavljali novi (tudi majhni) industrijski obrati in storitvena podjetja bi bilo primerno na Ministrstvu za gospodarstvo odpreti oddelek, ki bi bodočim podjetnikom nudil brezplačne informacije o ustanovitvi podjetja, o osnovnih predpisih za podjetja. Ta oddelek bi moral zbirati tudi informacije, katere slovenske artikle in storitve je težko kupiti in jih posredovati podjetnikom.
Seveda bi takšen ukrep moral pravno veljati na krajši rok (npr. 3 leta). V tem času bi bilo nujno ugotoviti razloge, ki uničujejo slovensko gospodarstvo in jih odpraviti ali vsaj omiliti, kadar se jih odpraviti ne da.