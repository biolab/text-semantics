Glede zaposlitev v javni upravi (JU) krožijo miti o sistemu VIP, nepotizmu ipd. Zato se predlaga, da se sistem zaposlovanja priredi na podoben način, kot je že vpeljan za nepolitične položaje v ustanovah EU (administratorji, prevajalci, sistemci itd.), kjer postopek vodi urad EPSO (European Personnel Selection Office).
 
Prav vsi “nepolitični” kandidati, ki predložijo dokazila o izpolnjevanju pogojev (spričevala, certifikati,...), morajo najprej opraviti dvoje preliminarnih testiranj. Ob dogovorjeni uri se zglasijo v uradu, se identificirajo z osebnim dokumentom (da se ne ponovi primer Marinič), kjer dobijo neko številko za prijavo v računalniško aplikacijo za testiranje. Program seveda ne ve, kdo je kdo in šele čisto na koncu, ko so kandidati razvrščeni po rezultatih, se izve, kateri “srečneži” so se uvrstili v naslednje kroge. (nekaj podobnega, s čimer se anonimnost zagotavlja pri maturi)
 
Vsi ustrezni kandidati so povabljeni v  prvi krog, ki je enak za vse in preveri kandidatovo osnovno pospravljenost “podstrešja”, funkcionalno pismenost, sposobnost reševanja najosnovnejših nalog. Računalnik iz ogromne baze nalog izbere nekaj za vsako področje, kandidat ima na voljo omejeno količino časa, da jih reši in na koncu elektronsko odda. Uporaba mobilnih telefonov in podobnih komunikacijskih naprav je seveda prepovedana, ravno tako kalkulatorji in podobne naprave, lahko pa kandidat uporablja list papirja (ki ga dobi od nadzornika) in si izposodi pisalo. Seveda je prisoten še nadzornik, ki pazi, da ne pride do “teamskega sodelovanja” ali drugih oblik goljufanja. Test vključuje nekaj matematičnih tekstnih nalog na nivoju OŠ, zmožnost razumevanja kratkega (max. 10 stavkov) nezahtevnega teksta (med podanimi označi tiste trditve, ki povedo to, kar je zapisano) ipd. Dodan je tudi osnovni test poznavanja slovenske slovnice (pravilna raba ločil, velikih začetnic, sklonov).
 
Računalniška aplikacija anonimno oceni vse oddane rešitve, kandidati, ki dosežejo nek minimum točk in tudi minimum za vsako področje, so povabljeni v drugi krog. Izvedba je podobna kot v prvem krogu, le da se sestoji iz “kviza” (npr. odgovori a, b, c, d) za določeno strokovno področje. Kjer je potrebno, se doda tudi test osnovnega poznavanja tujih jezikov. Aplikacija tudi tokrat anonimno oceni vse naloge in kadrovski službi preda seznam najboljših nekaj kandidatov za posamezno delovno mesto. Vsi tako selekcionirani kandidati morajo obvezno doseči neko minimalno število točk.
 
Najboljši tako selekcionirani kandidati so nato povabljeni v naslednje kroge, ki se izvedejo po klasičnih postopkih za posamezno področje (razgovori, morebitni praktični testi...)
 
Da se zmanjša možnost zlorab (popravljanje lestvic ali “uhajanje” nalog, ki pa zaradi velikega nabora nima velikega pomena), se postopek izvedbe prvih dveh krogov outsourca na zunanjega izvajalca, najbolje kar na EPSO, ki v Sloveniji že ima potrebno infrastrukturo.
 
Hkrati se izvede prevetritev že zaposlenih, da se najde tiste, katerih najmočnejša “kvalifikacija” je VIP. Možni sta dve varianti:
Radikalna: odpusti se vse  uslužbence JU, ki seveda imajo možnost ponovno kandidirati; če  prestanejo sito prvih dveh krogov, imajo zaradi ustreznih izkušenj  tako in tako kar precejšnje možnosti za vrnitev na dotedanje mesto
Zmernejša: vsi uslužbenci JU  gredo v prvi krog in eventuelno v drugega; tisti, ki “preživijo”  (dosežejo nek minimum točk), obdržijo svoje delovno mesto,  ostalim se zahvalimo za sodelovanje in izvedemo postopke za  zapolnitev njihovih mest.
Tisti že prej zaposleni, ki so uspešni po katerikoli varianti, obdržijo vse dotakratne ugodnosti, v primeru osipa “zgoraj” imajo cele lepe možnosti za napredovanje.