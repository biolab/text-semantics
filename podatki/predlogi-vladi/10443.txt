Slovenija se sooča z naglo starajočim prebivalstvom. Vsak peti prebivalec ali prebivalka sta starejša od 65 let. Zaradi razmer, ki so nastale in povečane diskriminacije starejših, društvo Srebrna nit – Združenje za dostojno starost poziva vlado, naj ustanovi institut Varuha starejših.

Razlogi za ustanovitev Varuha starejših so: slabša obravnava starejših v zdravstvu ter nezadostna socialna in finančna zaščita starejših - številni se v Sloveniji s pokojnino komaj preživljajo. Zaradi migracij mlajših v tujino pa se bodo krizne razmere glede oskrbe starejših, še posebej na podeželju, močno povečale.

Velikemu delu prebivalstva v Sloveniji torej grozita revščina in socialna izključenost. Pričakujemo, glede na potrjeno nezadostno skrb za starejše v Sloveniji, po podatkih revizije Računskega sodišča, da bo zakon o dolgotrajni oskrbi  sprejet v prvi polovici leta 2020. Slovenija je ena redkih evropskih držav, ki ga še nima. Ocenjujemo, da je skrajni čas za ustrezno skrb za starejše in dodatna finančna sredstva, ki jih bo zagotovila v država. Sploh ob dejstvu, da bo na primer Ministrstvo za obrambo dobilo dodatnih 21, 9 milijonov evrov.

Nezaščitenost – zdravstvena, finančna in socialna ogroženost starejših in neustrezno ukrepanje države predstavljajo tudi veliko breme za njihove družine. Kar vodi v izgorelost mlajše generacije in poveča možnost nasilja nad starejšimi, ki je že zdaj vedno bolj prisotno tudi v Sloveniji. Srebrna nit meni, da starejši zaslužijo vsaj takšno posebno in osredotočeno pozornost, kot si jo športniki (v obliki varuha pravic športnikov), in vsaj toliko sredstev, kot jih država namerava nameniti zapornikom - 100 milijonov evrov bo na ministrstvu za notranje zadeve namenjenih gradnji in preureditivi zaporov. 

Ustava vsekakor dopušča in celo izrecno predvideva možnost ustanavljanja posebnih varuhov. Dolžnost države je izvajati sistematične ukrepe, ki bodo omogočali dostojno starost.

Srebrna nit je pri ustanavljanju Varuha starejših pripravljena aktivno sodelovati. 

Biserka Marolt Meden, predsednica

društva Srebrna nit – Združenja za dostojno starost

 