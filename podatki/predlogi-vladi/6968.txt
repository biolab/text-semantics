Predlagam, da se v Zakon o orožju uvede novo orožno listino, in sicer Dovoljenje za posest varnostnega orožja.
Razlikovala bi se od drugih orožnih listin v treh bistvenih točkah: 
1: Zanjo lahko zaprosi vsak polnoleten državljan RS. Drugi pogoji ostanejo isti kot pri ostalih listinah (nekaznovanost, zanesljivost, Izpit za rokovanje, zdravstveni pregled in gora denarja).
2. Omogoča izključno posest orožja. To pomeni, da se orožje ne nosi v javnosti, ampak le doma pri lastniku, izjemoma se gre lahko na strelišče ali npr. h puškarju.
3. Orožje je lahko izključno kategorije B6, torej šibrovka, in strelivo ne sme biti enovitno. Mogoče bi se lahko omejili le na repetirne šibrovke.
Zakaj šibrovka? Zato, ker ima uporaben domet okoli 50m, majhno prebojnost, so velike, držijo malo nabojev in so relativno počasne v primerjavi z drugim orožjem. To pomeni, da ne predstavljajo kakšne resne nevarnosti v smislu terorizma, antentatov ipd., hkrati pa dovolj učinkovite za morebitno uporabo doma. 
Ne bojijo se jih niti v UK in Avstraliji, kjer jih je kljub izredno restriktivni orožni zakonodaji še vedno enostavno dobiti.
Glede na dejstvo, da tako orožje nebi predstavljalo kakšne večje nevarnosti za okolico, ne vidim razloga, da bi državljanom, ki si želijo na ta način zavarovati sebe in svoj dom, to preprečili.