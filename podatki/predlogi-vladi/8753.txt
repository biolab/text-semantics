Lidija Jerkič je dolga leta načelovala sindikatu SKEI, ki na papirju kakor zastopa delavce v panogah kovinske in elektro industrije. V podjetju Litostroj jeklo (ali tudi poangleženo Steel) ima omenjeni sindikat toliko članov, da ima tam registrirano celo podružnico. Navkljub vsej tej "pokritosti" kar dve leti nihče od sindikalistov ni opazil ali ni hotel opaziti, da omenjeno podjetje ves ta čas zaposlenim ni plačevalo prispevkov za socialno varnost. In tudi po razkritju tega se je sindikat odzval silno medlo z neko skrajno benigno "obsodbo", dobro skrito na svojih spletnih straneh. Ali je omenjeni sindikat z Jerkičevo na čelu res popolnoma nesposoben ali je celo namerno po nojevsko tiščal glavo v pesek, to v tem trenutku niti ni tako pomembno, pomembneje je, da bodo opeharjeni člani ob upokojitvi pristali na beraški palici, čeprav so si od že tako minimalnih plač dobesedno trgali od ust, da so lahko plačevali članarino in s tem vodstvu sindikata omogočali lagodno življenje in cinično poziranje v majicah s podobo nekega argentinsko kubanskega zločinca proti človeštvu, ne da bi kakorkoli s prstom mignili za menda "zakonsko zajamčene" pravice svojih članov.
No, "draga naša" Lidija Jerkič se je v začetku oktobra navkljub tako "odličnim" referencam ustoličila na vrhu ZSSS. In to z zelo prepričljivo večino, malone soglasno. Kar pomeni, da so predstavniki skoraj vseh sindikatov glasovali zanjo. S tem pa so zelo nazorno pokazali, da so jim delavske pravice deveta briga! Takšnim "delavskim zastopnikom" pa nikakor ne sme biti mesta v nobeni fazi socialnega dialoga! Vključno s stolčki za "predstavnike delojemalcev" v Državnem svetu!
Ob tem predlagam še, da se ZSSSjeve "kvote" zapolnijo predstavniki tistih sindikatov, ki še niso pozabili na delavce, še raje pa s predstavniki podjetij, kjer dokazano izvajajo primere dobre prakse.