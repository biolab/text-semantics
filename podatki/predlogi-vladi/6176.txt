 Pozdravljeni,
glede na to, da se veliko mladih zabava in tudi dela v nočnih klubih in diskih (nadalje: klubi) kjer se predvaja zelo glasna glasba, predlagam, da se postavijo strožje smernice o varovanju sluha na teh območjih. 
Na vidnih mestih v klubih se naj postavijo podatki o jakosti glasbe, ki se tam predvaja. Dobrodošla bi bila tudi informacija, kako dolgo smo lahko takšni jakosti varno izpostavljeni. Na vidnih mestih se naj postavijo tudi opozorila, ki svetujejo uporabo varovalne opreme za sluh. Klubi naj tudi nudijo obiskovalcem brezplačno zaščito za sluh - kar je že tudi praksa ponekod v tujini - kot so npr. čepki za ušesa. 
V klubih se naj tudi poostri nadzor nad doslednim upoštevanjem Pravilnika o varovanju delavcev pred tveganji zaradi izpostavljenosti hrupu pri delu. V 4. točki 11. člena tega pravilnika piše, da "delodajalec mora zagotoviti, da delavci uporabljajo osebno varovalno opremo za varovanje sluha". Varovalno opremo za sluh, pa po mojem opazovanju, uporabljata samo varnostnik v mariborskem KMŠju in natakar v ljubljanskem Cirkusu. V klubih kot so Parlament, Pr' Skelet v Ljubljani in Plus Minus v Mariboru, pa so delavci nezaščiteni pred hrupom.  
Mladina se ne zaveda, da obiskovanje klubov, pa tudi če samo enkrat na teden, ni tako nedolžno. Zvonenje v ušesih po zabavni noči je povezano s poškodbo sluha. Po večkratnem zvonenju v ušesih, pa se lahko zgodi, da to sploh ne preneha. Študenta, ki mu neprestano piska v ušesih, pa si ne predstavljam, da lahko zbrano študira. Zato vas prosim, da poskušate rešiti omenjen problem. 
Lep pozdrav