Čeprav smo dali priložnost aktualni Vladi RS, kateri premier je Janez Janša, ta vlada izgublja vso kredibilnost in zaupanje s svojimi dejanji, pa tudi javnomnenjske ankete kažejo močan upad podpori vlade.
Predlagamo, da se takoj vzpostavi TEHNIČNA oz EKSPERTNA VLADA, na ministrske položaje pa postavi posameznike, ki
- imajo dobre vodstvene sposobnosti,
- so etično neoporečni,
- imajo kredibilnost,
- imajo znanje in so dokazljivo usposobljeni (so izobraženi) za vodenje večjih socialno-ekonomskih sistemov ter so neodvisni in kompetentni strokovnjaki s področja, ki bi jim bilo zaupano v vodstvo,
- niso v nikakršnih kazenskih postopkih,
- postavljajo interese države pred interese posameznih elit.
V Sloveniji imamo kar nekaj ljudi, ki so zanesljivo sposobni vlado voditi bolje kot vodja katerekoli politične stranke in bi delali v dobrobit državljanov in državljank RS.
V Sloveniji se kriza vse bolj zaostruje. Vse pogosteje smo priča ideološkim bitkam ter nespoštljivi komunikaciji do prebivalstva in to s samega vrha. Sledimo navodilom stroke in vlade glede zdravstvenih priporočil, ki pa sta tako stroka kot vlada popolnoma neusklajeni, saj z ene strani prejemamo ene info, z druge drugačne informacije (in to celo na dnevni ravni). In pika na i, namesto, da se v Vladi RS v celoti ukvarjajo s sistemsko problematiko v RS, iz dneva v dan prihajajo nove in nove afere s samega vrha. Trenutna ekipa, ki jo ima Janez Janša, ni kompetentna in ne zaseda pravih ministrstev.
- minister za notranje zadeve Aleš Hojs, ki je že zdavnaj nepreklicno odstopil, pa je še kar na ministrskem položaju,
- ministrica za kmetijstvo Aleksandra Pivec, ki zapravlja davkoplačevalski denar za osebne zadeve in se je vse do zadnjega oklepala svojega položaja,
- minister za gospodarstvo Zdravko Počivalšek, ki je osumljen korupcije v zvezi z nabavami zaščitne opreme, pa tudi še kar ostaja minister,
- za ministrico za šolstvo Simono Kustec zadostuje že opravičilo za ne nošenje maske na zaprti prireditvi, kjer je prek 200 ljudi, čeprav so dan pred tem v odloku zapovedali, da je obvezno nošenje maske v zaprtih prostorih za vse, brez izjem,
- minister za obrambo Matej Tonin, ki v času največje krize denar namenja vojski, pa ne gre za zanemarljiv znesek, in sicer 780 mio €,
- minister za okolje in prostor Andrej Vizjak, ki se je zaradi večje količine nakupa delnic Petrola znašel pod drobnogledom ATVP zaradi suma zlorabe notranjih informacij, potem ko se je vlada odločila popolnoma liberalizirati cene naftnih derivatov, kar pa bi lahko pomembno vplivalo na poslovanje Petrola,
- minister za kulturo Vasko Simoniti, ki do slovenske kulture nima trohice spoštovanja,
- minister za zdravje Tomaž Gantar, ki želi oskubiti javno zdravstvo,
- minister za zunanje zadeve Anže Logar, ki pošilja pamflete v Evropo,
- minister za finance Andrej Šircelj, ki se mu primankljaj dobre 4 milijarde zdi povsem sprejemljiv,
- minister za javno upravo Boštjan Koritnik, ki se mu v času krize zdi popolnoma pošteno, da si politiki višajo plače, medtem ko državljani in državljanke RS izgubljajo službe,
- minister za delo, družino, socialne zadeve in enake možnosti Janez Cigler Kralj, ki ne podpira enakih možnosti za vse,
- ministrica za pravosodje Liljana Kozlovič, ki glede posilstev pravi: “Ugotavljamo, da si ženske včasih ne upajo prijaviti, ali pa prijavijo in potem umikajo prijavo, ali pa tudi same s svojimi vzorci določene zadeve nekako povzročijo.”; s to izjavo jasno kaže, da nima stika z realnostjo, predvsem pa, da se ne postavi na stran žrtev, ampak jih celo stigmatizira.
Dovolj imamo 30 let enih in istih ljudi, ki se vrtijo v parlamentu in vladi. Zahtevamo spremembo. Zahtevamo strokovnjake na svojih področjih.

Citiramo tudi Jožeta P. Damijana (vir: www.dnevnik.si/1042934322/mnenja/kolumne/tehnicna-ne-prehodna-vlada):
Zakaj najmočnejša stranka to počne, se najbrž skriva v basni o škorpijonu in žabi. Njen predsednik si ne more pomagati. Osebne frustracije in gon po nadvladovanju ga silijo v ekstreme, ki ga vedno znova oddaljujejo od cilja. Hkrati se zaveda, da je to njegova najbrž zadnja priložnost. Kot edini mehanizem za pot do cilja je zaznal totalitarizem. V svojem pragmatizmu je kot pot do cilja zajahal val identitetne politike. Ubral je konservativno nacionalistično platformo, ki je tujek v sodobni Evropi. Toda navkljub najbrž zgolj pragmatičnemu jahanju na ideološki agendi so mehanizmi, cilji in posledice enaki, kot če bi v to zares verjel. Cilj je na silo in na hitro spremeniti družbeni ustroj te države. V protimoderno, arhaično, enoumno, nacionalistično in ksenofobno avtokratsko vodeno državo po zgledu Madžarske, Belorusije in Turčije. Ker se predsednik vlade zaveda, da je časa malo, se za dimno zaveso polemik, ki jih lansira, poslužuje blitzkrieg strategije. Gre za blitzkrieg prevzem vseh ključnih funkcij v javni upravi in podjetjih v portfelju države. Gre za blitzkrieg napad na nevladne organizacije in blitzkrieg napad na vse javne medije. Vladajoča stranka ob asistiranju »koristnih idiotov« prevzema vse ključne funkcije, hkrati pa nevtralizira civilno družbo in si želi podrediti medije, ki naj bi ji po madžarskem in turškem vzoru omogočili ohranitev na oblasti.
Zadeve so šle zelo daleč. Predaleč. Problem je, da se bomo najmanj čez eno leto zbudili v povsem in nepovratno drugačni državi. V Orbanovi ali Erdoganovi mini diktaturi. In to je ključni razlog, da je proti temu treba ukrepati takoj. Čez eno leto bo prepozno. Takrat ne bo več kritične mase medijev, ki bi objektivno spremljali dogajanje in nastavljali ogledalo oblasti. Ne bo več spontanih mirnih demonstracij in nikogar, ki bi poročal o prepovedi shodov ali na silo s solzilcem in vodnimi topovi zatrtih protestih.