Predlagam, da naj bo osnovni in najbolj bistven pogoj za pridobitev državljanstva Republike Slovenije dobro znanje slovenskega jezika, ki bi se ob predložitvi vloge za državljanstvo tudi preverjalo z različnimi jezikovnimi testi in se na podlagi tega presodilo, ali si nek človek zasluži slovensko državljanstvo ali ne. Prav tako bi se lahko vsem tistim polnoletnim ljudem, ki so že slovenski državljani in ga ne obvladajo ter ga niti ne  poskušajo obvladati oz. ne kažejo želje po tem, državljanstvo odvzelo, dokler se ne naučijo dobro slovenskega jezika in lahko v njem izpolnjujejo razne slovenske formularje, berejo slovenske knjige in javne dokumente ter v tem jeziku tudi javno govorijo. Z drugimi besedami, dokler človek v naši državi ne obvlada slovenskega jezika, se v državo tako ali drugače ne more aktivno vključiti in se asimilirati v samo družbo, kar ima lahko katastrofalne posledice za človeka samega, zato bi se res moralo gledati na to, da bi slovenski jezik obvladali vsi slovenski državljani. Ravno slovenski jezik je namreč  tisti, ki najbolje definira državo Slovenijo in upravičenost Slovencev  do lastne države. Je edini jezik, ki je uraden na področju celotne države, medtem ko sta italijanščina in madžarščina kot jezika uradna na območjih, kjer je izrazito prisotna tudi italijanska ali madžarska manjšina in ta predstavlja širok del prebivalstva. Zato drugi jeziki kot uradni trenutno niso omogočeni ali zaželeni, ker nobeni drugi narodi v slovenski državi na katerem območju ne predstavljajo tolikšnega števila prebivalstva kot recimo Madžari v Prekmurju ali Italijani v slovenski Istri. Če pa se v teh primerih zgodi, da se mora nekemu državljanu državljanstvo odvzeti in nima  drugega (čeprav ima kar veliko priseljencev pogosto dvojno državljanstvo in bi jim eno še vedno ostalo), postane ta uradno človek brez državljanstva ali t. i. državljan  sveta, kar pomeni, da ni upravičen do nobene od ugodnosti, ki mu jih lahko  nudi država (recimo v socialnem smislu glede nadomestil in otroških dodatkov ter obveznega in dopolnilnega zdravstvenega zavarovanja), posledično pa si bo ta človek še kako želel, da se dobro nauči slovenskega jezika in se tako ali drugače vključi v slovensko družbo in tudi njeno kulturo. Nepremičnine v lasti tujcev v naši  državi bi morale biti enako obdavčene kot vse ostale, pa če je ta človek  naš državljan ali ne, takisto njegovo delo na delovnem mestu v naši državi. To bi uredilo mnogo stvari na najrazličnejših področij, ki so trenutno problematična v Republiki Sloveniji. Dodatek: tudi za Slovence, ki bi si želeli dobiti službo v medijih, bi morali zahtevati popolno obvladovanje slovenskega jezika, posebej v primeru zvočnih medijev tudi v smislu pravilne izgovorjave besed in pravilne slovnice. Vse preveč napak opažam pri njih v polovičnem vikanju, napačnih uporabah nedoločnika in namenilnika, slabi uporabi dvojine in neuporabi rodilnika oz. genitiva pri zanikanju ter seveda prevelikem številu anglizmov in balkanizmov, med katerimi velika večina teh v naš jezik ne spada. Zaradi napačne uporabe jezika v medijih se dogaja, da tudi veliko Slovencev svojega lastnega jezika ne obvlada več tako, kot bi ga morali.