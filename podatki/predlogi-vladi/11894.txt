Vladi predlagam uvedbo zakonske možnost, da lahko lastnik z eno registracijo (tj. enim kompletom dveh registrskih tablic, eno letno dajatvijo za uporabo vozil v cestnem prometu in enim zavarovanjem - oboje v višini, ki velja za močnejše oz. dražje od obeh vozil) registrira do dve osebni vozili.
Ker sta registrski tablici samo dve to pomeni, da lahko lastnik naenkrat uporablja le eno osebno vozilo. Tako ne bi v nobenem smislu po nepotrebnem povečali gneče na cestah, onesnaževanja okolja in tveganja za višje škode zavarovalnicam.
Prav tako ne bo na škodi državni proračun, saj bo nekaj izpada iz naslova letne dajatve več kot nadomestilo več pobranega davka iz naslova prodaje novih oz. rabljenih osebnih vozil.
DARS bo z ukrepom samo pridobil, saj bo tako prodal več vinjet (ker te niso prenosljive).
Tak sistem poznajo v Švici, kjer odlično funkcionira.
Predlog je posebej smiselen v luči gospodarske škode, ki jo zaradi COVID-19 trpijo proizvajalci in trgovci z osebnimi vozili. Naj spomnimo, da je ravno Renault, kot edini proizvajalec avtov pri nas, letos utrpel dobrih 40% padec prodaje.
Prepričan sem, da tudi pri nas obstaja veliko lastnikov osebnih vozil, ki bi takšno možnost pozdravili in izkoristili.