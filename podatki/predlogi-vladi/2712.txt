Vladi predlagam, da s primernim ukrepom omogoči resnično fleksibilnost na trgu delovne sile. To bi delovalo tako, da bi delodajalec lahko brez zapletov odpustil določen odstotek zaposlenih, če bi v enakem številu zaposlil druge, ki so trenutno prijavljeni na Zavodu za zaposlovanje. S tem bi resnično omogočili, da delodajalec lahko vodi podjetje z najboljšo možno ekipo, zaposleni pa bi vendarle vedeli, da delo je, vendar samo za tiste, ki so se pripravljeni primerno potruditi. S takšnim ukrepom bi pridobili predvsem na kvaliteti delovne sile, kar je ključnega pomena za konkurenčno prednost našega gospodarstva.
Med klepetom mi je uspešen podjetnik zaupal svojo težavo. Med velikim številom zaposlenih ima tudi nekaj takšnih, ki ne delajo dobro, niso motivirani in tako naprej. Bila sva si enotna, da jih je težko odpustiti, ker se bodo najbrž pritožili na vse možne načine in delodajalcu povzročili še več skrbi. V kolikor bi imel možnost teh nekaj zaposlenih odpustiti in zaposliti druge, ki bi delali bolje, bi s tem rešil doberšen del svojih težav, predvsem pa bi se lahko bolj posvetil doseganju ciljev. Zaposleni imajo sedaj občutek, da so nedotakljivi, ker so njihove pravice tako močno izpostavljene. Prepričan sem, da je podjetnik korektno opisal situacijo in sem tudi sam prepričan, da resnično želi izboljšati svojo ekipo in ne manipulirati z zaposlenimi. Verjamem, da so podjentiki s takšnim pristopom temelj rešitve našega gospodarstva in bi jim zato morali prisluhniti.