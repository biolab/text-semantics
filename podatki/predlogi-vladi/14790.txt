Kot pravnik z delom v pravosodju predlagam vladi oziroma ministrici za pravosodje, da sprejme spremembo Sodnega reda, in sicer 167. člena (toga) in 168. člena, ki se nanašata na službena oblačila sodnikov. Predlagam, da se doda, da toga ni izključno oblačilo, ki bi ga morali nositi sodniki, ampak tudi višji pravosodni svetovalci z opravljenim pravosodnim izpitom, ki so pooblaščeni opravljati številna procesna dejanja sodnikov na glavnih obravnavah oziroma narokih, vključno z zaslišanji strank. Predlagam, da se znamenje na levi rami toge, zanje označi v drugačni barvi, tako da se jasno razlikuje od sodniške toge in je tako vsem strankam postopka jasen njihov položaj v sodni strukturi. Namreč trenutno je toga obvezna tudi za odvetniške kandidate, katerih znak se v barvi (modra) razlikuje od znaka odvetnikov (vijolična). Smiselno enako bi torej morali sprejeti za sodno osebje, ki opravlja sodniške naloge na podlagi odredbe. Namreč s tem bi se ponovno zagotovila enakopravnost procesnih strank v sodnih dvornah in zasledoval cilj in smisel tog, zaradi katerih so le te sploh določene kot obvezne. Trenutno višji pravosodni svetovalci opravljajo procesna dejanja in vodijo naroke, pri čemer pa so oblečeni v vsakodnevna oblačila, zagovorniki, pooblaščenci, tožilci in odvetniški kandidati pa so oblečeni v toge. S tem se izpodbija in krni ugled sodstva, niža njegova avtoriteta, podreja sodno usebje in pa vzpostavlja neenakost procesnih strank.