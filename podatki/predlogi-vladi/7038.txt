Danes sem v medijih prebrala članek, kako se predstavniki Družbe za upravljanje terjatev bank (DUTB) razburjajo, ker so jim znižali plače iz ekstremnih 37.000,00 EUR na 17.000,00 EUR.  Še več. Primerjajo se celo z medicinskimi sestrami in s tem žalijo vse ostale zaposlene v JS in JU, ki prejemajo nekaj desetkrat nižje plačilo za svoje delo. 
Pri mnogih poklicih v JS se plače celo nižajo. Potrebovali bi nov kader, pa pravijo, da ni denarja za to. Nekateri že 8 let niso napredovali v višje plačilne razrede, pa dejansko delajo. 
Kaj lahko pokažejo na slabi banki? Kaj so naredili? Kaj je šlo na bolje? Mar so plačani na uspešnost in prejemajo nagrade že zato, da pridejo v službo? Kako jih ni sram sploh omeniti, da bi dobili toliko denarja za svoje nedelo?! Kakšni ljudje so to? Mar živijo na marsu, da ne vedo, kakšni so pogoji v državi in da nihče drug ne pride niti približno blizu njihovim zaslužkom? Ljudje delajo tudi v JS za minimalno plačo in to že leta. Ni napredovanj, ničesar. 
Vsepovsod se vlada sklicuje na krčenje kadrov v JS in JU, ZUJF še kar naprej velja, opozarjajo nas na zategovanje pasov na vsakem koraku in nam žugajo, češ, ni denarja. Zaposleni na DUTB so državi v sam strošek. Če ni denarja, ni za nobenega denarja! Ne za predstavnike slabe banke, ne za medicinske sestre, ne za nobenega! Kdo sedaj laže oziroma zavaja?
Vladi zato predlagam takojšnjo ukinitev slabe banke in s tem povezanih stroškov. 
 
 
 