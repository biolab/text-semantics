Spoštovani,
Ko poslušam dnevne izjave, ki se nanašajo na zaščitna sredstva ugotavljam, da se predvsem govori o zaščitnih maskah in ventilatorjih, premalo pozornosti pa se posveča promociji uporabe dezinfekcijskih sredstev, ki so zelo pomemben dejavnik zaščite zoper COVID 19. Navedene izdelke je v teh dneh težko ali celo nemogoče kupiti, njihova cena pa je previsoka.
Gre za blaga dezinfekcijska sredstva, ki se lahko uporabljajo direktno na zdravo kožo, in ne za bolj agresivna sredstva, ki temeljijo predvsem na osnovi klora in njegovih spojin.
Kot blaga dezinfekcijska sredstva, ki so se pokazala učinkovita proti COVID 19 stroka omenja 70% etanol (etilni alkohol) in 3 % vodikov peroksid.
 
Izkušnje s 70 % etanolom
V slovenskih lekarnah se prodaja 70 % etanol v pakiranju od 1 litra, po ceni 23 EUR. Menim, da je v času epidemije cena tega dezinfekcijskega sredstva previsoka (v Srbiji je v lekarnah možno kupiti 70% etanol po ceni le malo večji od 2 EUR po litru, to pomeni da je v Sloveniji cena več kot desetkrat večja kot v Srbiji).
 
Izkušnje z 3% vodikovim peroksidom
Cena 3% vodikovega peroksida v pakiranju od 1 litra, ki se je še do pred kratkim lahko kupilo (proizvajalec je galenski laboratorij Ljubljanskih lekarn), je znašala od 6 do 9, 5 EUR. Ko pa se je začelo dogajanje okoli COVID 19, v prodaji skoraj ni možno kupiti pakiranja od 1 litra ampak samo pakiranje od 120 ml, in sicer, po ceni 3, 34 EUR. To pomeni, da cena na liter po novem znaša 27, 83 EUR.
 
Ker se v lekarnah ne da več kupiti omenjenega izdelka v litrski embalaži, sem se o njem pozanimal v tovarni Belinka, ki ga izdeluje. Dejali so mi, da ga pri njih posameznik ne more kupiti, da pa ga lahko kupim v prodajalni Mavrica. V prodajalni Mavrica na Celovški cesti, so mi povedali, da prodajajo le 35% vodikov peroksid v litrski embalaži, kupijo pa ga lahko samo podjetja, in ne posamezni občani, pakiranje od 1 litra stane, cca 6 EUR. Če se 35 % vodikov peroksid razredči z vodo, se lahko iz 1 litra 35 % vodikovega peroksida dobi, cca 11 litrov 3% vodikovega peroksida.
 
Glede na navedeno predlagam, da Vlada Republike Slovenije sprejme ukrepe, ki bi omogočili, da so dezinfekcijska sredstva bolj dostopna prebivalcem, da se prodajajo po primernih cenah ter v primerni velikosti pakiranja, in sicer:
- da se bolj kot do sedaj promovira uporaba dezinfekcijskih sredstev za preprečevanje širjenja in obvladovanje COVID-19, ter da se le ta naredijo bolj dostopna in cenovno ugodna za široko prebivalstvo;
- da se v času trajanja epidemije država odreče trošarini za 70% etanol, kar bi zmanjšalo tudi njegovo prodajno ceno. Zaradi možne nenamenske uporabe naj se omeji količina izdelka, ki se lahko naenkrat kupi v lekarni ali kateri drugi prodajalni;
- da se omogoči boljša dostopnost 3% vodikovega peroksida, ter naloži lekarnam oziroma prodajalnam, da le tega dajo v promet v primerni embalaži (npr. plastenkah ali steklenicah od 1 litra). Če to ni možno, naj se v času trajanja epidemije omogoči nakup 35 % vodikovega peroksida tudi posameznikom. Glede na to, da je 35% vodikov peroksid prekurzor je potrebno prodajo organizirati na način, da se kupci identificirajo ter da se omeji količina, ki se lahko naenkrat kupi;
- da se za 70% etanol, 3% ali 35 % vodikov peroksid, ter za druga dezinfekcijska sredstva, ki se lahko uporabljajo za razkuževanje/dezinfekcijo/dekontaminacijo naredijo navodila o uporabi ter distribuirajo po celi državi;
- po končani epidemiji naj se vsa nepotrebna dezinfekcijska sredstva poberejo, shranijo in ustrezno procesirajo oziroma uničijo.
 
S spoštovanjem,
 
Blaž Mihelič
univ. dipl. inž. kemije