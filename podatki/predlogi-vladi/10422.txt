V iniciativi Očistimo Slovenijo reklamnih panojev predlagamo vladi naj v najkrajšem možnem času pozove Inšpektorat za kmetijstvo k odstranitvi vseh reklamnih panojev, ki stojijo na kmetijskih zemljiščih. Panoji ob slovenskih državnih cestah in avtocestah ogrožajo zbranost voznikov, grobo posegajo v naravo in s tem vizualno onesnažujejo slovensko krajino. Reklamnih panojev je vse več, novi pa rastejajo iz dneva v dan, medtem ko se za konstrukcije uporabljajo tako ladijski zabojniki, odslužena vozila kakor tudi unikatni simbol slovenske krajine - kozolec. Zakonodaja na tem področju je jasna, obstaja tudi sodna praksa: Upravno sodišče je v sodbi 318/2017-18 z dne 3. oktobra 2017 izrecno poudarilo, da na kmetijskih področjih postavljanje objektov za oglaševanje ni dovoljeno in pri tem ni bistveno, ali je kmetijsko zemljišče, na katerem je postavljen objekt, kljub temu lahko obdelano ali ne.
Predlagamo vladi oz. za to področje pristojnemu Ministrstvu za kmetijstvo, gozdarstvo in prehrano naj nemudoma začne z odstranjevanjem oglaševalskih panojev s kmetijskih zemljišč.
V priponki si lahko ogledate le nekaj primerov katastrofalne situacije ob slovenskih avtocestah, s katerim tudi številnim turistom dajemo misliti, da je v Sloveniji očitno mogoče postavljati panoje tako rekoč povsod.
Lep pozdrav