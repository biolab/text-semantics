Predlagam, da upravljavec portala PredlagamVladi.si pripravi navodila oz. izobraževanje za uradnike, ki v imenu pristojnih organov pišejo odzive na predloge, podane na portalu.
Vse prevečkrat (v 99% primerih) se odziv pristojnega organa glasi približno tako: "To področje ureja X člen Zakona, ki določa...Področje je tako urejeno"
Če bi uporabniki želeli vedeti kaj določajo predpisi, imamo za to Uradni list. Namen portala ni v tem, da nek uradnik (verjetno niti ne pravnik) porabi cel dan dela s prepisovanjem določb obstoječega zakona, temveč je namen ravno SPREMEMBA obstoječe pravne ureditve. Tisti, ki na tem portalu predlaga spremembo namreč pozna obstoječe stanje in ga želi spremeniti, zato so odgovori, ki zgolj citirajo obstoječe predpise ali opisujejo obstoječe stanje, v nasprotju z namenom portala in dejansko pomenijo podcenjevanje intelekta predlagatelja in uporabnikov portala.
Glede na to, da se pripravljavci odgovorov tega očitno ne zavedajo predlagam, da se jim poda navodila, da se pri odgovorih osredotočijo na predlagane spremembe (npr. pozitivne/negativne finančne, organizacijske, kadrovske, pravne posledice predlaganega ukrepa) in ne na opisovanje obstoječih predpisov oz. stanja.