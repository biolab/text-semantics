Vladi predlagam, da razmisli o ukrepu, ki bi omogočal staršem majhnih otrok, da jih ne pošiljajo v vrtec v času korona krize.
Število okužb zopet narašča. V zaprtih prostorih so ponovne obvezne maske, razkuževanje rok, distanca ... Vse to so odlični ukrepi, ki lahko preprečijo ponovno ustavitev življenja. Samo ne v vrtcih. V vrtcih takih ukrepov ne morejo uporabljati. Mali otroci (vsaj tisti do 3 let) se slinijo, dajejo stvari v usta, roke v usta ... virusi vseh vrst se tam bliskovito razširijo. Vsi ukrepi, ki ste jih sprejeli ob ponovnem odprtju vrtca niso zalegli niti malo. Moj otrok, star leto in pol, je po točno 2 tednih vrtca zbolel (na srečo ne za korono) in enako vsi ostali otroci v vrtcu. Pa je vrtec majhen (samo 2 skupini), upoštevali so vse ukrepe (starši smo hodili z maskami, skupini se nista mešali...) Ne pomaga nič! Ne more pomagati. Otrok da roko v usta, se prime mize, se je prime drug otrok in da roko v usta ...
Vem, da vrtec ni obvezen in se zato nihče kaj prida ne ukvarja s tem. Ampak za starše, kjer sta oba zaposlena in ni babic, ki bi lahko čuvale otroke, je edina možnost, če želiš vzeti otroka iz vrtca ta, da en od staršev da odpoved.
Zato predlagam, da enemu od staršev vrtčevskega otroka omogočite daljšo odsotnost z dela (dokler nevarnost okužbe ne mine). Ker gre verjetno za daljše obdobje (pravijo, da naj bi trajalo vsaj do konca zime), bi delodajalci lahko za določen čas zaposlili nekoga drugega (enako kot pri porodniškem dopustu). Starši bi imeli plačane prispevke, nadomestilo pa bi bilo minimalno ali pa sploh nič. S tem bi se izognili izkoriščanju ukrepa (nekaterim lahko otroke varujejo stari starši, nekateri "ne verjamejo" v virus ...), tisti pa, ki nas zares skrbi pa bi imeli možnost otroke zavarovati brez sprejemanja drastičnih odločitev med odpovedjo zaposlitve in zdravjem družinskih članov.
Zavedati se morate namreč, da kljub temu, da so otroci v primeru COVID19 manj ogrožena skupina, imamo nekateri starši kronične bolezni, nekateri živijo v skupnem gospodinjstvu s starejšimi osebami, invalidi, huje bolnimi ...