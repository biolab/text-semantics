Ta trenutek se srečujemo z razkorakom med potrebami in zmožnostmi zdravstvenega sistema. Cilj spremembe je prevzemanje večje aktivne odgovornosti za lastno zdravje in postavitev jasnih kriterijev, kateri življenjski slog vodi v večje zdravje. Na ta način bi preventivo postavili na prvo mesto in bi bila ves čas prisotna v zavesti državljanov. Odstop od teh smernic bi pomenil večjo prispevno stopnjo za zdravstveno zavarovanje. Sedanja uravnilovka vodi državljane v pasivnost, neodgovorno vedenje do sebe in lastnega zdravja, ki je domena zdravnikov in zdravstvenega osebja, ne pa posameznika z zdravstveno težavo.
Osnovna zamisel, ki potrebuje seveda tim ekonomistov in kakšnega pravnika, da zadevo izpili, je, da se dvigne prispevna stopnja za zdravstveno zavarovanje s količnikom tri. Sledijo olajšave:
- za primerno telesno težo npr. 0,5 količnika
- za pitje znotraj meja manj tveganega pitja alkoholnih pijač: 0,3 količnika
- za vegetarijansko prehrano 1 količnik
- za presno prehrano 2 količnika
- za redno telesno vadbo 0,5 količnika
- za udeležbo v psihoterapevtski obravnavi 0,3 količnika
In malusi:
- za kajenje: 1 količnik
- za tvegane športe (vsi profesionalni športi, športi, povezani z letenjem, ekstremni alpinizem ipd): 1 količnik
na tem mestu predstavljam samo vzorec razmišljanja.
Zadevo bi na začetku zakoličili s pomočjo vprašalnikov ob prvem obisku pri osebnem/družinskem zdravniku, ki bi zavarovalnici javil število točk. V primeru kršitev (npr. nekdo izjavi, da pije znotraj meja manj tveganega pitja, pa je v obravnavi zaradi vožnje pod vplivom alkohola ali motenja nočnega miru) sledi dvig prispevne stopnje za npr. 2 količnika za dobo dveh let. Cilj te reforme ni kontrola, temveč zakoličenje jasnih socialnih predstav kaj zdravje je, kako lahko do njega pridemo in da smo zanj osebno odgovorni.
Lep pozdrav vsem, Miloš Židanik, zdravnik.