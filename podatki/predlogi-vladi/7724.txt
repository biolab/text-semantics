Policija se na moč trudi, da bi se z novim Zakonom o policiji uzakonila tudi uporabo električnih paralizatorjev.  Policija se pri tem sklicuje tudi na varnost storilcev kaznivih dejanj, ki bodo pri uporabi paralizatorja bistveno manj ogroženi kot sedaj, ko ima policija na voljo le strelno orožje. Po drugi strani pa seveda obstaja strah, da bo s strani policije prihajalo do množičnih zlorab tega pripomočka, kot se to npr. dogaja v Ameriki.  Menim, da je rešitev zelo preprosta. Paralizator naj se uvede, s tem, da se ga obravnava kot strelno orožje v skladu z 52. členom Zakona o policiji in ne le kot sredstvo za pasivizacijo. Vsako uporabo paralizatorja mora torej obravnavati posebna komisija in v primeru zlorabe sledi tudi kazenska ovadba policista, žrtev pa lahko policista odškodninsko toži. Zloraba električnega paralizatorja naj se šteje za povzročitev hude telesne poškodbe oz. uboj, če je posledica uporabe smrt. Če Policija nima fige v žepu, potem bo to zanjo popolnoma sprejemljiv predlog.     