Povzemam in nadgrajujem na različnih mestih že večkrat pojavljeno pobudo za uvedbo srednješolskega predmeta tipa gospodinjstvo in domača ekonomija, ki jo dopolnjujem in približneje opredeljujem.
Tečaj prve pomoči največja večina dijakov opravi, a šele pri 18-19 letih v sklopu vozniškega izpita in slednji ni obvezen. Nekaj vsebin o varni udeležbi v prometu in zmerni zabavi sicer prejmejo v sklopu zdravstvene in spolne vzgoje, vendar občutno premalo. Zato menim, da je veščine prve pomoči nujno treba vključiti v vsebine rednega dela pouka vseh srednjih šol oz. 9. razreda.
Nadalje med vsebine predmeta prištevam splošna (aplikativna) medpredmetno povezana znanja s področja vodenja gospodinjstva in upravljanja s premoženjem, kar je hkrati kompromis tudi za vse tiste, ki stokajo, da so srednješolske vsebine "premalo življenjske", s čimer se sicer nikakor ne strinjam - združitev teh veščin iz različnih predmetov naj bo tudi smiselno podprta s poglavji iz pripadajočih predmetov (statistika, obrestni račun, amortizacijsko narčtovanje itn.).
Predmetu prištevam še znanja in sposobnosti s področja rokovanja s kemikalijami in varnega dela v laboratoriju ter kemični in radiološki ter avijacijski zaščiti oziroma kot nazorneje sledi iz spodnjega seznama. Predmet izvaja več profesorjev glede na področje. Obseg je na primer 1. semester 1. letnika, v razpravo spada tudi 2. semester 9. razreda.
 
1. PRVA POMOČ - pomoč nezavestnemu, pomoč utapljajočemu se, pomoč zastrupljenemu, pomoč opitemu, pomoč elektrošokiranemu, dermatološka pomoč, povijanje ran, izmetavanje tujka, temeljni postopki oživljanja
2. PROMETNA VARNOST - demonstracija posledic neuporabe varnostnega pasu, učinek hitrosti pri trčenju, učinek parametrov vremena na zavorno pot, učinek parametrov opreme na zavorno pot, učinek parametrov voznika na odzivni čas in vidno polje, zavarovanje kraja prometne nesreče, varčna vožnja, trajnostno vzdrževanje vozila, sonaravne oblike prometa
3. CIVILNA ZAŠČITA - protipožarna, protipotresna in protipoplavna varnost s preventivo in postopki
4. TELESNA ZAŠČITA - dermatološka, radiološka in fizična zaščita ter samoobramba pred lažjimi (kraja) in težjimi delikti (spolni napad) in varnost pri delu
5. ZAŠČITA TERITORIJA - ravnanje v primeru kemičnega, radiološkega, aviacijskega napada ali teritorialne okupacije, vojaška strategija in sistem poveljevanja v Republiki Sloveniji, poznavanje zaščitne tehnike z obrambnim orožjem ter streljanje z zračno puško
6. KEMIČNA ZAŠČITA - rokovanje s kemikalijami, varno delo v laboratoriju, skladiščenje in ravnanje s kemičnimi sredstvi
7. GOSPODINJSKA VZGOJA - varčna uporaba gospodinjskih aparatov, energetsko učinkovite prakse, ukrepi za energetsko učinkovitost, energija in okolje
8. RODITELJSKA VZGOJA - izbrana poglavja reproduktivne biologije, poznavanje zdravil in cepiv in sodobne metode vzgojne psihologije
9. PRAVNA VZGOJA - ustavna ureditev, posredna demokracija in volilni sistem Republike Slovenije, državljanske pravice in dolžnosti, davčna politika, urejanje gospodinjske dokumentacije, spletno bančništvo in domača ekonomija
 