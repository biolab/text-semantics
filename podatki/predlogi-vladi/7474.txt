 
V pokojninskem zakonu nisem nikjer zasledil, da je pokojnina človekova pravica. Verjetno zato, ker zakonodajalec smatra, da ni pravica, ampak darilo države upokojencem. Darilo pa je zato, ker izdaten del za pokojnine gre vsak mesec iz državnega proračuna, en del pa iz prispevkov, ki jih plačajo zaposleni. In kje je denar, ki so ga v preteklosti zaposleni plačali v obliki pokojninskega prispevka? Sproti se je porabil za pokojnine takrat upokojenim državljanom.
Pokojnina je torej darilo, ki ga podarja država državljanom, ko se upokojijo. Prav bi bilo, da država darilo (pokojnino) z novo pokojninsko reformo nikakor ne zniža na znesek, ki je skoraj enak sedanji socialni pomoči. Zakon določa, koliko je minimalna pokojnina. Za upokojence, ki imajo več kot 30 let pokojninske dobe, je ta minimalna pokojnina nižja od 400 evrov, ki jih priporoča evropska socialna listina.
Predlagam, da zakonodajalec v pokojninskem zakonu določi minimalno pokojnino, ki bo bolj blizu priporočilu evropske socialne listine, kot je to sedaj.
 
 