Spoštovani,
Moj predlog se nanaša na Zakon o dohodnini v delu, ki opredeljuje zavezanca in način odmere dohodnine ter upoštevanje različnih davčnih olajšav (splošna, osebne, posebne).
V Sloveniji je zavezanec za odmero dohodnine individualno vsaka fizična oseba, ki prejema dohodek.
V tujini, npr. v ZDA, pa poleg individualne odmere obstaja tudi možnost, da se zakonci oziroma osebe v izvenzakonski skupnosti izbirno odločijo za skupno odmero dohodnine (torej za oba zakonca skupaj). V takšnem primeru se izda ena sama dohodninska odločba za obe osebi, pri odmeri dohodnine pa se upoštevajo olajšave obeh zavezancev, meje dohodninskih razredov pa se ustrezno povišajo (x2).
Mislim, da bi bila takšna rešitev dobrodošla in smiselna zaradi zmanjšanja administracije, predvsem glede števila izdanih odločb in zmanjšanja bremena administracije na strani zavezancev, ki se npr. trenutno morajo posebej odločati o tem, kdo uveljavlja posebne olajšave za vzdrževane družinske člane (otroke).
Na drugi strani bi se s tem tudi dosegla bolj pravična davčna obravnava gospodinjstev, ki imajo enak skupni dohodek, če je ta med oba zavezanca neenakomerno razporejen. Za primer - če imata oba člana gospodinjstva skupno npr. 3.000 EUR bruto mesečne plače, je trenutno skupni znesek plačane dohodnine različen v primeru: (i) če imata obadva po 1.500 EUR bruto plače; ali (ii) da eden prejema minimalno bruto plačo v višini 800 EUR, drugi pa 2.200 EUR.
Zaradi takšne izravnave bi država sicer prejela nekoliko manj dohodnine, vendar pa se mi zdi, da bi se s tem dosegla večja enakopravnost obravnave gospodinjstev in po mojem mnenju bi ljudje takšno pobudo sprejeli zelo pozitivno.
Samo še za dodaten argument - odmera dohodnine glede na skupni dohodek gospodinjstva se mi zdi primerna tudi zaradi tega, ker država na drugi strani npr. pri različnih oblikah pomoči (npr. subvencija vrtca in otroški dodatek) prav tako upošteva skupni dohodek gospodinjstva in ne zgolj individualnega dohodka vlagateja. Pravično se mi zdi, da bi se torej enake kriterije upoštevalo na obeh straneh, tako pri davkih kot pri prejemkih.