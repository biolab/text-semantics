Problema odprave sive ekonomije v Sloveniji se »zavedajo« vse politične stranke že več kot desetletje, storjenega pa ni bilo še popolnoma nič. Po različnih ocenah je sive ekonomije za več kot dve milijardi Eur. Primerjava z ukrepi v urejenih državah EU, na katere se vedno sklicujejo vladajoče politične stranke, je kot po navadi mešanje megle. Nalijmo si čistega vina in enkrat za vselej povejmo, da bodo morala miniti še desetletja, preden se bomo sami državljani RS ozavestili, da siva ekonomija škoduje vsem in vsakomur, ki živi v Sloveniji. Zaradi sive ekonomije plačujemo višje davke in prispevke, manj je delovnih mest, poštena podjetja, ki redno plačujejo davke in prispevke, iz katerih se izplačujejo pokojnine, razni socialni transferji itd, pa počasi hirajo. Ko bodo zaprla vrata in ko bodo ljudje na cesti, ni za pričakovati, da jim bodo stroške za preživetje plačevali tisti, ki bogatijo na račun dela na črno. Poleg vsega naštetega se znesek, ki ga plačamo mojstru na roko, le malenkostno razlikuje od zneska, ki ga zaračuna pošten obrtnik ali podjetje, čeprav bi moral biti najmanj 45% nižji, ker ne odvede DDV, ne plača davka na dobiček in ne dohodnine!!. Od mojstra, ki dela na črno, tudi nikoli ne moremo zahtevati reklamacije za slabo opravljeno storitev. Zaradi nas samih tudi napoved uvedbe davčnih blagajn, kjer se izdani račun neposredno beleži na DURSu, ne bo prinesla omembe vrednih rezultatov. Gostinci, frizerji, avtomehaniki, zidarji, čistilke in še desetine drugih obrtnikov bodo poslovali tako kot do sedaj : poznanim strankam ne bodo izdali računa. Ker se naša trenutna mentaliteta pač razlikuje od mentalitete državljanov v urejenih državah, ker je učinkovitost naših tržnih inšpektorje na tem področju nična ter ker zakoni in kazni takšne, da so v posmeh poštenim obrtnikom, je potrebno zadeve poenostaviti in najti način, kako ozavestiti in stimulirati državljane same. Predlagam, da država uvede nove, višje stopnje akontacije dohodnine, hkrati pa pri oddaji napovedi za odmero dohodnine upošteva znižanje dohodnine za  VSAK, PRAV VSAK priložen račun za opravljeno storitev v preteklem letu. Znižanje odmerjene dohodnine mora biti preračunano tako, da bo vsak državljan celo nagrajen z določenim zneskom, katerega velikost je odvisna od števila predloženih računov. Pač nekaj dobi država, nekaj državljan. Več kot imaš računov, več DDVja si že odvedel in prispeval v proračun, torej naj ti država nekaj povrne. Verjamem, da bi državljani začeli zahtevati račune, pa naj bo to pri zobozdravniku, odvetniku, vseh mogočih obrtnikih. Prav tako bi se morali upoštevati tudi računi, ki jih dobimo v restavracijah in kavarnah. Zaposlenih, ki bi ob oddaji dohodnine kontrolirali priložene račune, je na ministrstvih več kot dovolj, tako na DURSu kot še posebej na CURSu. Če pa so reveži prezaposleni, naj stopijo v stik z zavodi za zaposlovanje, v medijih objavijo potrebe po dodatnih honorarnih sodelavcih  in kasneje ustrezno plačajo ljudi, ki bodo z veseljem namesto njih opravili to delo. Nezaposlenih nam je država dala že dovolj in večina od njih bi z veseljem kontrolirala račune. Za to ni potrebno dokončati Harvardske univerze ali biti zaposlen v NASI.