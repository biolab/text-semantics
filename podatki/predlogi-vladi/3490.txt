Vladi predlagam, da v državnozborski postopek vloži pobudo za spremembo stečajne zakonodaje, in sicer:
1. uvede naj se zahteva, da gredo podjetja, ki nimajo sredstev za plače svojih zaposlenih za 3 mesece vnaprej, nemudoma v stečaj - s tem bo konec kalvarij zaposlenih, ki po več mesecev ne prejemajo plač - zaposleni bi šli takoj, ko bi podjetje postalo plačilno nesposobno, na zavod za zaposlovanje in bi prejemali nadomestilo od tam
2. za 3 mesece naj se podaljša pravica do nadomestila za brezposelne za tiste, ki so izgubili zaposlitev zaradi stečaja (s tem se bo kompenziralo to, ko morajo zdaj zaposleni vsaj 3 mesece trpeti neizplačevanje plač, potem pa gre šele lahko podjetje v stečaj, zaposleni pa se prijavijo na zavodu za zaposlovanje, kjer dobijo nadomestilo za brezposelne in nadomestilo treh plač iz jamstvenega in preživninskega sklada)
3. predloga pod 1. in 2. bosta za nepotrebnega naredila jamstveni del jamstvenega in preživninskega sklada RS - le-tega naj se ukine v celoti (vključno s preživninskim delom, ki naj se prenese neposredno v proračun - prihranek za državo pri stroških dela in transakcij).
4. izpodbijanje transakcij podjetja v zadnjem letu pred stečajem je treba spremeniti tako, da se preveri, v katerih primerih je resnično šlo za oškodovanje. Npr. v primeru, ko kmet proda krave kmetijski zadrugi, ki gre nato v stečaj, definitivno ni šlo za oškodovanje upnikov, pač pa za profitabilno transakcijo nakupa materiala, ki je bil nato prodan, kar pa je posledično povečalo prispevek za kritje fiksnih stroškov podjetja in s tem tudi povečala stečajno maso. Žal v zdajšnjem sistemu nasrkajo ravno takšni nič krivi kmetje in drugi prodajalci, ki se morajo samo zaradi stečaja pod nosom obrisati tako za plačilo kot tudi za vrnitev prodanega blaga (da o storitvah, ki jih ni mogoče vrniti, niti ne govorim). Izpodbijanje naj se omeji na raznorazne podkupnine, pretirana zadolževanja, plačevanje pretiranih obresti, plačevanje pretiranih cen,... Tudi v primeru, ko material, ki ga je podjetje kupilo, do začetka stečaja ni bil prodan v nepredelani ali predelani obliki, še vedno obstaja možnost prodaje le-tega in torej zaslužek podjetja, iz česar sklepam, da ne gre za nobeno oškodovanje upnikov. Naj še dodam, da je zdajšnja določba o izpodbijanju transakcij podjetja v zadnjem letu v stečaju celo kontraproduktivna in podjetju celo onemogoči sanacijo, saj dobavitelji v strahu pred stečajem svojega poslovnega partnerja prekinjajo pogodbe z njim že celo leto ali celo več pred stečajem, tj. že takrat, ko ima podjetje prve finančne težave in bi ga bilo s smotrnim managementom še možno rešiti.
To, kar predlagam, že imajo v Nemčiji.