Pozdravljeni,
obstoječi sistem javnega zdravstva se že dolgo sooča z izzivi, prave reforme ni, gre zgolj za razdrobljene ukrepe, ki pa bistvenih sprememb v dobro uporabnikov niso prinesli.
Menim, da bi bila za javno diskusijo zelo priporočljiva analiza modelov javnega zdravstvenega sistema v drugih državah.
Predlagam, da se postavi zavezujoč rok, recimo največ 1 leto od sprejetja predloga, v katerem morajo ustrezne službe (Ministrstvo za zdravje) javnosti predstaviti nekaj uspešnih modelov javnega zdravstvenega sistema, ki so v veljavi v drugih državah. Javni debati bi nato sledil posvetovalni referendum.
Okvirno mi je recimo poznan sistem na Nizozemskem. Pogoje za javno zavarovanje postavi država - torej država določi tudi premije. Zavarovanje se lahko sklene pri katerikoli zavarovalnici, ki se s tem ukavrja. Kot rečeno, premije so določene s strani države. Zavarovalnica ne sme zavrniti nikogar, ne sme računati različnih premij glede na leta, zdravstveno stanje itd. Seveda lahko dodatno trži dodatna zavarovanja, a pravila iz naslova javnega zavarovanja so jasna. Zavrovalnice nato sklenejo pogodbo z vsemi zainteresiranimi izvajalci, ne glede na njihovo lastništvo (državno ali zasebno). O tem, da javno zdravstvo ne pomeni nujno državno, razlaga tudi Dr Ihan v prispevku na spodnji povezavi. Navajam izsek:
"Na žalost zdravstvo pojmujemo kot državno lastništvo zavodov namesto kot javno službo, ki omogoča vsem ljudem enak dostop do dogovorjenih zdravstvenih storitev. Posledica zmede je, da gre denar, ki ga plačujemo za zdravstvo, v premajhni meri za zdravljenje ljudi, vse preveč pa za neučinkovito ekonomiko bolnišnic, od investicij do nabav in zaposlovanja. Naše zdravstvo je torej, na veselje vseh njegovih pijavk, namenjeno brezrezervnemu pokrivanju izgub državnih bolnišnic, namesto da bi bilo javni sistem, katerega edini cilj je z javnim denarjem organizirati racionalno in učinkovito zdravljenje vseh ljudi, kdorkoli ga že izvaja, državni, privatni ali tuji zdravnik."

www.casnik.si/a-ihan-za-dnevnik-cilj-zdravstvene-politike-je-financira...
Ne trdim, da je nizozemski model ustrezen za Slovenijo. Menim pa, da se s poglobljeno analizo modelov javnega zavarovanja lahko veliko naučimo in pridobimo. Analiza je lahko zelo enostavna: koliko in kdo plačuje, kdo izvaja (zgolj državni izvajalci ali vsi zainteresirani), vloga družinskega zdravnika kot vratarja (kolikor vem, v Avstriji z javnim zavarovanjem prosto dostopaš do specialistov, torej ne potrebuješ napotnice osebnega zdravnika), vloga participacije ipd.
Nehajmo delati kozmetične popravke, temveč izvedimo reformo, ki bo vzdržna in omogočala zdravstveno oskrbo primerno državi EU.