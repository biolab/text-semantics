Prvega marca smo zaradi bližajočega se rojstva četrtega otroka uvozili enoprostorca iz tujine. Ker smo pred tehničnim pregledom morali prejeti odmero DMV, smo zaradi odloka vlade do nadaljnega brez avtomobila. Odločbo FURS smo prejeli 17. 3. 2020. Rojstvo predvidevamo sredi aprila, zato se bojimo, da bodo nujne družinske poti precej otežene oziroma onemogočene. Ker odlok vlade ne predvideva rešitve za primer uvoženega vozila in njegove prve registracije, predlagamo, da se vzpostavi točka, kjer bi bila za mejne primere omogočena registracija. V nasprotnem primeru se bomo v nasprotju s pravili kot šestčlanska družina vozili s sposojenim avtomobilom, registriranim za pet oseb, pri čemer bomo morali peljati še lupino za novorojenca.
Če odlok vlade zasleduje cilj preprečitve okužbe, se lahko slednje zagotovi na omenjeni točki ob upoštevanju in uporabi zaščitnih sredstev in protokolov. Podobno, kot velja za trgovine. Prosimo, da predlog preučite.