Dobili smo nov zakon o preprečevanju nasilja v družini. Vladi predlagam, da oblikuje tudi zakon o preprečevanju verbalnega nasilja. Ta bi zaobjel tudi verbalno nasilje poslancev na raznih sejah, zlasti javnih. Verbalnega nasilja (primer sta zadnji seji odbora za obrambo in zdravstvo) niso deležni samo na seji prisotni, temveč, posredno, tudi vsi državljani, ki javne seje spremljamo po TV zaslonih.
Vsak poslanec ima pravico do svojega mnenja in to je prav. Ne sme imeti pa pravice mnenja (tudi negativnega) ali kritike (tudi negativne) spremeniti v napad in žalitve. V nasprotnem primeru se bomo, če se bomo zgledovali po nekaterih naših poslancih (in poslanci nam morajo biti zged) v resnici spremenili v narod, katerega nacionalna folklora je "sadistično uživanje, če se kdo nasprotnika loti posebej grdo" (citat iz knjige Prevarana Slovenija)