Predlagam, da vlada prepove, ukine in kaznuje vse vrste volonterskega oz. prostovoljnega pripravništva in da imajo vsa pripravništva v državi minimalno mesečno neto izplačilo vsaj v višini osnovnega denarnega nadomestila za brezposelne (269,20 €) ter obvezno kritje obveznega in dopolnilnega zdravstvenega zavarovanja. Volontersko pripravništvo je namreč v obliki, v kakršni je sedaj, dejanska novodobna oblika suženjstva in izkoriščanja v smislu obljub, za katere ni nobenega zagotovila, da bodo kasneje tudi uresničene. Danes se namreč vse več mladih ne odloča za pripravništvo ravno zaradi navedenih stvari in tudi dejstva, da lahko z denarnim nadomestilom za brezposelnost dejansko zaslužijo 269,20 € mesečno več kot pa za volontersko pripravništvo, za katerega ne zaslužijo niti centa in obenem nimajo zagotovljenega niti celotnega obveznega zdravstvenega zavarovanja, kaj šele dopolnilnega. Zaradi takšnih in podobnih stvari v smislu vseh vrst prekarnega dela se danes namreč dogajajo celo takšne krute stvari, da si nekateri ljudje ne morejo zagotoviti zdravil za svojo bolezen preko recepta zdravnikov in si jih tudi s svojim denarjem ne morejo kupiti, zato imajo določeni zdravniki za te nujne primere pri sebi spravljena določena zdravila na svoje lastne stroške.
 
Nadalje pa predlagam še uvedbo internetne strani, na kateri bi se oglaševalo možna mesta za pripravništva v različnih podjetjih, tako kot se denimo oglašujejo oglasi za dela na portalu mojedelo.com ali poiscidelo.si in pa seveda študentska dela preko različnih študentskih servisov, ali pa bi že obstoječe navedene strani uvedle tudi kakšen poseben nov sklop z oglasi glede pripravništev in morda tudi praks in vajeništva. Na ta način bi širša množica videla, katera podjetja si lahko in si želijo sprejeti pripravnike v svoje vrste, da bi se potem ti pri njih lahko po pripravništvu zaposlili, ne pa da morajo ljudje danes sami hoditi od podjetja do podjetja in jih spraševati, ali imajo tam tudi kakšno mesto za njih, podobno kot se to počne danes velikokrat tudi glede prakse, sploh če ta ni obvezna. Mislim, da bi upoštevanje teh dveh predlogov rešilo ogromno težav na področju zaposlovanja mladih, prav tako pa bi se s tem ostro nastopilo proti eni od oblik novodobnega suženjstva oz. prepovedalo povsem nemoralno in neetično volontersko pripravništvo.