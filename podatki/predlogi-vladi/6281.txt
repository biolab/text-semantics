Kot računovodja se srečujem z veliko ljudmi, ki bi radi legalizirali svoje delo, pa so jim prispevki preveliki. Ne morejo uveljavljati polovičnih prispevkov, ker so otroci že večji ipd. Po drugi strani bi pa radi legalno zaslužili kakšen evro na trgu, ki ga na drug način ne morejo. Osebno dopolnilno delo ne pokriva njihovega področja, sami sebe pa ne morejo izplačevati po avtorskih in podjemnih pogodbah. 
Predlagam dve stvari in sicer: 
1. Naj vlada razmisli o širjenju pogojev za osebno dopolnilno delo - torej naj se v osebno dopolnilno delo vključi vse kar bi tak posameznik počel, če bi registriral samostojno dejavnost. Davčna osnova pa naj ostane ista torej cirka 9000 €. Nad tem zneskom bi moral registrati samostojno dejavnost.
2. Če prvi predlog ne ustreza naj vlada razmisli, da bi takim posameznikom omogočila odprtje samostojne dejavnosti pod drugimi pogoji. Torej nekdo, ki letno ne bi presegel 9468 € kolikor znaša minimalna bruto plača v Sloveniji, bi mesečno oddajal poročila na DURS. Torej koliko je imel prihodkov in koliko stroškov. Za zmanjšanje administracije bi bil dovolj, samo znesek - prihodki in odhodki. Od osnove ki bi jo dobil - bi plačal prispevke in dohodnino. Kar pomeni, da če je nekdo zaslužil le 200 € bi bila to osnova. Marsikdo si prvo leto ne more privoščiti visokih davkov, tako pa bi svoje delo legaliziral in bi v blagajno tudi kaj prispeval. 
Zadeva se sicer lahko uporabi tudi pri ostalih podjetnikih, ki bi na tak način davke in prispevke plačevali od mesečne osnove. Marsikdo je vezan na sezonsko delo in bi mu to precej olajšalo poslovanje. Odločitev vsakega podjetnika po kateri osnovi bi preračunaval bi bila prostovoljna, podobno kot je sedaj sistem normiranstva. 