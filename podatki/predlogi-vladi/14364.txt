Politika "boja proti podnebnim spremembam" oziroma politika "zelenega prehoda" je zašla v slepo ulico. To kažejo naraščajoče cene energentov, ki pretijo sprožiti inflacijsko spiralo in destabilizirati gospodarstvo na evropski in domači ravni.
Vladi predlagam, da spremeni celotno strategijo utopičnega zelenega prehoda, ki je pot v energetsko katastrofo. Teš-6 je treba ohraniti do konca njegove življenjske dobe. Nemudoma bi bilo treba začeti priprave za gradnjo drugega bloka JE Krško. Očitno postaja, da se v preteči energetski krizi lahko zanesemo predvsem nase, kajti Evropa vodi dolgoročno nevzdržno energetsko politiko.
Na ravni EU bi morali začeti razpravo, kaj sploh pomeni zeleni prehod z vidika energetske bilance, to je z vidika potrebne energije in tiste, ki jo lahko energetski sistem zagotovi iz obnovljivih virov.
V kolikem času je sploh možno izvesti občutnejši prehod na obnovljive vire?
Koliko bi to stalo?
Ali obnovljivi viri energije, voda, veter, sonce, lahko zagotavljajo stabilen energetski sistem? Očitno ne, ker so vsi obnovljivi viri podvrženi različnim ciklom, od letnih do dnevnih in odvisni od muhavosti narave oziroma vremena.
Evropska komisija skuša blažiti energetsko krizo s pomočjo ranljivim skupinam, zaradi česar ne bo proizveden niti 1 kw več. Bolje bi bilo odpraviti kupone za CO2, ki znatno dražijo energijo.
Ker je v Evropi začelo primanjkovati energije in postaja ta vse dražja, bo to vplivalo na nadaljnjo selitev industrije iz Evrope na Kitajsko, kjer brez zadržkov gradijo nove termoelektrarne in tako zagotavljajo potrebno poceni energijo za prebivalstvo in gospodarstvo. Evropa se bo z dosedanjo energetsko politiko neizbežno pogreznila v trajno energetsko krizo, ki bo osiromašila celoten kontinent.
Skratka, energetski zeleni prehod je bolj utopija, ki ne more odpraviti trdih dejstev, ki kažejo sliko, kakršno kažejo in ta ni takšna, kot so si jo zamislili predlagatelji v politiki, zelenih gibanjih ter instrumentalizirani stroki, ki zgolj sledi političnim direktivam.
Sistemski predlog: Revizija energetske politike z upoštevanjem relevantnih dejstev namesto utopičnih vizij.