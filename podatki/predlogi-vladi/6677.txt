Ne bi rad začel s populizmom, da je potrebno ukiniti vse zavode, agencije, direktorate, sklade...v RS, ki jih plačujemo iz proračuna. Med ljudmi se sicer res govori, da lahko cel dan tuhtaš, katero agencijo bi še lahko imeli, ko pa zvečer sedeš k računalniku in malo poguglaš, slabe volje ugotoviš, da tudi ta že obstaja. Ob ustrezni politični volji bi lahko naredili seznam zavodov, agencij itn, ki jih RS nujno potrebuje (to jih je samo nekaj) in tistih, ki jih potrebujemo samo občasno (velika večina). Te zadnji bi se preprosto preoblikovali v gospodarske objekte. Zaradi mene jim lahko država pusti vso opremo, ki je bila plačana iz proračuna, pusti jim objekte, kjer poslujejo in jim zaračuna minimalno najemnino. Ko bo država potrebovala usluge, bo objavila javno naročilo in se bodo lahko nanj prijavili. Ker imajo vrhunsko izobražen kader in vso potrebno opremo, jim najbrž ne bo težko uspeti na razpisu. Seveda bodo kot vedno nekateri zagnali vik in krik, kako bo padla kvaliteta storitev na škodo ljudstva, vendar poudarjam, da bodo lahko iste storitve opravljali isti strokovnjaki, ki jih opravljajo sedaj. Vendar le takrat, ko bodo te storitve nujno potrebne. Seveda pa nisem niti najmanjši optimist, da bi kaj takega uspelo, saj velika večina ljudi, ki o tem odloča, izhaja prav iz takih služb.