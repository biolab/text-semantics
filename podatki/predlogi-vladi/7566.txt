Predlagam legalizacijo prepovedanih drog, tako marihuane, kot trdih drog, za namen osebne uporabe (majhne količine) po vzoru Portugalske, hkrati z obdavčitvijo s trošarinami, izobraževanjem, nadzorovanjem uporabe in kakovosti drog.
 
Obrazložitev:
Zavedam se, da je za sprejem takšnega predloga v pretežno konservativni Sloveniji malo oz. nič možnosti, a lahko bi vsaj stekla javna debata o tem.
Vse več državam v zadnjih letih postaja jasno, da je vojna proti drogam vnaprej izgubljena, dokler bo obstajalo povpraševanje, bo tudi ponudba in zatiskanje oči oz. pretvarjanje, da smo z zaprtjem kakšnega prekupčevalca kaj rešili, je le metanje peska v oči. Vojna proti drogam je v zadnjih desetletjih prinesla nasprotne učinke od želenih, praktično v vseh državah - rezultat je bil bogatenje kartelov, pridelovalcev in prekupčevalcev drog, obremenitev javnih financ, širjenje HIV-a in drugih bolezni, ter povečanje globalne uporabe in pridelave drog - čemur pritrjuje tudi poročilo članov Svetovne komisije za politiko do mamil.
Portugalska je omenjen ukrep sprejela leta 2001 in po 15 letih uporabe zakonodaje, so rezultati jasni - manjše število uporabnikov (predvsem mladoletnih), veliko zmanjšanje obolelih za HIV-om, zmanjšanje števila smrti uporabnikov, zmanjšanje obremenitve policistov (in javnih financ), zmanjšanje dobičkov kriminalnih skupin in drugo.