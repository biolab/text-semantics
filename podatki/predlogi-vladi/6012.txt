Predlagam spremembo Zakona o štipendiranju, in sicer spremembo 13. člena tega zakona.
Zakon v tem členu med drugim določa, da štipendije (Zoisove ali državne) ne more prejemati kandidat, ki opravlja samostojno registrirano dejavnost (s.p.), hkrati pa izpolnjuje vse ostale pogoje za pridobitev štipendije.
Del tega člena zakona se mi zdi nesmiseln in v nasprotju s samim namenom štipendije, ki je med drugim tudi povečanje zaposljivosti mladih.
Menim, da bi morala država, ki poskuša zmanjšati brezposelnost mladih, bolj spodbujati podjetništvo med mladimi. Z odprtjem samostojne registrirane dejavnosti mladi dobijo izredno pomembne delovne izkušnje, seznanijo se s trgom dela, kar tako kratkoročno kot tudi dolgoročno zmanjšuje brezposelnost in ustvarja bolj kvalificirane ter za delodajalce bolj zanimive kadre.
Namesto spodbujanja podjetništva in zmanjševanja brezposelnosti med mladimi pa država s tem ukrepom doseže ravno nasproten učinek - mlade ob odločitvi za samostojno podjetniško pot "kaznuje" z izgubo štipendije. 
Poleg tega niti ne vidim razloga, zakaj je nekdo, ki opravlja samostojno registrirano dejavnost, poleg tega pa izpolnjuje še vse pogoje za pridobitev štipendije manj upravičen do prejemanja štipendije kot nekdo, ki se le izobražuje.
Zaradi navedenih razlogov predlagam spremembo Zakona o štipendiranju, in sicer ukinitev dela 13. člena zakona, ki štipendistom onemogoča hkratno prejemanje štipendije in opravljanje samostojne registrirane dejavnosti.