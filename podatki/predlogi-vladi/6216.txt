Določila 11. in 12. odstavka 206. člena Zakon o pokojninskem in invalidskem zavarovanju (ZPIZ-2) omogočajo dokup pokojninske dobe s prenosom odkupne vrednosti na Zavod za pokojninsko in invalidsko zavarovanje (prenos zbranih sredstev z naslova poklicnega zavarovanja).  Z realizacijo dokupa pokojninske dobe si zavarovanci zvišajo odmerni odstotek za določitev starostne pokojnine in s tem zagotovijo ustreznejšo socialno varnost v obliki višje starostne pokojnine. Od, s pomočjo dokupa, višje starostne pokojnine zavarovanci plačujejo vse zakonsko predpisane dajatve, vključno dohodnino. Prenos zbranih sredstev iz naslova poklicnega zavarovanja v dodatno zavarovanje z namenom pridobitve mesečne pokojninske rente je oproščen plačila dohodnine v skladu z določili 6. točke 107. člena Zakona o dohodnini (ZDoh-2). Iz pojasnila DURS, DT 4251-1585/2014-2 z dne 31. 7. 2014 vezanega na prenos sredstev iz naslova poklicnega zavarovanja na ZPIZ Slovenije za dokup pokojninske dobe izhaja, da prenos odkupne vrednosti enot premoženja na osebnem računu zavarovanca, vključenega v poklicno zavarovanje, za dokup pokojninske dobe na Zavod za pokojninsko in invalidsko zavarovanje Slovenije , ni oproščen plačila dohodnine zato, ker prenos odkupne vrednosti iz 206. člena ZPIZ-2 za realizacijo dokupa pokojninske dobe ni naveden med oprostitvami oziroma med dohodki, ki se sploh ne štejejo za dohodke po ZDoh-2. Na tem mestu naj omenim, da je bilo poklicnim upokojencem priznano zmanjšanje dohodnine v višini 13,5% (kot starostnim upokojencem od odmerjene starostne pokojnine) odmerjene poklicne pokojnine priznano šele po sprejemu sprememb zakona o dohodnini. Očitno so pripravljalci zakonodaje šele kasneje uvideli, da neenaka obravnava poklicnih in starostih pokojnin z vidika obdavčitve ni sprejemljiva in so v nadaljevanju pripravili ustrezne spremembe zakonodaje. Identična situacija je tudi pri oprostitvi plačila dohodnine pri prenosu zbranih sredstev z naslova poklicnega zavarovanja na dodatno zavarovanje z namenom pridobitve mesečne pokojninske rente in nenavedbi prenosa zbranih sredstev z naslova poklicnega zavarovanja na Zavod za pokojninsko in invalidsko zavarovanja (206. člen ZPIZ-2) z namenom povečanja odmernega odstotka starostne pokojnine med oprostitvami v 107. členu ZDoh-2. V obeh primerih zavarovanec plačuje vse predpisane dajatve, vključno z dohodnino, vsakokrat ko prejeme mesečno pokojninsko rento in/ali zaradi realiziranega dokupa po 206. členu ZPIZ-2 povišano starostno pokojnino. Predlagam, da se med oprostitve v 107. členu ZDoh-2 navede tudi dokup pokojninske dobe po 206. členu ZPIZ-2. V kolikor se predlagana sprememba ne realizira bo prišlo do »dvakratne« obremenitve z dohodnino in sicer prvič ob prenosu sredstev na ZPIZ in drugič ob izplačevanju, zaradi dokupa pokojninske dobe povišane starostne pokojnine. S spoštovanjem! Robert Smerdu 