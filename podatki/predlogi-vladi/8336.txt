
 
Povzemam predhodni in ponovno podajam predlog za spremembo zakona, ker se do sedaj ni nič spremenilo:
V zvezi oprostitve plačila letne dajatve za vozila za prevoz invalidov predlagam, da se spremeni prvi odstavek 7. člena, saj ni nobene razumske povezave med delovno prostornino motorjev in invalidnostjo.
Bistvena okoliščina za to pravico je namreč invalidnost in ne delovna prostornina motorjev.
Sedaj lahko ima invalid tudi 100 % telesno okvaro, njegovo vozilo pa ima na primer 1991 ccm delovne prostornine dizelskega motorja, pa do oprostitve ni upravičen, ker za 91 ccm presega dovoljeno, kar je čisti nesmisel.
Še utemeljitev na podlagi našega konkretnega primera:

 
Smo 5-članska družina in vozimo Sharana VW, 1,9 Dizel. Julija 2016 nam je za kostnim rakom zbolel sin. Ima invalidsko kartico. Vloga za oprostitev letne dajtave za uporabo vozil v cestnem prometu nam je bila s strani UE zavrnjena, ker ima naš avto preveliko delovno prostornino (namreč 1968 ccm, namesto dovoljenih 1900 ccm). Upravičeni do oprostitve pa bi bili, če bi imeli avto z avtomatskim menjalnikom! Kakšna logika? Nek drugi starš otroka z rakom je torej dobil dajatev povrnjeno, zato ker vozi "slabši" avto, ali ker vozi "isto močan" avto z avtomatskim menjalnikom, mi pač ne? Čeprav imava s tem hipotetičnim staršem otroka z enako diagnozo in izdanim potrdilom o invalidnosti!!! To je diskriminacija na podlagi premoženja? Še več, nek drugi starš, katerega družina ima dva avtomobila, je oprostitev uveljavljal na drugem družinskem avtu, s katerim morebiti sploh ne vrši prevozov bolnika/invalida (tudi nam so tako predlagali na UE), in ga je prejel, mi pa ne, ker imamo samo eno družinsko vozilo. Tukaj ga je zakonodajalec več kot polomil. Menimo, da smo bili predmet diskriminatorne obravnave na podlagi premoženja, kar ni v skladu niti z ustavnimi pravicami, ki jih zagotavlja Ustava RS niti z evropskim načelom prepovedi diskriminacije. Mogoče je čas zrel tudi za pobudo o oceni ustavnosti oz. zakonitosti pred US... 
 