V okviru zmanjševanja administrativnih preprek pri gradnji objektov, pohitritve gradnje, ter investitorjem bolj naklonjenega poslovnega okolja, predlagam kreiranje spletnega portala (ali razširitev obstoječega - npr. Pisrs), ki bi vseboval informacije o možnostih gradnje na določeni lokaciji z bazo občinskih aktov vseh občin.
 
Obrazložitev:
Investitor gradnje objekta (oz. projektant) mora z gradnjo objekta zadostiti tako pogojem državne, kot lokalne zakonodaje graditve objektov. Medtem, ko so se državni pogoji gradnje (predvsem enostavnih in nezahtevnih objektov) s sprejetjem Uredbe o razvrščanju objektov glede na zahtevnost gradnje, laičnemu investitorju poenostavili, je stanje zakonodaje na lokalni ravni kaotično. Občinski akti, oz. Prostorski ureditveni pogoji so na spletnih straneh različnih občin težko dostopni, raztreseni, nelogično urejeni in različnih oblik od občine do občine, navedeni tako veljavni, kot neveljavni in niso v obliki čistopisa. Investitorju/projektantu praktično v skoraj vseh primerih ostane le možnost vloge lokacijske informacije, čeprav le-ta uradno ni obvezna.
Kreiran nov spletni portal (ali razširjen obstoječi), bi lahko bil narejen na način, da bi se vpisala številka parcele in katastrske občine, nakar bi se izpisala vsebina lokacijske informacije, oz. možnosti gradnje na tej parceli, skupaj s potrebnimi soglasji, v idealnem primeru bi se izpisali tako državni, kot lokalni pogoji gradnje želenega objekta na tej lokaciji.
Druga možnost bi bila izpis Prostorskih ureditvenih pogojev v obliki čistopisa, veljavni na tem območju.
Funkcija bi se kot alternativa kreiranju novega portala, lahko dodala tudi kakšnemu od obstoječih portalov, ki so v pomoč investitorjem, kot so geoprostor, prostor3.gov.si, piso, pisrs ali kateremu od drugih.
Tretja (najmanj zaželena) možnost bi bila uvedba e-lokacijske informacije, kjer bi na določenem portalu informacijo investitor naročil, na daljavo plačal in jo v najkrajšem času prejel v elektronski obliki ali na izraženo željo v tiskani obliki po pošti.