Ob ponovnem "velikem ulovu" slovenske policije, ko je priprla 17 domnevnih članov narko-mafijske naveze, se je ponovno odprlo vprašanje na ilegalen način pridobljene lastnine.
V času pred slovenskim velikim ulovom sem se ravno mudil v Srbiji, ki je v tistem času, nekaj dni pred slovenskimi policisti prostost odvzela vodji kokainskih poslov, s katerim naj bi bila povezana tudi slovenska kriminalna združba. Zanimiv se mi je zdel srbski način obravnave, torej zaplembe, na takšen način pridobljenega premoženja.
V zadnjem času, ko se je o tej problematiki spregovorilo tudi v Sloveniji sem prav tako zasledil odobravanje takšne zakonodaje tudi s strani drugih posameznikov, ki so naklonjenost tovrstni zaplembi izrazili na spletnih forumih in medijskih portalih.
Vlado zato pozivam, naj razmisli o ureditvi zakonodaje, ki bi omogočala zaplembo premoženja osebam, ki jim je bilo dokazano ukvarjanje z ilegalnimi pridobitnimi posli. Po bolj radikalni varianti bi šlo lahko za zaplembo celotnega premoženja, če je dokazano ukvarjanje s pridobitnimi ilegalnimi posli, pri tem pa se izhaja iz domneve, da je celotno obstoječe premoženje pravzaprav »oplemeniteno« premoženje pridobljeno na ilegalen način, po drugi strani pa gre za kaznovalni ukrep s sporočilom, ukvarjanje z ilegalnimi posli lahko stane celo več kot prinese.
Tovrsten poziv utemeljujem z dejstvom, da pridobivanje premoženja na ilegalen način oškoduje državljane in je pridobljeno na nemoralen način. Zato bi bilo prav, da se to premoženje vrne državljanom preko zaplembe in obogatitve državnega proračuna. Po drugi strani je tudi neprimeren signal, da nekdo lahko izdatno obogati z ilegalnimi posli, odsedi kakšno leto v zaporu, potem pa uživa sadove svojega dela.
 