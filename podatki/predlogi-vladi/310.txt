 <style type="text/css"></style> 
Predlog: predlagamo, da se iz Zakona o delovnih razmerjih (ZDR) črta prepoved sklepanja civilnih pogodb (avtorske, podjemne, agencijske, ...), kadar obstajajo elementi delovnega razmerja.
Obrazložitev: gre za prilagoditev družbeni in ekonomski stvarnosti. Te pogodbe se v praksi množično sklepajo in 90% delodajalcev (predvsem SME-jev) za prepoved sploh ne ve oziroma ne ve, kaj pomenijo "elementi delovnega razmerja". Videti je mogoče celo že "zaposlitvene" oglase , in to v resnih časopisih, ki kot enega od pogojev za zasedbo "delovnega mesta" navajajo "lasten s.p. ali d.o.o."
Če bi v času gospodarske rasti morda še upravičeno lahko trdili, da je prepoved sklepanja civilnih pogodb v funkciji preprečevanja izkoriščanja in izsiljevanja delavcev, da pristanejo na manj socialne varnosti, je v recesiji vprašanje: delati na podlagi civilne pogodbe ali ne delati nič, verjetno zgolj retorično.
Delodajalec, ki je še pripravljen "oddajati" delo, bi moral biti varen pred tveganjem, da bo zaradi tega, ker ni sklenil pogodbe o zaposlitvi, plačal globo (do 20.000 EUR!).
Obenem bi se z odpravo prepovedi zagotovila dejanska enakost pred zakonom med večino, ki sedaj krši ZDR, in manjšino, ki jih pri kršitvi slučajno tudi zaloti delovni inšpektor.
Če bo država uresničila napovedi o tem, da se bodo prispevki za socialno varnost plačevali od vseh prejemkov, pa odpade še najpomembnejši argument za prepoved - bojazen države, da bi pobrala premalo prispevkov.
Pravozazelebane.com - največji slovenski pravni portal
 