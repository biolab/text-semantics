Spoštovani, 
zakonodajalcu predlagam spremembo 3. člena 7. odstavka pravilnika o načinu upoštevanja dohodkov pri ugotavljanju upravičenosti do pravic iz javnih sredstev (otroški dodatek, znižano plačilo vrtca, ipd.).
 
Člen bi se moral glasiti takole: 
 
(7)
Pri ugotavljanju tekočih dohodkov se upoštevajo podatki, ki so jih davčnemu organu posredovale osebe, zavezane za dajanje podatkov in podatki, potrebni za izračun akontacije dohodnine in dohodnine v tekočem in v preteklem letu, pri čemer se kot tekoči dohodki štejejo POVPREČNI periodični dohodki, ki jih je oseba prejela v LETU mesecu pred vložitvijo VLOŽITVE vloge oziroma v mesecu vložitve vloge, preračunani na letno raven.
 
Dejansko stanje:
Po trenutni zakonodaji se v primeru upoštevanja tekočih dohodkov, šteje dohodek (kamor se šteje tudi plača) prejet (izplačan) pred mesecev vložitve vloge na center za socialno delo (CSD), kar pomeni, da se npr. za vloge oddane v decembru, kot tekoči dohodek upošteva oktobrska plača, izplačana v novembru. 
 
Navajam 2.primera:
PRIMER 1: Janezu z minimalno bruto plačo 789,15 EUR (2014) ter dodatki za delovno uspešnost ali stimulacijo, ki se mesečno lahko razlikujejo, v oktobru lahko pripada neto plača npr: tudi 900,00 EUR neto. CSD ta dohodek preračuna na letno raven x 12 mesecev in dobimo 10.800,00 EUR dohodka, ki se upošteva pri socialnih pravicah. 
 
PRIMER 2: isti Janez je lahko pred oktobrsko in tudi po oktobrski plači dobival izplačano samo neto osnovno minimalno plačo zaradi npr. morebitne bolniške odsotnosti ali pa tudi zaradi neizplačila delovne uspešnosti ter stimulacije, a vendar se mu dohodek na letni ravni upošteva le od oktobrske povišane plače, kjer je imel izplačano tudi delovno uspešnost oz. stimulacijo in je njegova plača bila ravno v tem mesecu najvišja oz. povišana, v ostalih mesecih je pa lahko bila izplačana v manjših zneskih ali pa celo samo osnovna minimalna plača. Pri izplačilu samo osnovne plače bi CSD upošteval njegov neto dohodek cca. 550,00 EUR * 12 = 6.600,00 letnega dohodka. 
 
Razlika v upoštevanju dohodka je očitna. 
 
Če imaš ravno v mesecu, ko CSD upošteva tvoje tekoče dohodke, najvišjo izplačano plačo, se upošteva le ta plača preračunana na letno raven (x 12 mesecev) in se to upošteva, kot tvoj dohodek pri odločbi, ker se s tem smatra, da se bo takšna plača prejemala tudi v bodoče, v letu za katerega je bila pravica podeljena. 
 
Glede na to, da ministrstvo in CSD vedno poudarjata, da je potrebno ugotoviti pravilno materialno stanja družine oz. prosilca, bi bilo najbolj smotrno,  da bi se v primeru, kadar se za dohodke upoštevajo tekoči dohodki, upoštevalo povprečje vseh izplačanih mesečnih dohodkov v letu vložitve vloge in ne samo ena (1) plača, izplačana v mesecu pred mesecev vložitve vloge. S tem bi se izravnala morebitna nihanja mesečne plače in upošteval najbolj pravičen izplačan mesečni povprečni dohodek.
 
Z upanjem na upoštevanje predloga pri naslednjih spremembah pravilnika Vas lepo pozdravljam.