Vladi R Slovenije predlagam, da na cestah ukine omejevanje hitrosti s hitrostnimi ovirami, popularno imenovanimi ležeči policaji.
Gre za to, da hitrostne ovire kaznujejo neselektivno - kaznujejo namreč tudi tiste, ki ki vozimo po predpisih. To je dejstvo in je tako pravno kot moralno nevzdržno.Vsaka ovira namreč ne glede na prilagojeno hitrost strese - enkrat, ko zapeljemo nanjo in drugič, ko jo prevozimo (če so širše, stresejo štirikrat). Med vozniki smo tudi taki, ki imamo težave s hrbtenico (da ne govorim, kako je videti vožnja prek ovir v primeru poškodbe reber ...). Poleg tega vsi ti udarci načenjajo podvozje avtomobila. Konkretno jaz sem za pot v službo vsak dan prevozil enajst hitrostnih ovir (je 44 udarcev na dan, je 220 udarcev na teden, je 880 udarcev na mesec, je 10.560 udarcev na leto). Nihče me ne bo prepričal, da so ti udarci neškodljivi za podvozje. Nihče si tudi ne more vzeti pravice, da s svojimi ukrepi uničuje tujo imovino.
Dandanes tehnika omogoča učinkovito kontrolo hitrosti in posledično tudi selektivno kaznovanje kršiteljev. Po Ljubljani je postavljenih 18 ohišij, v katerih je izmenično nameščenih pet radarskih naprav. Nobenega razloga ne vidim, da jih ne bi postavili tudi na ostalih kritičnih odsekih. Samo redarji so v prvi polovici letošnjega leta zabeležili 27.267 prekoračitev hitrosti, kar pomeni, da bi ohišja in naprave lahko financirali s pobranimi globami. Poleg tega imajo ljubljanski mestni redarji tudi dve vozili, v katerih sta nameščeni samodejni merilni napravi, prekoračitve hitrosti pa nadzira tudi policija.
V smislu zapisanega ponavljam predlog vladi R Slovenije, da z ustrezno korekcijo veljavnih predpisov hitrostne ovire kot sredstvo omejevanja hitrosti ukine. Hvala.