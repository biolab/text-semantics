Predlagam vladi, da spremeni Zakon o varstvu v cestnem prometu tako, da določi obvezen okulistični pregled vsem imetnikom vozniškega dovoljenja na vsakih 10 let, profesionalnim voznikom pa na 5 let.
Konkretno to pomeni, da bi vsak voznik imel veljavnost vozniškega dovoljenja določeno za 10 let (profesionalni vozniki na 5 let); po preteku bi vsak moral pri pooblaščeni zdravniški organizaciji opraviti okulistični pregled in na podlagi izdanega spričevala, bi se mu dovoljenje lahko podaljšalo spet za 10 let (5 let).
Spremembe bi vplivale na več področij, predvsem pa na:
- varnost v prometu (zmanjšalo bi se število prometnih nesreč; empirično je dokazano, da se z leti ljudem vid slabša, zato obstaja velika verjetnost, da je posameznik, ki ima praktično celotno življensko dobo veljavno vozniško dovoljenje in ki si ne "prizna", da ne vidi več tako dobro kot v mladosti, povzročitelj prometne nesreče),
- javno-finančne prihodke (če predvidevamo, da je v Sloveniji izdanih 1,0 mio. vozniških dovoljenj, to pomeni, da bi v povprečju vsako leto 100.000 posameznikov moralo opraviti podaljšanje dovoljenja, kar ob upravni taksi v višini npr. 30 EUR, pomeni letno 3,0 mio. EUR priliva v proračun),
- vzpodbuda za malogospodarstvo (število zaposlenih v zdravniških organizacijah, optikah, fotografskih studijih bi se s tem ukrepom povišalo, kar multiplikativno vpliva tudi na stanje narodnega gospodarstva).
 