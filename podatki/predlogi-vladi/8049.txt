 Predlagam, da se uvede izkaznice, ki bi jih imeli možnost zahtevati vsi polnoletni kadilci in brez katerih tobačnih izdelkov ne bi mogel kupiti nihče. Izkaznice (ali kaj podobnega) bi bilo mogoče dobiti samo v krajšem obdobju (leto ali dve). Za tiste, ki kadijo se torej ne bi spremenilo nič, bi pa tako preprečili, da kdorkoli začne kaditi na novo. Že leto po uvedbi bi tako imeli prvo nekadilsko generacijo in čez čas kadilcev sploh ne bi bilo več.
Dosedanji kadilci bi torej lahko še naprej uživali v svoji nezdravi razvadi, ne da bi jih kdo preganjal. Novih kadilcev pa ne bi bilo več, kar tudi ne bi nikogar prizadelo. Tobačna industrija bi sčasoma zamrla, vsi zaposleni v njej pa ne bi čez noč ostali brez službe, saj se število kadilcev ne bi zmanjšalo kar takoj, temveč bi se zaposleni v tej industriji starali skupaj s kadilci za katere delajo.