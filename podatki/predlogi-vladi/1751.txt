Predlagam, da se z novimi volitvami za poslance pripravi dopolnilen način preverjanja primernosti za opravljanje poslanske funkcije. Enak izpit morajo opravljati tudi vsi ostali opravljalci odločilnih političnih funkcij v Sloveniji. 
Poslanci naj opravljajo izpit iz poznavanja slovenskega prava in izpit iz znanja slovenskega jezika v smislu pisnega sporočanja in razumevanja pisane besede ter interpretacije besedil. 
Namen tega izpita bi bil pridobljen certifikat, ki bi hkrati veljal kot zagotovilo za z zakonom skladno in vestno opravljanje poslanskega dela. Hkrati bi s poznavanjem slovenskega prava in dokazanim znanjem bralnega razumevanja besedil, ki so skladna z načeli slovenskega jezika, poslanci volilcem zagotavljali da zakon razumejo. S tem bi poslanci zagotavljali, da bodo svoje delo opravljali skladno s slovenskim zakonom ter bodo tako tudi dokazljivo pravno odgovorni za morebitno nespoštovanje slovenskih zakonov.  
Predlagam, da se v povezavi z opravljanjem "poslanskega izpita" sprejme tudi zakon, po katerem poslancu, ki krši zakone, ki veljajo v  sloveniji, ne velja več institut poslanske imunitete in se ga mora zaradi kršitev zakona tudi kazensko preganjati. Preizkus in pridobitev poslanskega certifikata mora biti brezplačen.  
Predlagam da je ta zakon obvezen tudi za vse ministre, župane, lokalne in državne svetnike ter vse preostale posameznike, ki delujejo na odločevalnih funkcijah. 
Praktična utemeljitev potrebnosti tega zakona s primerom: Vsak posameznik, ki želi v Sloveniji voziti avtomobil, mora opraviti vozniški izpit , saj s tem pokaže, da pozna pravila, ki veljajo za varno vožnjo v Sloveniji. Na podlagi pridobljenega vozniškega izpita se o posamezniku sklepa, da zna voziti varno in skladno s prometnimi predpisi, ki veljajo v Sloveniji. Na podlagi tega dejstva se lahko posameznika tudi kazensko preganja za neupoštevanje prometnih predpisov in posledic, ki jih to prinese.  
Poslanci in drugi državni uradniki na odločevalnih funkcijah  do sedaj niso potrebovali nobenega dokazila, da so sposobni razumeti slovenske zakone ali praktične posledice posamičnih zakonov, ki iz obstoječih zakonov izvirajo. Poslanci bodo s tem dokazali, da so zakone sposobni razumeti in jim potemtakem morajo tudi slediti, saj to izvira iz same etike njihovega poklica.  Izpit iz bralnega razumevanja in pisnega sporočanja bo veljal kot dokazilo za to, da je nek človek sposoben opravljati poslansko funkcijo in bo hkrati tudi osnova za kazenski pregon v primeru kršitve slovenskih zakonov.
Certifikat bo zagotavljal tudi to, da se bodo morali poslanci pri sprejemanju novih zakonov in dopolnilnih pravnih aktov tem posvetiti vso svojo profesionalno pozornost ter vnaprej presoditi o mogočih praktičnih posledicah implementacije novih zakonov.  Posledično to pomeni tudi to, da bodo poslanci  v primeru zakonov, ki ne bodo skladni z uredbami drugih delov zakonodaje ali celo ustave, tudi kazensko odgovorni za malomarno opravljanje svoje funkcije. 
Ponovno poudarjam, da bi morali enak izpit opravljati tudi vsi kandidati in že aktivni opravljalci funkcij, kot so minister, župan, lokalni  in/ ali državni svetnik ter vsi preostali posamezniki, ki delujejo na  odločevalnih funkcijah.
To je samo osnova. Vabim vse, ki boste brali ta predlog da o njem in njegovih morebitnih posledicah razmislite ter ga pomagate dopolniti tako, da bo učinkovit in hkrati pravno neizpodbiten. 
Nivo znanja in razumevanja življenja, ki ga more posedovati posameznik, da lahko opravlja politično funkcijo v Republiki Sloveniji moramo določiti vsi državljani skupaj, saj bomo vsi skupaj v prihodnosti tudi živeli s posledicami sprejetja takšnega predpisa. 
 