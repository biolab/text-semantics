Spoštovani,
predlagam zmanjšanje stopnje DDV za trajnostne higienske izdelke iz 22% na 9,5% in sicer za:
• pralne vložke (dnevne ščitnike perila za ženske, pralne menstrualne vložke za ženske in vse pralne inkontinenčne vložke, s katerimi zamenjamo vložke za enkratno uporabo).
• menstrualne skodelice in
 
• pralne kozmetične blazinice (za čiščenje in nego obraza ter odstranjevanje ličil), pralne blazinice za dojenje in pralne robčke za nego dojenčka s katerimi zamenjamo blazinice in robčke za enkratno uporabo
 
 
Na ta način bi se konkretno stimulirala večja proizvodnja in poraba trajnostnih higienskih izdelkov, kar bi posledično pozitivno vplivalo na okolje in intimno zdravje. Gre za osnovno življenjsko potrebščino vsake ženske. Namreč, ena ženska skozi 480 menstrualnih ciklusov porabi minimalno 15.000 vložkov ali tamponov. V primeru, da vložke uporablja tudi kot dnevne ščitnike perila se število le-teh večkratno zviša. V starejši dobi žal pogosto pride do stresne urinske inkontinence. Glede na staranje prebivalstva se število obolelih vsako leto viša (pri pripadnikih obeh spolov). Gre za izjemno težko razgradljivi odpad, ki se razgraja tudi do 500 let. Vložki za enkratno uporabo ženskam povzročajo vse več alergij, vnetij in neprijetnih občutkov srbenja in pečenja zaradi svoje nevarne sestave, ki (zanimivo) sploh ne mora biti navedena na izdelku. Vložki in tamponi za enkratno uporabo vsebujejo številne kemikalije za zvišanje vpojnosti, umetne dišave, lepila, ftalate (ki so hormonski motilci) itn. Zaradi tega vse bolj pogosti obiski ginekoloških ordinacij vse več obremenjujejo zdravstveni sistem in družbo v celoti.
Prepričana sem, da bi zmanjšanje stopnje DDV iz 22% na 9,5% za trajnostne higienske izdelke bil zelo konkreten ukrep z izjemno pozitivnim vplivom na vsakdanjost vsake ženske. Ukrep bi prispeval tudi k senzibilizaciji družbe, da začne razmišljati bolj trajnostno, odgovorno do zdravja in skrbno do okolja.
Ksenija Lovrin Maćešić