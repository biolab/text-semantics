Vladi dajem pobudo, da se v primeru, ko je vozniku izrečen ukrep začasnega odvzema vozniškega dovoljenja ali pa prenehanje veljavnosti vozniškega dovoljenja, urgentno o statusu vozniškega dovoljenja obvešča tudi njegovega delodajalca.
V primeru, ko vozniško dovoljenje ni veljavno, se listina ne deponira več na upravni enoti, temveč ostane v posesti storilca, neveljavnost listine se zabeleži le v evidencah. Delodajalec, ki je dolžan skladno z določbo 9. člena Zakona o pravilih cestnega prometa, zaposlene odrejati na vožnjo s svojimi službenimi vozili le ob izpolnjevanju predpisanih pogojev (vozniško dovoljenje je osnovni predpisani pogoj za udeležbo!), ob trenutnem sistemu ne more vedeti, kakšen je status vozniškega dovoljenja njegovega zaposlenega. Zaposleni lahko v strahu pred izgubo službe delodajalcu zamolči, da nima veljavnega vozniškega dovoljenja ali pa da so mu en dan prej policisti zasegli vozniško dovoljenje, delodajalcu pa pokaže listino vozniškega dovoljenja, ki mu je ni potrebno deponirati na upravni enoti. Delodajalca lahko tako storilec zavede in delodajalec ne more vedeti, da njegov zaposleni nima veljavnega vozniškega dovoljenja. V nadaljevanju se lahko zgodi, da policisti ob kontroli ugotovijo, da voznik službenega vozila nima veljavnega vozniškega dovoljenja in zasežejo vozilo, last podjetja, ki tako utrpi izpad osnovnega sredstva. Še hujša za podjetje bi bila situacija, če bi takšen voznik s službenim vozilom povzročil prometno nesrečo z večjo škodo ali hujšo poškodbo ali smrtjo enega od udeležencev. Splošno znano je namreč dejstvo, da pogodba o zavarovanju ni veljavna, če vozilo vozi voznik brez veljavnega vozniškega dovoljenja.
 
Rešitev vidim v urgentnem obveščanju delodajalcev o statusu vozniškega dovoljenja, da ne more priti do odreditve takšnega voznika na vožnjo brez veljavnega vozniškega dovoljenja.