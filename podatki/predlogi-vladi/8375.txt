Zaradi drastičnega upadanja stopnje precepljenosti in povečane incidence s cepivi preprečljivih bolezni v zadnjih časih predlagam finančni ukrep, s katerim bi zagotovili večjo precepljenost otrok, kar je trenutno tudi v strokovni obravnavi.

Predlagam, da se vsakemu staršu odvzame pravica do otroškega dodatka ali pa se mu ta zniža, če zavlačuje s katerimkoli obveznim cepljenjem svojega otroka ali cepljenje celo odklanja brez medicinsko utemeljenega razloga (npr. imunokompromitiranost otroka), pravico do otroškega dodatka oz. polno vrednost pa lahko pridobi nazaj takoj naslednji mesec po opravljenem cepljenju. Kdor otroškega dodatka ne prejema ali pa je ta prenizek, plača sorazmerno kazen glede na svoje dohodke. Podoben sistem ima trenutno Avstralija in izkazal se je za učinkovitega. Lahko pa se dela tudi v smeri pozitivne motivacije: kdor cepi svojega otroka, se mu otroški dodatek sorazmerno poveča za vsako opravljeno cepljenje.

Ker bi morda pravosodje odločilo, da pravice do otroškega dodatka ni mogoče začasno (ali trajno) odvzeti, se lahko ta ukrep izvede tudi v obliki obrestne ali brezobrestne kazni v višini otroškega dodatka, ki ga prejemata starša. Na predlagan način ne bi posegali v pravico nedotakljivosti telesa, na kar se proticepilci zelo radi sklicujejo, ker bi starši še vedno imeli možnost, da svojih otrok ne dajo cepiti, vendar pa bi jih s tem finančno stimulirali, da vendarle privolijo v cepljenje. Privarčevani denar od necepljenj pa bi lahko šel direktno v namene zniževanja cen cepiv in cepljenja.
Prilogi: Spremljanje precepljenosti NJIZ Cepljenih vse manj, bolezni se vračajo