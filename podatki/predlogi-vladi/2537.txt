Spoštovani! Slovenija nujno potrebuje nov gospodarski zagon, o tem se najbrž vsi strinjamo. Gonilo gospodarskega zagona in rasti pa so inženirski poklici, seveda če imamo v mislih rast na realnih temeljih in ne raznih finančnih malverzacij. V slovenski družbi pa so inženirski poklici žal popolnoma razvrednoteni, pred dnevi sem bral članek v časopisu  o tem kako razvojni inženir v Gorenju ne zasluži več kot 1000 evrov neto. Ali naj na tako plačanih kadrih temelji naša gospodarska rast. Ne, seveda ne more! Vsak, ki je kolikor toliko sposoben pač pobegne na boljše, že dolgo časa pa je tudi opazno vse manjše zanimanje za inženirske poklice. Še več, na tehniške fakultete se vpisujejo vse slabši in slabši dijaki, kar na koncu zaključi krog naše razvojne (ne)uspešnosti: slabo plačani inženirji - nezanimanje za inženirske poklice - nizka kvaliteta. Vsega tega ne pišem na pamet, dolga leta sem bil pedagoški delavec na eni od tehniških fakultet, sedaj pa že tudi lep čas delam v gospodarstvu.
Želel bi torej nekako sugerirati gospodu finančnemu ministru, da zmanjšanje obdavčitve plač tistim z 2500 evri bruto ne bo rešilo našega razvojnega problema. Velika večina slovenskih inženirjev namreč zasluži precej manj. Naš razvojni problem lahko reši le vrnitev ugleda inženirskim poklicom (sem sodijo tudi plače), da se bodo za njih spet (kot je veljalo v moji mladosti) odločali posamezniki iz zgornjega dela lestvice intelektualnih sposobnosti.
Sicer pa s simpatijami spremljam napore sedanje vlade za ureditev gospodarskih razmer v državi in iskreno upam, da vam bo uspelo uresničiti vsaj polovico od zastavljenih načrtov, predvsem na področju gospodarske politike. Potem se bo tudi vse ostalo uredilo samo od sebe.
Lep pozdrav,
Mitja Žnidarič