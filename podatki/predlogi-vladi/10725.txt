Predlagam, da se ukine ocenjevanje javnih uslužbencev, saj prihaja veliko prepogosto do pristranskega ocenjevanja s strani vodij in do velikega oškodovanja sicer marljivih delavcev.
Pogosto opažam, da se ne ocenjuje kvaliteta in kvantiteta opravljenega dela, pač pa se ocene podajajo na podlagi prijateljskih vezi in medsebojne simpatičnosti na delovnem mestu med vodji in zaposlenimi.
Poznam primere, ko so zaposleni resnično angažirani za delo, ostajajo tudi dlje, ko je to potrebno, opravljajo tudi naloge, ki sploh niso v opisu njihovih delovnih nalog, pa marsikdaj dobijo nižje ocene, kot tisti, ki se delu celo izogibajo ali zavračajo delovne naloge, ga kakorkoli niso sposobni opraviti in svoje delovne naloge prelagajo na ostale, ponavadi celo nižje kvalificirane zaposlene, ali pa delajo veliko napak.
Ker ocene vplivajo neposredno na napredovanja javnih uslužbencev oz. s tem neposredno na njihovo plačo, je ta težava toliko bolj pereča in definitivno ozadje teh ocenjevanj ni nedolžno oz. je vsaj milo rečeno sporno.
Tu vlada velik nered. Ni tudi nobenega nadzora.
Marsikdo koga pohvali, treplja po rami, češ pridni ste, kaj bi brez vas... A na koncu se izkaže, da pridnost ni vredna prav nič. Popolnoma nič. Večkrat videno v javnem sektorju.
Vem za primer, da je zaposleni, ki mu cel oddelek pomaga, ker domnevno ne zmore svojega dela, dobil odlično oceno, tisti, ki pa pomaga njemu in tudi svoje delo opravi odlično in v roku, pa nižjo oceno.
Zato predlagam, da naj se ocenjevanje ukine. Ocenjevanja niso relevantna in so pogosto zelo pristranska.
Tako se zdaj marsikje dogaja, da celo vsi v kolektivu dobijo odlično oceno, pa definitivno ne delajo enako kvalitetno in učinkovito, spet drugje pa zaposlene ocenjujejo na podlagi medsebojne naklonjenosti in ne na podlagi opravljenega dela.
Potrebno bi bilo tudi sprejeti zakon, da se nesposobne zaposlene v javnem sektorju lažje odpusti. Pridni naj redno napredujejo, kakor je določeno (na tri leta) brez nepotrebnih pristranskih ocenjevanj, lene ali nesposobne pa naj se že končno odpusti.
 