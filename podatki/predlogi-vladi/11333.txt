Vlada je uvedla vrsto ukrepov pomoči za skorajda vse skupine ljudi, kar močno podpiram. Očitno pa ste spregledali posebno ranljivo skupino državljanov. To so otroci s posebnimi potrebami, najbolj ranljivi mali/ mladi posamezniki in njihove družine ... nanje ste popolnoma pozabili. Družine, ki imamo otroke s posebnimi potrebami smo v trenutnih razmerah še v posebno (zelo milo rečeno) neugodni situaciji. Sama imam 15 letnika s posebnimi potrebami in dva šoloobvezna otroka (7 in 8 let). Mož hodi v službo, jaz delam od doma, skrbim za šolo na daljavo (2. in 3. razred) in 24/7 negujem ter skrbim za starejšega sina, ki sicer obiskuje posebni (dnevni) program. Ni besed, s katerimi bi lahko opisala moj vsakdan in verjetno si ga tisti, ki ne živite tako "posebnih" življenj niti ne morete prestavljati . Imeti otroka, ki potrebuje posebno nego, je za družino, poleg velikanske čustvene stiske, tudi velik finančni zalogaj in smo nemalokrat pahnjene na rob preživetja. Poleg "klasičnih" življenjskih stroškov (položnice, krediti ...) imamo na grbi še vseživljenjsko plačevanje dragih zdravil, pripomočkov, terapij ... Predlagam, da se staršem, ki varujejo in negujejo otroka s posebnimi potrebami poviša dodatek za nego, v času trajanja izrednih razmer zaradi koronavirusa. Ta "povišica" bi marsikateri družini pomagala prebroditi teh nekaj mesecev, hkrati pa bi nam na ta način sporočili, da v vsej tej zgodbi nismo pozabljeni.