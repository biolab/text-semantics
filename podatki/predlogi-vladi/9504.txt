Zakon o ohranjanju narave v 28. členu določa, da morajo biti vsa motorna vozila, ki sicer niso registrirana (npr. kros motorji, štirikolesniki, motorne sani,…), vpisana v evidenco in ustrezno označena. Namen označitve je lažja identifikacija kršiteljev prepovedi vožnje v naravnem okolju. 
Ministrstvo za infrastrukturo je bilo dolžno do 31.12.2016 pripraviti podrobnejši način vpisa v evidenco, vključno z načinom označitve teh vozil. Ministrstvo za infrastrukturo svoje naloge ni opravilo. 
 
Vladi predlagam, da nemudoma izpolni zakonsko dolžnost in od nove ministrice za infrastrukturo zahteva, da pripravi ustrezen podzakonski akt. Ob tem vlado pozivam, da problema ne skuša reševati na način, da bi s spremembo Zakona o ohranjanju narave to zakonsko dolžnost enostavno odpravila (podobno, kot je storila na področju omejevanja hrupa v življenjskem okolju). 