Kakšna bo epidemiološka slika v študijskem letu, ki sledi, ne ve še nihče, vendar pa napovedi kažejo na to, da izvedba predavanj, vaj in ostalih obveznosti verjetno ne bo takšna kot je bila pred korono.
Tudi če se v predavalnicah lahko zagotovi ustrezna fizična razdalja, bo urnike – sploh na fakultetah z veliko študijskimi programi, eno- in dvo-predmetnimi programi in veliko izbirnimi predmeti – praktično nemogoče ali pa zelo težko izdelati tako, da do mešanja skupin študentov ne bo prihajalo. Težko bo tudi izvesti vmesno razkuževanje prostorov itd.
In tudi če se vse to uredi je za veliko študentov edini dostop do fakultete uporaba javnega prevoza.
Zato predlagam, da se v času trajanja pandemije študentom da pravica, da predavanjem in ostalim obveznostim, ki so na ta način izvedljive, sledijo na daljavo prek spleta.
V drugi polovici letošnjega študijskega leta smo ugotovili, da so predavanja prek zooma in podobnih zadev popolnoma izvedljiva tudi na način, ki vsem udeležencem omogoča sodelovanje. Lahko se organizira tudi tako, da predavanje v predavalnici poteka 'po starem' in se predavanje prenaša prek zooma (in podobnega), študentje, ki se okužbi nočemo izpostavljati, ker je ne bi radi prenašali naprej kritičnim skupinam, lepo sodelujemo na daljavo, ostali, ki bi bili raje fizično prisotni, pa sodelujejo iz predavalnice. Tehnologija vse to omogoča.