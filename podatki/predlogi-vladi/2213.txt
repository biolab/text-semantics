Vladi predlagam, da se ukine subvencionirana dijaška malica. 
Kot zagovor mojega predloga navajam:
1. Hrana, ki je na izbiro obsega 3 menije (vsaj na naši šoli), torej mesni meni, meni za vegetarijance in meni s "hitro prehrano". Pričakovano, 90% dijakov se naroči na meni s "hitro prehrano", in se dnevno prehranjujejo s kebabom, pizzo,  hamburgerjem, hot-dogom ipd. Če država že mora subvencionirati šolsko prehrano naj to ne bo podpiranje nezdravega prehranjevanja najstnikov. 
Če bi uvedli samo zakon, da v sklopu malice ne sme biti t.i. hitre prehrane, bi se z malice odjavilo vsaj 40% dijakov. 
2. Zaradi obvezne tople malice na srednjih šolah se je podaljšal glavni odmor, ki pri nas traja 50 minut. To pomeni, da se pouk konča pol ure kasneje, kot se je pred tremi leti, ko še ni bilo tople malice. Dijaki ekonomske šole imamo na teden vsaj 3x tedensko dnevno po 7 ur, kar pomeni da se nam pouk konča ob 14.30 samo zaradi malice. To pomeni da dijaki v povprečju ob 7.00 vstopijo na avtobus proti šoli, ob 15.30 pa izstopijo iz njega v domačem kraju, torej na dan porabijo okoli 8-9 ur samo za šolske obveznosti. S tem seveda nimajo problemov prebivalci Ljubljane, ki imajo mestni avtobus na vsake 10 minut, večina avtobusnih prevoznikov izven glavnega mesta pa ponuja prevoz vsako uro, ne vsakih 10 minut. 
3. Največji problem je, da dijaki ki so naročeni na malico, sploh ne hodijo jesti. Dejansko svojim prijateljim dajo "ključke" oz. čipe s katerimi se čipiraš, da si bil na malici, in jih prijatelji samo čipirajo namesto njih (da njim ni treba plačati, ker v primeru da dijak ne odjavi malice in ne gre jesti, mora plačati celotno malico). Torej, dijaki trošijo denar davkoplačevalcev. Če bi izvedli kdaj popise malic, npr.  koliko dijakov je bilo prijavljenih na malico in koliko malic je bilo prevzetih, bi bili verjetno šokirani. Vse malice, ki niso bile prevzete, ampak so bile skuhane zato ker so bile naročene, pa romajo v smeti, to pa je absolutno razmetavanje davkoplačevalskega denarja in tudi same hrane. Če bi bila malica plačljiva v celoti, bi verjetno dijaki se raje odjavili od malice, kot pa plačali nekaj več kot 2 €, pa čeprav ne bi jedli. 
4. To, da je topla malica samo izguba denarja, se (vsaj na naši šoli) dokaže s tem, da si dijaki kupujejo sendviče. Na naši šoli imamo nekakšno prodajalno, kjer se da kupiti razne sladkarije, sendviče in sokove. Zanimivo dejstvo je, da med dijaki poteka nekakšno skoraj mesarsko klanje za te sendviče, saj jih pogosto tudi zmanjka. 
5. Ker je odmor podaljšan zaradi obvezne tople malice, dijaki, kot se omenila že prej dajo prijateljem čipe od malic oni sami pa gredo v bližnjo gostilno na kavo ali pa v trgovino po nakup svoje malice. Veliko je tudi takšnih, ki gredo najprej na kavo potem pa še na malico, samo zato, da se lahko pri zamujanju k naslednji uri po malici izgovarjajo s tem, da je bila gneča na malici, čeprav vsi pridejo do svoje malice v dvajsetih minutah.
6. Srednja šola ni obvezna. Torej bi bilo prav, da tudi malica ni subvencionirana, saj se vsak izobražuje po svoji volji, ni ga v šolanje v srednji šoli prisilila izobrazba. 
7. S tem, ko bi ukinili subvencioniranje tople malice bi dosegli:
- da bi se večina dijakov odjavila od malice, posledično pa tudi tople malice na šolah več ne bi bilo, saj bi bilo premalo naročil,
- preprečili bi tudi dijakom izhode iz šol, saj bi se glavni odmor skrajšal, v dvajsetih minutah je pa nemogoče priti do gostilne, naročiti kavo, jo spiti, plačati in priti nazaj v šolo, 
- preprečili bi tudi zamujanje na uro po glavnem odmoru,
- dosegli bi, da dijaki postanejo bolj zavedni, ker s toplo malico imajo nekakšno "potuho" in ne rabijo skrbeti za to, da ne bodo lačni v času pouka. In to je napaka, v teh letih bi se morali najstniki naučiti skrbeti zase in svoje potrebe, in se začeti pripravljati na samostojno življenje. 
Mislim, da je tu vredno vzeti v razmislek dejansko funkcionalnost te  tople malice v srednjih šolah, ker je to ogromen strošek za državno  blagajno, koristi od tega pa skordajda ni, vsaj v tej obliki ne. Časi, s katerimi se borimo, niso ravno naklonjenu temu, da bi razmetavali denar davkoplačevalcev, sploh pa ne temu, da razmetavamo s hrano, medtem ko nekje nekdo strada. Topla malica je bila v osnovi odličen predlog, problem je pa v dijakih, ker ne znajo spoštovati tega kar jim je podarjeno, sploh pa imajo popolnoma neprimeren odnos do hrane, ravno zato predlagam, da se jim to vzame, da se bodo začeli zavedati določenih stvari, ki jih sedaj ne vidijo.
Ta predlog sem spisala na podlagi svojih 3-letnih opažanj dogajanja na naši srednji šoli, predvidevam pa da tudi na drugih ni kaj drugače, vsaj kakor pravijo dijaki, ki obiskujejo druge šole.
Upam, da boste tole vzeli v razmislek.