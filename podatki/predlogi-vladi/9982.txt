Če nekdo izgubi delo, mu določeno obdobje pripada nadomestilo za brezposelnost. Trenutno je v veljavi zakon, ki določa, da prvi tri mesece nadomestilo znaša 80% povprečne mesečne plače, ki ste jo prejeli v obdobju 8 mesecev (mlajši od 30 let pa v obdobju 5 mesecev) pred mesecem nastanka brezposelnosti. Dodatno zakon določa, da to nadomestilo ne sme biti nižje od 350 eur bruto in ne sme presegati 892,50 EUR bruto.

Trenutno so v fazi pogajanja o spremembah, pri čemer vlada predlaga, da se minimalno nadomestilo zviša na 530 eur bruto, maksimalno nadomestilo pa ostane nespremenjeno - tj. 892 € bruto.

Glede na to, da v tej državi poznamo izrazito progresivno davčno lestvico, se pravi da kdor zasluži več plača tudi več davkov, je takšen vladni predlog nesprejemljiv. Ne nazadnje pri porodniški, ki je prav tako neke vrste socialni transfer, ne poznamo tako nizke omejitve.

Zato predlagam, da se zakon spremeni tako, da bo maksimalno nadomestilo za brezposelnost vsaj v višini povprečne bruto plače v Sloveniji. Pravilno pa bi seveda bilo, da je zgornji limit še višji. Zakaj sicer plačujemo progresivne davke, če ne zato, da takrat, ko jih najbolj potrebujemo, imamo nekaj od tega? 