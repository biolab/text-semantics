Doživela sem spolno zlorabo ter o njej upala spregovoriti in jo prijaviti 7 let kasneje. Trenutno čakam na potek sodnega postopka proti storilcu. Opazila sem dve veliki pomanjkljivosti v slovenski zakonodaji in sistemu, ki bi v primeru izboljšave lahko veliko prispevale k zmanjšanju spolnih zlorab slovenskih otrok in mladostnikov. V Sloveniji sta spolno zlorabljena vsako peto dekle in vsak sedmi deček. Spolna zloraba pusti velike duševne posledice. Ob prijavi sem izvedela, da je bil storilec prepoznan kot pedofil v Angliji in Bolgariji. Ob vstopu v Slovenijo je bila slovenska policija obveščena, da je v našo državo vstopil pedofil. Seveda slovenska javnost ni o tem mogla izvedeti ničesar, dokler ne bi storil prvega kaznivega dejanja in bil zanj obsojen. In ga je storil. Še več. Imel je več kot dobro priložnost, da ponovi spolne zlorabe, saj si je pri nas odprl obrt, ker izvaja alternativne oblike zdravljenja, tudi masaže. Slišala sem, da so pedofili nagnjeni, da kazniva dejanja spolnih zlorab ponavljajo tudi potem, ko so že prestali zaporno kazen. Če bi jaz pred 8 leti, ko se mi je zgodila zloraba, vedela, da imam opravka s pedofilom, se mi spolna zloraba ne bi zgodila. Tako pa je storilec dobil svojo priložnost, da ponavlja zlorabe še v Sloveniji. Prepričana sem, da nisem edina njegova žrtev, le drugi se še niso opogumili, da bi o tem spregovorili.  Predlagam več kot nujne izboljšave v slovenski zakonodaji. Če je bil storilec prepoznan pedofilije v tujini in ne še pri nas, bi moralo biti zakonsko urejeno, da bi javnost lahko izvedela za njegovo temno preteklost in bi policija ljudi obvestila, s kom imajo opravka. S tem bi bile zavarovane mnoge potencialne žrtve. Ne pa, da ima pedofil sedaj še čisti teren pri nas, da ponavlja dejanja. Sploh, če ni zdravljen, je lahko povratnik. In v primeru tega človeka se je to tudi zgodilo. Policija mi je razložila, da ga spremljajo od vstopa v Slovenijo naprej. Niso pa mu preprečeni stiki z ljudmi, odprtje obrti, kjer izvaja masaže in ima s tem spet možnost, da izkoristi nedolžne otroke, jih pod imenom masaž in alternativnega zdravljenja spolno zlorabi. Res spretna manipulacija.   Torej slovenska javnost bi morala biti v takih primerih obveščena in pedofilom preprečeno, da imajo stik z ljudmi, si odprejo obrt, svobodno delujejo. Vem, da je takih primerov verjetno bolj malo, a dovolj, da se je zgodilo in se še v prihodnosti lahko dogaja spolno zlorabljanje. Lahko pripomnimo, da je Slovenija glede na zdajšnjo zakonodajo lahko raj za pedofile, prepoznane v tujini, ki pobegnejo iz tujine in svobodno nadaljujejo s kaznivimi dejanji pri nas.  Naslednja stvar, ki sem jo opazila, je prav tako zaskrbljujoča. Sodni postopek od ustne ovadbe, torej prijave spolne zlorabe, do same obsodbe lahko traja več kot leto dni. In v tem času lahko storilec pobegne ali še dalje v okviru svoje obrti izvaja spolne zlorabe. To bi mu moralo biti preprečeno. Sicer je možnost, da iz strahu ne bo več izvajal spolnih zlorab (pa še to ni zagotovljeno), a pobegne še vedno lahko. Postopki bi, tako kot pri morilcih, morali biti krajši in storilec nekako v priporu. Vem, da zločin umora ni primerljiv s spolnimi zlorabami, a vsekakor bi nam moralo biti vsem v interesu, da jih preprečimo in kaznujemo. Te predloge pišem iz lastne izkušnje v upanju, da bodo sprejeti. V korist slovenskim otrokom in mladostnikom.   Dodatek :sedaj po zakonu, ko se je že zgodila spolna zloraba in še ni obsodbe lahko povem le, da je storilec iz bližine Slovenske Bistrice in ima odprt center zdravja. 