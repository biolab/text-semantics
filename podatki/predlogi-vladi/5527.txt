Moj predlog se navezuje na predlog o istospolni civilni poroki avtorja Evanescence.  Predlagam, da lahko istospolni zakonski in zunajzakonski par posvoji otroka.  Kdor meni, da tak par ni sposoben vzgajati otroka, se nadvse moti. Ali res mislite, da se istospolni par odloči imeti otroka, ker ga hoče zanemarjati, izkoriščati in "tešiti svoje spolne fantazije" ...? Samo pomislite, koliko je nasprotnosplonih parov, ki ni sposobnih ne skrbeti za otroka in ne ga vzgajati. Ničkolikorat smo lahko priča družinskim zlorabam (fizičnemu, psihičnemu nasilju, posilstvom ...). Navzven se kažejo kot normalna družina, nihče pa ne ve, kaj se dogaja za zaprtimi vrati – ampak ne, ona sta heteroseksualni par in pripada jima nekakšna družbena pravica imeti otroka. Škoda se mi zdi, da istospolni par nima teh pravic, saj bi, vsaj po mojem mnenju, kot starši bili isto dobri ali celo boljši kot običajni nasprotnospolni par. Mislim, da bi večina sirot ali otrok, katerih starši niso sposobni skrbeti zanje, z veseljem živela s starši, bodisi sta to moški in ženska bodisi dva moška ali dve ženski. Par, ki kandidira za posvojitev, pa gre tako ali tako skozi dolgotrajno in strogo proceduro preverjanj pri socialni službi in psihologih.