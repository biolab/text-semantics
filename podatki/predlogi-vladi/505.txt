Na novicah se je pojavilo nekaj neprijetnih presenečenj, ki jih uvaja osnutek sprememb in predlogov Zakona o zdravstvenem varstvu in zdravstvenem zavarovanju. Najbolj nelogična je uvrstitev planinarjenja med tvegane dejavnosti in posledično močno zmanjšano bolniško nadomestilo in le delna povrnitev stroškov zdravljenja. Planinarjenje je bolj razširjena prostočasna dejavnost, kar je jasno vsakomur, ki za konec tedna obišče npr. Šmarno goro. Poleg tega je zdravju koristna dejavnost, ki v povprečju zmanjšuje zdravstvena tveganja, posebej za srčno-žilne bolezni. Seveda si lahko na Šmarni gori tudi zvijete nogo ali nakopljete kako drugo poškodbo. Vendar pa dvomim, da morajo biti tovrstne poškodbe izvzete iz sistema družbene solidarnosti. Če bo to v prihodnje tako, bi bilo smiselno uvrstiti v takšen primer vse druge s povečanim zdravstvenim tveganjem. Naštevanje posameznih kategorij bi bilo pa že več kot neokusno, podobno kot je neokusno tovrstno vključevanje kategorije planinarjenja v tvegane športe. Ker javno objavljenega osnutka sprememb Zakona nisem uspel najti, dopuščam možnost, da je bila na televiziji objavljena novica napačna.