Ponovno dajem pobudo, naj vlada v zakonodajni postopek vloži nov predlog zakona, ki bo nadomestil obstoječi Zakon o zdravljenju neplodnosti in postopkih oploditve z biomedicinsko pomočjo (ZZNPOB), saj ta diskriminira samske ženske, ki imajo težave z zanositvijo. Iz odziva na moj prejšnji predlog glede spremembe/nadomestitve spornega zakona je razvidno, da se tega zaveda tudi Ministrstvo za zdravje. Kljub temu v zaključku svojega odgovora zapiše: ''V kolikor bo dosežen splošni konsenz, da se omogoči oploditev samskih žensk z darovano spolno celico, bo potrebno spremeniti zakon, ki pa seveda ne bo več temeljil na osnovni predpostavki, da gre pri postopkih OBMP za pomoč pri zdravljenju neplodnosti.''

Ministrstvo oz. Vlada naj vloge predloga novega zakona ne pogojuje(ta) s splošnim konsenzom, saj ta NIKOLI ne bo dosežen. Bolj kot splošni konsenz bi moralo 'pristojne organe' (in politike v vladi ter DZ) skrbeti kršenje 14. člena Ustave, ki jamči enake človekove pravice in temeljne svoboščine za vse, ne glede na katerokoli osebno okoliščino. Vlada, kolikor jo moti diskriminacija samskih žensk in hoče prisluhniti njihovi stiski, naj zato v zakonodajni postopek vloži nov predlog zakona, ki bo odpravil diskriminacijo; večina v DZ, ki tvori vladno koalicijo, pa naj zakonski predlog sprejme/potrdi. 
