V poplavi zahtev in želja delodajalcev po raznih ukrepih za oživitev gospodarstva se najdejo tudi davčne olajšave, subvencije in še kaj. Predlagam, da bi bili do tega upravičeni le tisti delodajalci, ki hkrati:
- zaposljujejo le slovenske državljane
- so pred krizo redno izplačevali vsem delavcem vsaj 600 € neto
- so pred krizo redno plačevali vse dajatve iz naslova osebnega dohodka
- delavci ne delajo nadur
- dejavnost je v celoti locirana le v Sloveniji
- če gre za proizvodno dejavnost, uporabljajo obnovljive energetske vire vsaj v nekem procentu (potrebno določiti kvoto) in ne onesnažujejo nad neko določeno mero (tudi potrebno določiti kvoto)
- dejavnost oz. podjetje ima perspektiven program, ki upošteva tudi možne menjave v strukturi vodilnega kadra
- podjetje ni izplačalo nagrad v preteklem obdobju (potrebno določiti časovni rok), jih sedaj ne izplačuje in se zaveže, da tega tudi ne bo počelo (tudi potrebno določiti časovni rok)
Razlogi? Na prvi pogled to pomeni zapiranje gospodarstva. To tudi je, in se je kot model kar dobro odrezal npr. v Franciji, ki krizo nekoliko manj občuti od drugih držav, ki so bolj odvisne, tako uvozno kot izvozno, od drugih trgov. Ukrep temelji na preprosti logiki: najprej je potrebno poskrbeti za domači živelj in perspektivna podjetja, ne pa spodbujati vsega povprek za le kratkoročni učinek ohranitve delovnih mest. Tako se le državna blagajna izprazni, neperspektivna podjetja pa gredo v stečaj tako ali drugače. Torej je bolje, da se to zgodi čimprej (mimogrede, Muri bi morali že davno prej odvzeti skledo in žlico). Popolnoma nesprejemljivo namreč je, da se v cvetočem gospodarstvu podjetja želijo znebiti vpliva države, v krizi pa pohlevno prosjačijo taisto institucijo, celo več, grozijo z odpusti in nižanjem plač. Če zagovarjajo popolnoma prosti trg z edinima regulatorjema povpraševanje in ponudba, naj se zavedajo tudi možnih posledic: prosti oz. svobodni trg pač pomeni tudi žrtve, ki jih nihče ne rešuje, še najmanj pa država. Če pa želijo pomoč, naj ustrežjo zahtevam, ki pravzaprav vodijo šele v normalizacijo situacije.
Ker nisem ravno strokovnjakinja, vas seveda prosim za nasvete, mnenja, popravke predloga.