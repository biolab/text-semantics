Vladi predlagam, da za zagotavljanje varnega cepljenja v praksi zagotovi naslednje minimalne standarde:
1. Za vsakega obveznika naj se zagotovi obvezen pregled glede alergij na vse sestavine cepiva in se v primeru njihovega obstoja cepljenje prepove.
2. Pri vsakem obvezniku naj se zagotovi obvezno ugotavljanje družinske anamneze oz. predhodnih zdravstvenih težav družinskih članov zaradi cepljenja. V takšnih primerih se cepljenje lahko opravi samo na izrecno zahtevo staršev in na njihovo odgovornost.
3. Pri vsakem obvezniku naj se pred cepljenjem ugotovi morebiten spremenjen imunski odziv oz. prisotnost alergij. V takšnih primerih se cepljenje dovoli samo na izrcno zahtevo staršev in na njihovo odgovornost.  
4. Dosledno naj se sankcionira opustitev pojasnilne dolžnosti s strani zdravstvenega osebja in se v primeru zdravstvenih posledic zaradi takšne opustitve predpiše njihovo osebno odgovornost. Pred vsakim cepljenjem bi starši morali podpisati izjavo, da so skrbno prebrali navodila, da jim je jasno kdaj cepljenje ni dopustno in da jim je bilo odgovorjeno na vsa vprašanja. Pred cepljenjem naj se izpolni vprašalnik o vseh zdravstvenih dejavnikih, ki lahko vplivajo na varnost cepljenja (podobno kot pri krvodajalstvu, kjer se sistematično preverja vse nevarnosti za uporabo odvzete krvi).
5. Obrne naj se dokazno breme v primeru "časovne koincidence" in se v primeru nastanka škode neposredno po cepljenju domneva, da je povzročena s cepljenjem, razen če je dokazano dugače. 
6. Zagotovi naj se aktiven sistem spremljanja posledic cepljenja, kar med drugim pomeni, da morajo biti starši zavezani v vsakem primeru sporočiti, kakšne reakcije so pri otroku opazili v dveh tednih po cepljenju. 
7. Programe obveznega cepljenja, nabavo in kontrolo kvalitete cepiv naj pripravljajo strokovnjaki, ki nimajo avtorskih ali drugačnih pogodb s proizvajalci cepiv, niti niso z njimi interesno povezani.
 