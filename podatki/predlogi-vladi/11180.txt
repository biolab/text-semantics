Spoštovani predstavniki vlade,
v državi je ta trenutek neko, niti ne majhno število ljudi, ki so imeli nedavno postavljen sum na raka. Postopki za potrditev diagnoze, ki je potrebna za začetek zdravljenja, pa so zaradi epidemije seveda ustavljeni. Mnogi med njimi so razmeroma mladi, zdravi, vitalni in produktivni člani družbe. Med njimi je moj oče.
V času epidemije smo že omogočili delovanje nekaterih nenujnih zdravstvenih storitev (diabetološka, antikoagulantna, okulistična ambulanta). Izrazito nesorazmerno glede na pomen za življenje je, da so ob tem še vedno ustavljeni postopki za postavitev diagnoze raka.
Rak je drugi najpogostejši vzrok smrtnosti v Sloveniji. Praktično vsak od nas ima znanca ali svojca, ki je zbolel za njim in vsi se že laično zavedamo, da pri raku ČAS pomeni ŽIVLJENJE.
Zato predlagam, da se takoj omogoči nadaljevanje diagnostičnega postopka vsem posameznikom, ki imajo objektivno (v izvidu presejalne preiskave) postavljen sum na malignom.
Ne dovolimo, da bi ukrepi za omejitev epidemije, ki so namenjeni reševanju življenj, nenamenoma UBIJALI. Hvala za vaš premislek.
mlada zdravnica