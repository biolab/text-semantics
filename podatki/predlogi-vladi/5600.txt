Ker menim, da živimo v času prekomerne nestrpnosti, zlorab pristojnosti in odgovornosti, nevoščljivosti, škodoželjnosti,  izkoriščanju in nagajanju sočloveku, vohunjenju, spletkarjenju, zahrbtnosti, itd.. s poglavitnim namenom pridobitve osebnih materialnih, kot nematerialnih koristi, predlagam Vladi RS, kot v naslovu in v nadaljevanju navedeno.
K pisanju tega predloga me je nagovorilo opažanje, da se kljub t.i. pravni državi, generiranju kopice zakonov, delovanju sodišč, policije, pa vse do možnosti anonimnega ovaduštva, naši medsebojni odnosi, zaupanje v državne ustanove, predstavnike naroda (politike), ...   ni izboljšalo – prej nasprotno. In ni dovolj, da nas združujejo le športniki in naravne katastrofe!
Prav tako sem v nekaterih primerih iz svojega okolja soočen z državljansko nemočjo oz. brezplodnim opozarjanjem pristojnih in medijev na protizakonito in negospodarno delovanje določenih javnih ustanov. Prijatelji in znanci mi celo svetujejo, naj se ne izpostavljam, naj mislim na družino, naj bom tiho, ker si bom le škodil, če bom opozarjal na nepravilnosti.
Ker me takšna državljanska drža (biti tiho, trpeti, delovati ilegalno in iz ozadje, gverilsko, nečastno...) preveč spominja na obdobje enoumja in totalitarizma oz. na sprevržen, zlorabljen in predvsem neučinkovit sistem »pravne države«, se vedno znova sprašujem v kakšni demokraciji pa živim? Biti tiho in trpeti je veljalo za čas delovanja taborišča Goli otok in velja za mafijske družbe. Kakšen narod sploh smo, da dopuščamo lažno demokracijo oz. da se zgražamo nad aktivnimi in pokončnimi državljani?Slovenskimi "Don Kihoti"?
Ker vem, da brez sprave in pozitivnih primerov prakse ne bo mogoče preseči negativne spirale v kateri se naš narod nahaja, sem pomislil tudi na to - poceni a gotovo učinkovito možnost spodbujanja pravičnosti, skrbnosti, pozornosti in poguma:
Verjamem, da bi že preprosta zahvala državnega organa (seveda svečana in na primernem papirju), ki bi jo posameznik prejel z informacijo o nadaljnjem razreševanju in/ ali rezultatih naznanila, obveljala za referenco zgledne državljanske drže.
Da ne bi bil sprožen plaz klevet, podtikanj in drugih, zgoraj navedenih oblik nizkotnosti, bi bilo nujno upoštevati oz obravnavati izključno naznanila oseb z razkrito in preverjeno identiteto, ki bi jim država zagotovila nedotakljivost in seveda spoštovanje oz. hvaležnost, kot v prejšnjem odstavku navedeno.
Res me zanima, če si bo Vlada RS v pričo nepregledne količine primerov oškodovanja družbenega premoženja s strani vplivnih posameznikov in ustanov, upala narediti ta majhen korak s preprosto zahvalo - nujno z navedbo pristojnih, ki so ali bodo v določenem roku naznanilo obdelali in rezultat preiskave tudi objavili? 
 
Če povzamem: Državljane je potrebno motivirati in z nagradami (zahvale in priznanja so lahko že dovolj) spodbuditi k pokončni drži in izražanju ter argumentiranem sporočanju o prepoznanih zlorabah posameznikov, družb in javnih ustanov, zoper našo skupno lastnino in državo. 