 Rada bi izpostavila problem splošne discipline na šolah in med poukom. Prevelika svoboda in demokracija je naredila na tem področju že vse preveč škode. Učitelji so brez vsakršnega pripomočka, vzvoda ..., s čimer bi lahko vzdrževali red in disciplino v šolah in med poukom. Postajajo žrtve ustrahovanja, norčevanja ..., predvsem otrok in staršev, ki si dovolijo preveč oz. jim naša zakonodaja dovoljuje preveč. Žrtve tega nereda pa so na koncu predvsem otroci in dijaki, ki pa bi radi čas, ki ga prebijejo v šolskih klopeh uporabili koristno, da bi jim v popoldanskem času ostal čas za druge stvari.
Učitelj več kot da opozarja, praktično ne more storiti. Največkrat že dva ali trije učenci diktirajo tempo pouka, poskrbijo da so učenci njihovega razreda kolektivno prikrajšani za podajanje učne snovi v celoti, kar seveda potem v popoldanskem času odpade na starše, ker v šoli pač zaradi nenehnega motenja niso uspeli narediti.
V času mojega obiskovanja osnovne šole si učenci nismo želeli, da bi naši starši bili obveščeni o kakšnem motenju pouka, ker bi bilo potem tudi doma ozračje precej vroče, sedaj pa kot po pravilu v šolo hodijo grozit in bentit prav starši najproblematnejših otrok. Temu bi bilo nujno narediti konec. Tako kot so spustili to odvečno svobodo in demokracijo v šole, tako naj jo tudi umaknejo.
Ne zagovarjam nikakršnega nasilja ali pritiskov s strani učiteljev, a v Sloveniji imamo nemalo odličnih strokovnjakov s področja vzgoje in prav njim bi bilo potrebno prisluhniti, kakšni morajo biti vzgojni prijemi, da bi se te problematične otroke umirilo (zavedam se, da bi bilo v večini teh primeriov nujno najprej nekaj narediti z njihovimi starši, potem bi se posledično spremenili tudi otroci).
Največji problem teh težav pa je v tem, da izgublajo veselje do šole zaradi takšnega stanja prav otroci, ki bi sicer z veseljem obiskovali šolo in dobro napredovali, pa vse prevečkrat prihajo domov jezni, žalostni, prestrašeni ... in jih veselje do šole počasi mineva.
Zaščititi bo potrebno predvsem neproblematične šolarje in dijake, ne pa da se kar naprej išče nove svoboščine za že tako ali tako preveč svobodne.