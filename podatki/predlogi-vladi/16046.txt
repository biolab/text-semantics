Spoštovani!
Trenutno so v Republiki Sloveniji za habilitacijske postopke za asistenta/ko, docenta/ko, izrednega, rednega profesorja/ico pristojne posamezne univerze ali fakulteti, kar po eni strani omogoča avtonomijo univerz in fakultet, po drugi strani pa ne zagotavlja enotnih kriterijev, postopkov in možnosti za vse potencialne kandidate, državljane republike Slovenije in EU.
Trenutno so postopki plačljivi (od pribl. 1.259,3 evrov do 6600 evrov, npr. na UM, UP) ali pa zastonj (na UL, vendar možni le pod pogojem, da je v interesu UL sodelovanje s kandidatom). Ta način ne omogoča vsem državljanom enakih možnosti, saj je po eni strani vezan na finančno zmožnost, po drugi strani pa na zaželenost/sprejemljivost kandidata na posamezni univerzi ali fakulteti (kar lahko vodi tudi do diskriminatornih situacij). V primeru habilitacijskega področja, ki je prisotno le na eni fakulteti/univerzi, npr. logopedija in surdopedagogika ali specialna in rehabilitacijska pedagogika, pomeni, da lahko državljan RS pridobi habilitacijski naziv edino le, če fakulteta poda mnenje, da namerava s to osebo sodelovati (in kasneje sodeluje), ne more pa pridobiti naziva, če bi želel predavati drugje, razvijati določeno področje, se udejstvovati na raziskovalnem področju ali imeti naziv zaradi naziva samega in dobrobiti, vezanih na naziv.
Tak način postavlja osebe v neenakovredni položaj, kar ni demokratično. Dodatno zavira razvoj posameznih strokovnih področij, ker je področje v rokah le peščice oseb na le eni fakulteti/univerzi.
Dodatno, ne omogoča osebam, da kljub strokovni, znanstveni odličnosti ne morejo priti do naziva zgolj zaradi tega, ker niso zaposlene na univerzi, kar pa ne prispeva k razvoju znanosti.
Če se ozremo v Italijo, zibelko prava (rimsko pravo je osnova prava nasploh), je Republika Italija zagotovila homogenost in enakopravnost ter neplačljivost habilitacijskih postopkov (torej maksimalno dostopnost) preko platforme Ministrstva za znanost. Platforma krije celotno državo, ne glede na univerzo in na fakulteto. Posamezni interesenti lahko pošljejo vlogo v enotni urad, v nadaljnjih korakih pa se odvijejo postopki za izvolitev v naziv, veljaven za določeno področje in podpodročje za vse univerze v državi.
Zato predlagam spoštovani Vladi Republike Slovenije, da spremeni postopke habilitiranja v visokošolske sodelavce in sodelavke ter visokošolske učitelje in učiteljice za vse univerze in fakultete (javne, s koncesijo in zasebne) na tak način, da jih dodeli državnemu uradu državne inštitucije, to je MIZŠ-u (oz. bodočemu Ministrstvu za znanost in raziskovanje), in na tak način omogoči dostopnost, homogenost, demokratičnost, objektivnost. Na tak način bi morda tudi zadržala marsikaterega strokovnjaka - torej beg možganov, ki bi ne iskal možnosti v tujini.
Hvala. V upanju na večjo demokratičnost v postopkih v javno dobro prejmite prijazen pozdrav,
dr. Martina Ozbič