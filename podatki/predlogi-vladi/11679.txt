Spoštovani, podajam pobudo, da se lastnikom vozniškega izpita kategorije B z najmanj petimi leti vozniških izkušenj zakonsko omogoči vožnja motornih koles kategorije A1 (motorna kolesa s prostornino motorja do 125 ccm, katerih moč motorja ne presega 11 kW, z razmerjem moč motorja/masa vozila, ki ne presega 0,1 kW/kg, ter trikolesa, katerih moč motorja ne presega 15 kW) po vzoru nekaterih drugih EU držav (npr. Italija, Avstrija in druge). Vozniki mopedov so namreč zaradi omejitve hitrosti na 45 km/h ob hkratni zahtevi, da se tudi v mestih vozijo po voziščih, kjer je hitrost omejena na 50 km/h ali več, pogosto ravno zaradi te omejitve postavljeni v neprijetne in nevarne situacije. Nekateri mopedisti tako tudi zaradi tega namenoma odstranijo blokade v svojih mopedih, s preprostim ciljem, da bi bili enakopravnejši udeleženci v prometu. Prav tako se z višanjem emisijskih standardov praviloma niža moč motorja, ki poganja mopede. Tako so lahko sicer okolju prijaznejši motorji, ki so praviloma štiritaktni, ob hkratni uporabi dveh oseb praviloma celo nevarnejši od dvotaktnih, starejših (predelanih) motorjev.
Ob uvajanju trajnostne mobilnosti je potrebno razmisliti tudi o tem segmentu. V tujini (trajnostna) mobilnost na manjših motorjih predstavlja velik del (trajnostne) mobilnosti v mestih. Možnost enakopravnejše udeležbe v prometu bo morebiti tudi Slovence spodbudila, da se kdo iz avta preseli na skuter oziroma vozilo A1 kategorije.
Pri tem pa je potrebno z morebitno spremembo zakonodaje predpisati tudi določeno kvoto ur (morebiti najmanj šest ur po vzoru Avstrije) praktičnega usposabljanja. S tem se bodo bodoči motoristi tudi ustrezno izobrazili, pri čemer bo v tej skupini verjetno možno pričakovati tudi (mlajše) ljudi, ki se bodisi vozijo s predelanimi (in pogosto nevarnimi 49 ccm) motorji in bo s tem poskrbljeno tudi za večjo varnost. K temu segmentu lahko dodamo še voznike trikolesnih skuterjev, voznih z kategorijo B, katerih lastniki pogosto nimajo nikakršnih motorističnih izkušenj in lahko vozijo trikolesni skuter s prostornino 300 ali celo 500 ccm. Sprostitev zakonodaje na tem področju bi lahko pomenila tudi delni dvig prometne varnosti, seveda ob splošnem spoštovanju načela zaupanja v prometu, saj smo vsi udeleženci cestnega prometa dolžni ravnati v skladu s predpisi o varnosti cestnega prometa, ne glede na prostornino in moč vozil, ki jih upravljamo.
S spoštovanjem!