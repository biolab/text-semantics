
 Do februarja 2014 je bil v veljavi  Pravilnik o mininalnih tehničnih pogojih in o minimalnem obsegu storitev za opravljanje gostinske dejavnosti,  ki je določal, da gostinski obrat, ki nudi mehansko ali živo glasbo za ples oziroma družabni program, mora imeti proti hrupu zaščiten prostor tako, da glasba ne moti bližnje okolice (52. člen).   Vlada  Mira Cerarja in sicer ministra Metod Drgonja in Marjan Židan sta sprejela nov Pravilnik o minimalnih tehničnih pogojih in o obsegu storitev za opravljenje gostinske dejavnosti (UR. L. RS. št. 21/2014), ki je nadomestil prej veljavni pravilnik.  Pri tem pa je bila  brez utemeljenega razloga izpuščena določba o protihrupni zapori gostinskih lokalov.  Tako je vlada protiustavno favorizirala gostince na račun škode prebivalcev, ki bivamo v bližini takšnih lokalov, katera pogosto obratujejo celo brez uporabnih dovoljenj.  V državi je problem hrupa izredno velik, saj gospodarsko agresivno in nenadzorovano posega v pravico  prebivalcev do zdravega okolje, tudi gospodarski lobij je v politiki izredno agresiven.  Tako pravica prebivalcev do zdravega okolja ostaje le zapisana v ustavi, dejansko pa se ne uresničuje s podzakonskimi predpisi, oziroma se stanje iz leta v leto slabša v škodo prebivalcev.  Tako trenutno v državi sploh ni inšpekcije ali drugega državnega organa (razen sodnega varstva posameznika pred civilnim sodiščem) ki bi gostincu prepovedal predvajati mehansko ali živo glasbo v samem gostinskem lokalu, ko se takšen hrup  prenaša na sosednje stanovanjske nepremičnine, ne glede na to kakšno stopnjo hrupa proizvajajo glasbene naprave za intenziviranje zvoka !.   Glede na navedeno vladi predlagam, da v nov pravilnik vrne nazaj staro določbo o protihrupni zapori ali pa da zadevo pravno uredi z drugim predpisom ter, da vlada predpiše upravni organ (inšpekcijo) za učinkovit nadzor nad hrupom iz gostinskih lokalov in diskotek, tako, da ta v nobenem primeru ne sme motiti življenja stanovalcev bližnjih nepremičnin, ne glede na čas obratovanja hrupne naprave.  Inšpekcija za naravo, ki naj bi po naravi stvari izvajala inšpekcijski nadzor v takšnih zadevah, ko se glasba predvaja v samem prostoru, tudi če se predvaja pri odprtih oknih in vratih, sploh ni pristojna. Posledično na tem področju v državi vlada popolno brezpravje in kršitev človekove pravice do zdravega okolja.  Zvočno onesnaženje z hrupno glasbo v daljšem trajanju in posledično daljše pomanjkanje spanja predstavlja po Konvenciji proti mučenju in drugim krutim, nečloveškim ali poniževalnim kaznim ali ravnanju (CAT) metodo mučenja. 