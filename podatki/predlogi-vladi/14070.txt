Pozdravljeni,
Epidemija covida-19 kroji naša življenja že 19 mesecev in nič ne kaže, da se bo to kaj kmalu spremenilo. Mislim, da smo ljudje že zelo utrujeni in naveličani vseh zaščitnih ukrepov, ki jih moramo izvajati. Porajajo se občutki, da se to stanje ne bo nikoli končalo. Obenem pa mislim, da obstajajo rešitve, ki bi lahko bile pri zajezitvi epidemije bolj učinkovite od do sedaj preizkušenih. Ena takih je uvedba obveznega cepljenja proti covidu za starostne skupine, ki jim je SARS-CoV-2 najbolj nevaren.
Za družbo ključni problem epidemije je preobremenitev bolnišnic s covidnimi bolniki. Po podatkih NIJZ-ja (https://www.nijz.si/sites/www.nijz.si/files/uploaded/episari_mreza_grafi_do_31.10.2021.pdf, stran 3) se je povprečna starost hospitaliziranih bolnikov s covidom v med 9. 8. in 31. 10. 2021 gibala med 58 in 68 let. S podatkov iz grafa je moč razbrati, da je bilo v zadnjem od teh 12 tednov (25. 10. – 31. 10. 2021) v bolnišnicah 406 bolnikov s covidom-19. Od tega jih je bilo približno 310 starih 55 let ali več. To predstavlja 76,6 % vseh hospitaliziranih. Če dodamo še skupino bolnikov starih med 45 in 54 let, ugotovimo, da je okoli 356 hospitaliziranih ali 87,7 % starih 45 let ali več.
Glede na te podatke se zdi najbolj smiselno v čim višjem odstotku precepiti starejše. Družba je bila do njih zelo dolga solidarna, se več mesecev odpovedovala ustaljenemu življenju, samo da bi jih zaščitila. Zdaj ko je na voljo cepivo, se mi zdi prav, da to uslugo na nek način vrnejo in prispevajo svoj del k čimprejšnjemu koncu epidemije. Če svoje vloge pri tem ne uvidijo, mora pač vskočiti država in zanje odrediti obvezno cepljenje. Tako bomo naredili največji možen korak k vrnitvi v normalnost. Povsem narobe se mi zdi, da namesto tega v cepljenje posredno silimo delovno aktivno prebivalstvo, ki mora izpolnjevati pogoj PCT, samo da lahko normalno hodi v službo in študente, da lahko normalno obiskujejo predavanja (čeprav bolezen zanje ni niti približno toliko nevarna). To je tako, kot da bi upokojencem s pogojem PCT pogojevali prejemanje pokojnine.
Cepiva so po dosedanjih raziskavah in mnenju naših strokovnjakov varna, neželeni učinki pa redki (https://www.cepimose.si/aktualno/nezeleni-ucinki-po-cepljenju/). Poleg tega institut obveznega cepljenja pri nas že poznamo. Obvezno je v otroštvu proti nekaterim nalezljivim boleznim, za določene poklice in v povezavi s potovanji v določene države (https://www.cepljenje.info/cepljenje-v-sloveniji/obvezno-cepljenje-v-sloveniji). Glede na navedeno ne vidim razloga zakaj ne bi bilo za določene skupine obvezno tudi proti covidu-19. Na podlagi zgornjih podatkov iz bolnišnic predlagam tudi, da se meja za obvezno cepljenja postavi med 45 in 55 letom. Verjetno bi bilo smiselno to mejo na začetku postaviti više in jo kasneje po potrebi zniževati. Zraven pa vključiti tudi mlajše, če gre za posebno ranljive posameznike.