Predlagam vladi R Slovenije, da dokončno reši vprašanje tkim. orožarske afere. Z ustanovitvijo posebne parlamentarne komisije, ki bo na za javnost zaprtih sejah in zaslišanjih (oznaka tajnosti!) zaslišala morebitne akterje, osumljence in priče.
Predlagam, da za pričanja in zaslišanja pred posebno parlamentarno komisijo vse vabljene za ta čas odveže tkim. zaveze molčečnosti na katero so se vabljeni sklicevali tudi pred sodišči. Ne gre za kakršnokoli stigmatizacijo osamosvojiteljev temveč je namen komisije zgolj ugotoviti, kdo se je v času nastajanja države Slovenije in vojne v Jugoslaviji osebno okoristil, kar je potrebno javno kriminalizirati. Indici v nekaterih segmentih na to kažejo. Potrebno je ugotoviti morebitni denarni tok, račune... Morebitna najdena denarna sredstva gredo v državni proračun.
Vemo, da je del osamosvojiteljev že v zasluženem pokoju in da torej morebitni pritiski delodajalcev odpadejo. Prav tako vemo, da si informacije o plačilih nasprotujejo (od 0 DEM do več 10 milijonov DEM). Prav tako si nasprotujejo izjave domnevno vpletenih, ki so skoraj v celoti zapisane v javnih medijih. Od pomoči do prodaje in pobiranje provizij. Na to temo imamo kup javno objavljenih dokumentov, celo knjižno trilogijo z dvoumnim naslovom "Kaj nam pa morejo".
Zaradi higiene, dolgoletnih medsebojnih obtoževanj in politično motiviranih zlorab ter morebitne dekriminalizacije kriminalnih dejavnosti; to je korupcije, morebitne neupravičene odtujitve državne lastnine, vojnega dobičkarstva itd. je zadevo potrebno rešiti.
Prav tako predlagam, da v primeru ugotovitve katerih od zgoraj navedenih kaznivih dejanj komisija svoje ugotovitve v delu ki se nanašajo na kazniva dejanja preda organom pregona z vso pridobljeno dokumentacijo. Če zakonodaja dopušča se imena morebitno ugotovljenih vojnih dobičkarjev objavijo v javnih medijih.