Spoštovani.
Minilo je dobro leto od kar je bila razglašena Svobodna republika Liberland. Ustanovil jo je Češki politik Vít Jedlička, 13. aprila 2015, na nikogaršnjem ozemlju med Hrvaško in Srbijo, ob reki Donavi. To ozemlje je po razpadu Jugoslavije ostalo brez formalne zahteve po lastništvu in oblasti nad tem ozemljem in tako ne posega v zemeljsko celovitost katere izmed sosednjih držav.
Do tega trenutka nobena izmed članic ZN ni vzpostavila formalnih diplomatskih stikov s to novonastalo državo, kljub temu pa je dobila podporo mnogih evropskih in tujih političnih strank ter gibanj. Zanimanje za to državo je izrazilo tudi preko pol miljona ljudi, ki so se prijavili na uradni spletni strani, ter tako zaprosili za državljanstvo.
Liberland je ustavna republika z elementi direktne demokracije. Ima svojo ustavo in zakone, kot tudi prehodno vlado, ki bo delovala do naslednjih demokratičnih volitev.
Prizadevanja za priznanje republike so obširna in vključujejo preko 50 predstavništev po svetovnih državah, med drugim tudi v Sloveniji. Dne 26. maja 2015 je predsednik Vít Jedlička takšno predstavništvo ustanovil tudi v Sloveniji in za predstavnika imenoval g. Denisa Pirca. Od takrat naprej je predstavništvo polno delujoče ter zajema podobne naloge kot jih imajo ostala veleposlaništva.
Slovenija je znana po tem, da ima vodilno in povezujočo vlogo pri politiki in odnosih v regiji bivših držav Jugoslavije, v območje katere spada tudi novonastali Liberland. Kot je bilo odločno priznanje R. Slovenije k samostojnosti Kosova, bi bila smiselna tudi razprava o vzpostavitvi stikov z vlado R. Liberland, ki lahko pripomore k napredku in povezovanju te regije.
Ministra za zunanje zadeve, kot tudi državni zbor želim nagovoriti, naj v svojo razpravo vključijo tematiko novonastale republike Liberland ter ob širši podpori izglasujejo obojestransko vzpostavitev diplomatskih stikov med dvema narodoma.