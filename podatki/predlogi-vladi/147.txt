Vladi predlagam, da resno pristopi k odpravljanju vseh vrst onesnaževanja in ne samo onesnaževanju zraka, zemlje in vode s strupi, toplogrednimi plini, gospodinjskimi ter drugimi odpadki ipd. Tu mislim tudi svetlobno onesnaževanje in onesnaževanje s hrupom. Na tem področju je do sedaj narejeno najmanj.
S primerno osvetlitvijo bomo naredili veliko za dobro počutje ljudi in prosto živečih divjih živali, predvsem ptic. Tudi hrup ima na človeka izrazito negativne učinke.
 
Osvetljevanje naseljenih krajev,cest in posameznih objektov bi moralo biti usmerjeno izključno v tla in to s tako močjo ki še zadošča za normalno vidljivost. S dostopno elektroniko se da urediti da v naseljenih krajih ugasne 90% luči ko ni prometa ali pešcev. Preostalih 10% pa gori stalno zaradi varnosti. Kdor pozna razmere v Kopru, dobro ve kako močno je osvetljena Luka Koper. Njene oranžne luči osvetljujejo skoraj celo slovensko obalo. Odsev na nebu pa je viden tudi do Postojne. Podobno je na mejnih prehodih s Hrvaško, večjih cestnih križiščih in cestninskih postajah.
 
Med večjimi svetlobnimi onesnaževalci pa so reflektorji ki osvetljujejo cerkve po vsej Sloveniji. Vsi ti reflektorji so obrnjeni navzgor. Te bi morali izklopiti najprej.
Z zmanjšanjem nepotrebnega osvetljevanja bi zmanjšali potratno porabo električne energije, prihranili denar in naredili veliko koristnega zase in okolje v katerem živimo.
 
Podobne razmere so s hrupom. Vsakdo lahko na vozilo namesti zvočnike in med vožnjo predvaja glasbo ali z govorom reklamira izdelke. Nikakršnih omejitev ni. Prav tako ni omejen hrup ki ga povzroča zvonjenje v cerkvah. Ob nemogočih urah in glasno kolikor se da. Še za zelo goreče vernike v neposredni bližini cerkva je moteče, kaj šele za ostale prebivalce. Zelo malo se kontrolira in izloča iz prometa vozila(predvsem motorje) ki imajo preglasen zvok zaradi predelav izpušne cevi. Ni jasnih in konkretnih predpisov ki bi olajšala delo policiji. V prometu bi to lahko uredili z enim stavkom in sicer da je prepovedano vse kar ni originalno tovarniško. V homologaciji bi moral biti naveden podatek o decibelih ki so še dovoljeni.
 
 
Z zakonom bi morali čim prej določiti zgornje mejne vrednosti za vse vrste svetlobnega in zvočnega onesnaženja saj si tudi s tem delamo ogromno škodo.