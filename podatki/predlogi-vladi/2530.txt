Zaposleni na različnih ministrstvih, ki delajo na sedežih teh služb v Ljubljani, zelo veliko potujejo na različne sestanke, delovne sestanke, izobraževanja, sodelujejo v projektnih skupinah, delovnih skupinah, "ni da ni". Cel kup jih je teh uradnikov in uradničkov, ki si pridno nabirajo dnevnice v tujini, in tekmovalnost, kdo bo kam šel, je brezmejna. Tudi za nekaj ur skočijo v Bruselj, včasih za nekaj dni, odvisno od priložnosti. Pa ne le v Bruselj, paleta lokacij teh sestankov je široka. In nato so tam včasih tudi samo kot statisti - pomembno je, da so tam.
Zatorej predlagam, da se končno začne štediti pri dnevnicah v tujini, predvsem pa pri letalskih kartah, s katerimi se podpira državnega prevoznika... Na sestanke naj gredo le tisti, ki tam AKTIVNO sodelujejo. Ki pripravijo svoj prispevek za sestanek, ki tam debatirajo, premikajo stvari na bolje, ki imajo po povratku tudi kaj za pokazati - ne pa samo podpisane liste prisotnosti. Menim, da so tukaj ogromne rezerve.