Pozdravljeni.
Že od začetka epidemije 2020 si zdravniki prizadevamo za preprečevanje smrti zaradi COVID- 19. Med drugim smo poudarjali tudi dobrobit nošenja mask v javnosti in dobrobit nadomeščanja vitamina D v obdobju okužb dihal, kar smo podprli z dokazi študij iz preteklosti za preostale virusne okužbe dihal. Ker gre pri COVID-19 za novo virusno okužbo, izsledkov interventnih študij, ki bi dokazovale neposreden učinek dodajanja vitamina D, v marcu 2020 še ni bilo.
Te dni pa so bili objavljeni izsledki interventne randomizirane študije nadomeščanja vitamina D pri COVID- 19 bolnikih, z osupljivimi rezultati preprečevanja resnosti bolezni in zmanjšanja potrebe po interventnem zdravljenju v enotah intenzivne terapije.
Omenjena raziskava je prvi neposredni dokaz, da dodajanje vitmaina D3( 25 hidroksivitamin D) bolnikom s COVID-19 močno zmanjša potrebo po hospitalizaciji v enoti intenzivne terapije.
Študija je bila opravljena v univerzitetni bolnišnici v Cordobi v Španiji (Reina Sofia University Hospital, Córdoba Španija.) Vključenih je bilo 76 bolnikov, hospitaliziranih zaradi COVID-19 s klinično sliko akutne okužbe dihal, s slikovno dokazanimi spremembami skladnimi s COVID - 19 pljučnico in z dokazano SARS-CoV-2 okužbo.
Vsi bolniki so bili deležni enako dobre terapije, ki je trenutno na voljo in prav tako enako standardne oskrbe po bolnišničnem protokolu, prav tako so vsi prejeli terapijo s hidroksiklorokinom in azitromicinom. Računalnik je naključno izbral bolnike, ki so dodatno prejeli še 25 hidroksivitamin D ( 21280 mednarodnih enot ali IE, kar je enako 532mcg) in tiste, ki ga niso prejeli. Bolniki, ki so bili izbrani za prejemanje 25 hidroksivitamina D so ga nato prejemali 10640 IE na dan 3. in na dan 7., nato pa 1x na teden do odpusta ali sprejema v intenzivno nego. Rezultati so žarek na koncu tunela.
Od 50 bolnikov, ki so jih zdravili s 25 hidroksivitaminom D je le eden ( 2%) potreboval sprejem v enoto intenzivne terapije, nihče ni umrl in vsi so bili odpuščeni iz bolnišnice brez zapletov.
Od 26 bolnikov nezdravljenih z vitaminom D je kar 13 bolnikov ( 50%) potrebovalo zravljenje v enotah intenzivne terapije, dva sta umrla, ostali so bili odpuščeni brez zapletov.
Mnogo študij iz preteklosti govori v prid, da vitamin D s svojimi imunomodulatornimi mehanizmi ugodno vpliva na potek virusnih okužb. Ta nova študija govori v prid dokazu, da vitamin D lahko močno zmanjša resnost pri bolezni COVID-19. Gre za vitamin, ki ima v odmerkih preventive in terapije neznatne možnosti neželenih učinkov, razen v primeru obolenja obščitnice, hiperkalcemije in ledvičnih kamnov.
V poletnem času smo se spraševali zakaj je kritičnost bolezni okuženih tudi v visokorizičnih skupin nižja, odgovor je najverjetneje prav v poletnem času, soncu z UVB žarki in višjih serumskih ravneh D vitamina.
Z jesenjo in zimo se zaloge in ravni vitamina D zmanjšujejo, zato lahko pričakujemo težji potek bolezni COVID-19 v primeru pomanjkanja vitamina D.
V prihajajočih jesenskih in zimskih mesecih, ko pričakujemo močno zvišano število novookuženih s SARS-Cov-2 , prav tako pa hujšo kritičnost bolezni, višjo potrebo po enotah intenzivne terapije in tudi višjo smrtnost, pišem vladi, da bo glede na močne dokaze potrebno čim prej oblikovati STRATEGIJO tudi s preventivo z vitaminom D pri visokorizičnh bolnikih, prav tako pa tudi STRATEGIJO vključitve vitamina D v obravavno bolnikov s COVID-19.
Ne bi bilo prav in etično, da bi glede na tako močne dokaze dobrobitnega učinka D vitamina pri COVID bolnikih kot zdravnik molčal, kot nisem molčal, ko smo predlagali maske v javnosti v sredini marca 2020.
Lep pozdrav
Asist. Darko Siuka, dr. med., specialist gastroenterologije