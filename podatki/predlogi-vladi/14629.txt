Predlagam, da se v ustrezen zakon uvede določilo, da mora prodajalec rabljenega avtomobila kupcu (v avto hiši ali pri zasebni prodaji) pokazati nalog o pregledu avtomobila, kjer so izpisane ugotovitve mehanika o napakah na vozilu, o popisu avto delov, ki so že tik pred iztrošenostjo, predvsem pa dele avtomobilov, ki so pravzaprav že iztrošeni in niso več varni za nadaljnjo vožnjo.
Popis bi moral vsebovati določeno število točk (na primer 50 najdražjih delov avtomobila, ki bi morebiti bili nevarni za vožnjo in bi jih kupec moral plačati dva meseca ali tri po prodaji avtomobila ob normalni uporabi - npr. 3.000 km na mesec).
Zdi se mi, da smo brezpredmetno uvedli možnost takšnega komercialnega pregleda pri družbi AMZS, ki to sicer opravlja, vendar ni določeno, kdo bo to plačal in nastane težava, ker je lastnik takšnega dokumenta lahko samo prodajalec vozila in zanj lahko zaprosi sano on kot lastnik.
Praksa zato kaže, da se takšnih pregledov tik pred prodajo prodajalci in kupci skoraj ne odločijo. Predvsem pa ni praktično, saj bi takšen pregled moral že biti opravljen, ko kupec avto vidi.
Naslednja težava je, ker se kupec in prodajalec morda težje samovoljno sporazumeta o tem, čigav bo strošek pregleda (da to plača kupec ni pravično - on je prišel na ogled vozila in pričakuje ta podatek od prodajalca na verodostojen način). Če bi tak strošek moral plačevati kupec ki avtomobile ogleduje pri različnih zasebnikih in pravnih osebah, bi ga lahko znašal tudi več krat po 100 eur, skupno torej npr. tudi 2.000 eur.
Zaradi nezmožnosti dogovora vključenosti tega stroška ter časovne zamudnosti (ko pride kupec na ogled avta nima časa, da avto pelje še na podrobni pregled) praksa tega ni sprejela.
V kolikor bi prodajala rabljen avtomobil:
1 - fizična oseba fizični osebi - prodajalec bi moral imeti listino o pregledu pri sebi.
2 - fizična oseba pravni osebi kot trgovcu - fizična oseba bi morala pridobiti listino o pregledu, trgovec pa bi avtomobil odkupil glede na listino
3 - pravna oseba prodaja fizični osebi - bi listina bila veljavna že od prejšnje prodaje, saj se pri trgovcu vozilo ne bi trošilo
Veljavnost dokumenta bi določilo ustrezno ministrstvo, bi pa bilo pametno, da veljavnost potrdila poteče v na primer 2 mesecih, kar pa je več kot razumen čas za prodajo vozila.
Izjemo pri veljavnosti bi se določila za trgovce z vozili, ki vozila prodajajo neregistrirana.
Še najbolje bi bilo, ko bi se določilo izvajalca teh podrobnih tehničnih pregledov vozil pred prodajo, popis pa bi omenjen izvajalec naložil na za to namenjen elektronski portal.
Do tega podatka na portalu bi kupec in prodajalec dostopal, ko bi vpisal WIN številko vozila ter še geslo, ki bi ga izdajal izvajalec, ki je opravil pregled.
Izjema za urejanje takšnega potrdila pred pričetkom prodaje avtomobila bi veljala zgolj za prodajo vozila enega sorodnika drugemu sorodniku. V tem primeru bi izvajalec pregledov naložil dokument, da je prodaja stekla brez pregleda vozila na podlagi izjeme - sorodstvene vezi do 2 kolena.
Portal bi dokument vseboval v e-obliki. In po določenem času bi portal dokument označil kot pretečen.
 
 
 
 
 