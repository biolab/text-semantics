Predlagam, da naj vsaka fakulteta v Sloveniji razpiše določen odstotek, na primer 20 %, vpisnih mest za plačljivi študij za vsako smer študija.
Ta plačljivi študij ne bi bil enak dosedanjemu izrednemu študiju, pri katerem je organizacija dela prilagojena potrebam po navadi delujočega študenta, temveč bi bila razlika v tem, da bi zaradi tega, ker nekatere študijske smeri iz takih ali drugačnih razlogov ne morejo zagotoviti fleksibilnosti, bil ta plačljivi študij enakovreden rednemu študiju, le da bi bilo za vpisno mesto potrebno plačati vnaprej določeno šolnino. Fakultete bi lahko torej razpisale določeno število izrednih mest, če je to v njihovih zmožnostih, in določeno število plačljivih mest. 
Primer:
Fakulteta razpiše 100 rednih mest in 20 plačljivih mest. Na teh 20 plačljivih mest se v spomladanskem roku prijavi 10 kandidatov, naknadno v jesenskem pa še 2 (bodisi sta maturo opravljala v jesenskem izpitnem roku bodisi na prvo željo nista bila sprejeta). Pri plačljivih mestih bi imeli prednost kandidati z več točkami na maturi. Vseh 100 rednih mest je zapolnjenih, ostane še 8 plačljivih mest. Prosta plačljiva mesta lahko nato zasedejo tisti rednoštudijski kandidati, ki so imeli največ točk za zadnjim, ki je bil sprejet na reden študij, da ne bi bilo preveč diskriminatorno.
Na ta način bi lahko fakultete zaslužile dodaten denar, s katerim bi zagotavljale bolj optimalno kakovost študija (opremljenost predavalnic, dražje strokovne ekskurzije, potrebni material …). Seveda bi bila vsota denarja, zasluženega s šolninami, obdavčena in bi tako doprinesla sredstva tudi javnofinančni blagajni.  Naj opozorim, da sredstva ne bi šla »v žep« zaposlenim na fakulteti.