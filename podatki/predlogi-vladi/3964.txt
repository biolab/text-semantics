Pozdravljeni.
Kot vemo so člani volilnih odborov tiste osebe, ki vas pričakajo na voliščih in vam izdajo glasovnice, preštejejo glasove itd. Nekoliko starejši se morda spominjate, da je bila to v preteklosti prostovoljna predvsem pa neplačana funkcija za katero ni bilo pretiranega interesa - prej nasprotno. Pred časom je prišlo do tega, da je ta funkcija postala (relativno dobro) plačna. S tem se je spremenil tudi interes za opravljanje te funkcije. Prejšnji člani so seveda hitro odpadli, vnel se je boj in lobiranje za članstvo itd. Problem je v tem, da v veliki večini (moja ocena) to funkcijo opravljajo predvsem ljudje, ki imajo redne dohodke in so že finančno preskbljeni ter jim tega iz vidika eksistence nikakor ne bi bilo potrebno opravljati. Na drugi strani pa imamo ogromno ljudi, ki te eksistence nimajo zagotovljene in bi jim vsak prislužen € prišel še kako prav.
Zato vladi predlagam, da to problematiko regulira na način, da bodo morali člani volilnih odborov poleg ostalih pogojev spadati tudi v skupino ljudi, ki nimajo rednih dohodkov oziroma je njihova eksistenca ogrožena (denimo brezposelna oseba, ki ni več upravičana do prejemanja raznih nadomestil, aktivno išče zaposlitev, je član gospodinjstva katerega povprečni dohodek ne presega praga revščine,...).
Seveda so tudi druge možnosti, ki bi hkrati pomenile tudi znaten prihranek v proračunu:
- prehod na star sistem (neplačana častna funkcija)
- funkcijo bi opravljali prejemniki nadomestil za brezposelnost
- drugo ?
Morda bi bil potreben tudi razmislek okrog primernosti ostalih zahtevanih pogojev (kraj stalnega prebivališča, politična "ustreznost",...).
 
Lep pozdrav.
 
Nekateri členi iz zakona, ki se nanaša na predlog:
Z A K O N O VOLITVAH V DRŽAVNI ZBOR  uradno prečiščeno besedilo  (ZVDZ-UPB1)
VI. VOLILNI ORGANI
22. člen
Volitve poslancev vodijo in izvajajo volilne komisije in volilni odbori (v nadaljnjem besedilu: volilni organi).
Volilne komisije se imenujejo za štiri leta, volilni odbori pa za vsake volitve.
24. člen
Volilni organ sestavljajo predsednik in člani ter njihovi namestniki (v nadaljnjem besedilu: člani).
Člani volilnih organov so lahko samo osebe, ki imajo volilno pravico.
Nihče ne more biti član več kot enega volilnega organa.
40. člen
Glasovanje na voliščih vodijo volilni odbori.
Za vsako volišče se določi najmanj en volilni odbor.
41. člen
Volilni odbor sestavljajo predsednik in parno število članov ter njihovi namestniki.
Predsednik in člani volilnega odbora ter njihovi namestniki se imenujejo izmed državljanov, ki imajo stalno prebivališče na območju volilnega okraja.
Politične stranke lahko najkasneje v desetih dneh po razpisu volitev dajo svoje predloge za imenovanje predsednika in članov volilnega odbora ter njihovih namestnikov okrajni volilni komisiji. Pri imenovanju članov volilnih odborov se najprej upoštevajo predlogi političnih strank, s katerih list kandidatov so bili na zadnjih volitvah v državni zbor izvoljeni kandidati, in sicer po vrstnem redu glede na število izvoljenih kandidatov pri čemer v primeru enakega števila odloči žreb, nato pa predlogi drugih političnih strank in lokalnih skupnosti ter njihovih delov, tako da je zagotovljena politično pluralna sestava volilnih odborov. Če predlogov ni ali jih je premalo, se za manjkajoče člane določijo uradniki, zaposleni v organih državne uprave ali upravi lokalne skupnosti.