Ministrstvo za okolje in prostor z novim predlogom Uredbe o obvezni občinski gospodarski javni službi zbiranja komunalnih odpadkov (URKO) močno posega v dobre prakse ravnanja z odpadnimi materiali (odpadnimi surovinami) v humanitarne namene. Spremembe bodo tudi občutno znižale prihodke, ki jih imajo priložnost pridobiti različna društva in fundacije od prodaje koristnih odpadnih materialov za pomoč najšibkejšim.
To se mi zdi nehumano in neplemenito. Ne moremo sprejemati ukrepov proti državljanom. Namesto da bi pomagali najšibkejšim. 
S spremembami uredbe se človekoljubnim organizacijam odvzema pravica do zbiranja papirja, plastike in podobnega v humanitarne namene. Glavni srž problema predlagane uredbe je, da v 3. in 4. členu določa, da je treba takšne odpadke prepuščati izključno komunalnim podjetjem in izvajalcem javne službe. Z drugimi besedami bi to lahko pomenilo, da ljudje, ki bi zbirali zamaške, star papir, elektronske naprave, belo tehniko in bi to pripeljali k omenjenim podjetjem, za to ne bi več dobili denarja. Skratka, za marsikoga, denimo tudi za starše invalidov, ki so doslej na tak način lahko prišli do denarja , s katerim so si pomagali pri nakupu invalidskih pripomočkov, bo to velik udarec. 
Predlagam, da ministrstvo omenjena člena spremeni tako, da bo zbiranje odpadnih materialov in surovin za humanitarne namene omogočeno še naprej. Prepričan sem, da bi uredba preprečila zbiranje surovin v podporo in pomoč ogroženim skupinam, posameznikov v družbi in bi "onemogočila ne samo zbiranje sredstev za pomoč skozi materiale, ki jih ljudje več ne potrebujejo, temveč tudi izničila možnosti za izobraževanje in ozaveščanje o pomenu zbiranja odpadnih materialov.
 
 