
Predlagam, da Ministrstvo za infrastrukturo zagotovi znesek, s katerim lahko subvencionira cestnine za avtobusne prevoznike, ki vozijo (samo) znotraj meja Slovenije. Na ta način bi bilo več avtobusnih linij, obstoječe bi bile pogostejše in manj bi bilo prometa na cestah, saj bi se verjetno mnogo več ljudi zaradi nižje konkurenčnejše cene, ki bi jo nudili prevozniki, odločalo za avtobus. Trenutno vse preveč avtobusov pelje po lokalnih cestah in ne po avtocesti, zaradi česar vozijo nekateri avtobusi tudi po 2 uri ali več na razdalji 100 km (po avtocesti). Manj gneče na cestah bi posledično pomenilo manjše tveganje za zastoje, prometne nesreče in manjše emisije toplogrednih plinov.
Pa še finančni primer: Če hočem priti z avtobusom iz Ljubljane do Kopra, moram plačati 9,60 € za direktno linijo (skoraj toliko pa tudi za avtobus, ki vozi 2 h ali več), če pa grem z nekom, ki oglašuje na www.prevoz.org, pa lahko prispem hitreje in po navadi do želene destinacije (ne samo od glavne avtobusne v LJ do glavne avtobusne v KP) za samo 5 €, ki pa seveda niso obdavčeni. Na ta način se vozi veliko študentov, zadnje čase pa vse več tudi zaposlenih ali turistov. Tukaj se po nepotrebnem izgublja davek, eni pa s temi prevozi že služijo več kot porabijo goriva.
 