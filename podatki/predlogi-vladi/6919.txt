Glede na to, da deluje sistem samodejne odjave (izbrisa) nezaposlenih oseb iz evidence Zavoda za zaposlovanje (v nadaljevanju Zavod)  v primeru zaposlitve le-teh oseb predlagam, da se tudi v primeru prenehanja zaposlitve (na kakršen koli način) vzpostavi avtomatski vpis le-teh oseb v seznam nezaposlenih oseb. In to na dan odjave iz ZZZS/ZPIZ - se pravi na dan prenehanja zaposlitve.
Na novo nezaposlena oseba bi morala nato prejeti povabilo na razgovor na pristojnem Zavodu, VKLJUČNO z obrazložitvijo vseh pravic in dolžnost, ki ji pripadajo in jih je dolžna upoštevati. Samo in izključno v primeru, da se dotična oseba (večkrat) ne odzove na povabilo, ali ne predloži ustreznega opravičila, se lahko to osebo izbriše iz evidence nezaposlenih oseb.
Izkušnje so namreč pokazale, da se osebam, ki se prijavijo na Zavod objasni samo dolžnosti do Zavoda, CSD, države ipd, ne obrazloži pa se jim pravic, ki jih imajo in jih mora spoštovati država in/ali zavarovalnica (npr nadomestilo za primer brezposelnosti).
Skratka; če deluje sistem samodejne izvršbe s strani FURS-a za zapadle dolgove samostojnih podjetnikov ter celo izvršbe na prihodke nekdaj zaposlenih v primeru stečaja določenih podjetij zaradi neplačanih prispevkov, bi lahko deloval tudi sistem samodejnega dodeljevanja nadomestila za brezposelnost ljudem, ki so plačevali prispevke za to zavarovanje (!!) v času zaposlitve in to v trajanju in znesku, ki jim pripada po izračunu.
Predlog podajam tudi zato, ker Statistični urad RS enači brezposelne osebe s tistimi, ki so prijavljeni na Zavodu kot brezposelni, ne pa z dejansko brezposelnimi osebami.