Vlada RS je z Zakonom o začasnih ukrepih za omilitev in odpravo posledic COVID-19 zamaknila roke na področju množičnega vrednotenja nepremičnin. Ker ne vidim razloga za odlašanje na tem področju, predlagam Vladi, da izvede vse aktivnosti, ki so bile načrtovane z množičnim vrednotenjem ter, da se pripiše nove posplošene vrednosti nepremičninam. Mnogo organov (občinske uprave, upravne enote, FURS, notarji, odvetniki, ....) in tudi posameznikov (fizičnih oseb) se namreč srečuje s težavo, ker trenutno ne more povzeti vrednosti nepremičnin v različnih postopkih (prodaja, menjava nepremičnin, oddaja vloge za davek na promet nepremičnin, vloge za določitev davka na kapitalski dobiček, ...) Arhivske vrednosti pa so daleč od realnega (tržnega)stanja. Z pošiljanjem izpiskov lastnikom nepremičnin o njihovih nepremičninah in vrednostih pa se bo zopet zagnal mehanizem urejanja nepremičninskih evidenc (podobno kot v času priprave davka na nepremičnine).
Zamik javnega izkazovanja podatkov evidence vrednotenja, kot ga določa PKP5 v 30. členu pomeni najmanj dveletni zamik izkazovanja izračunanih in v evidenci vrednotenja pripisanih posplošenih vrednosti nepremičnin. Prav tako se lastnike ne seznani z zbirnim potrdilom. Lastniki bodo lahko vložili vlogo za uveljavljanje posebnih okoliščin šele po tem, ko bo po preveritvi modelov stopila v veljavo nova Uredba o določitvi modelov vrednotenja nepremičnin.
Geodetska uprava RS v okviru sistema odprtih podatkov, aplikacije e-Geodetski podatki, ki je dostopna za vse uporabnike, zagotavlja možnost prevzema historičnega stanja Registra nepremičnin z izračunanimi posplošenimi vrednostmi nepremičnin na dan 31.3.2020. Prav tako je Geodetska uprava RS zagotovila dostop do historičnega stanja nepremičnin in posplošenih vrednosti nepremičnin na dan 31.3.2020, preko Arhivskega javnega vpogledovalnika v podatke o nepremičninah.