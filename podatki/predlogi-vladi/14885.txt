3. člen Zakona o občinskem redarstvu določa, da je občinsko redarstvo med drugim pristojno nadzorovati varen in neoviran cestni promet v naseljih, varovati ceste in okolje v naseljih in na občinskih cestah zunaj naselij ter skrbeti za varnost na občinskih javnih poteh, rekreacijskih in drugih javnih površinah.
Vendar pa občani opažamo, da je občinsko redarstvo le redko prisotno na javnih prometnih površinah kjer potekajo gradbena dela. Glede na različna letna poročila o delu redarskih služb, je urejanje prometa s strani občinskih redarskih služb večinoma omejeno na meritve hitrosti (s samodejnimi merilnimi napravami in ročno) ter urejanje tim. mirujočega prometa.
Zdi se torej, da je obravnava ostalega cestnega prometa zanemarjena, pri čemer pa prometni zastoji zaradi gradbenih in obnovitvenih del na javnih prometnih površinah močno vplivajo na kvaliteto življenja ljudi. Zaradi zastojev namreč nastajajo nevarne prometne situacije, izguba časa in denarja, zastoji pa vplivajo tako na duševno zdravje udeležencev v prometu kot na splošno zdravje okoliškega prebivalstva (zaradi povečanega onesnaževanja).
Te situacije bi bilo mogoče bistveno omiliti s prisotnostjo redarjev, ki bi na javnih prometnih površinah v času gneče aktivno urejali promet.
Predlagam, da se v zakonodaji določi obveznost redarske službe, da najmanj polovico svojih aktivnosti izvaja na področju urejanja cestnega prometa in sicer na področju preprečevanja in omilitve prometnih zastojev. Redarskim službam, ki tega deleža ne bodo uspele doseči, pa se začasno odvzame pooblastila za urejanje mirujočega prometa ter upravljanje z napravami za meritve hitrosti.