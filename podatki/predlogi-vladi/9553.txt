Predlagam, da se z nekim predpisom predpiše, da je uporaba registratorjev delavnega časa obvezna za vse zaposlene v javnem sektorju in ne samo v ožji državni administraciji.
Kakor mi je znano se za registracijo delovnega časa marsikje še vedno ne uporablja elektronskih registratorjev, ponekod pa so si izmislili celo tak sistem registracije, da to velja zgolj za nižje zaposlene, ne pa tudi za razne funkcionarje in ostale privilegirance tega sistema. Marsikje ti privilegiranci jemljejo registracijo delovnega časa kot nekaj ponižujočega, kar ne pritiče njihovemu statusu. Vendar vsi ti zaposleni so plačani iz našega denarja, torej denarja davkoplačevalcev in mi jih ne plačujemo za poziranje, ampak zato, da opravljajo svoje delo v splošno korist in javno dobro.
Zakaj ne bi imeli elektronske registracije delovnega časa za vse zaposlene tudi po bolnišnicah, na tožilstvi, sodiščih, v šolah? Kaj so ti zaposleni res kaj drugačni od delavke za šalterjem na upravni enoti, ki ne sme niti na toaleto brez dovoljenja nadrejenih? Bodo sodniki sodili kaj manj neodvisno, če bomo davkoplačevalci vedeli, kakšna je njihova dejanska prisotnost na delu?
Tako pa krožijo v javnosti razne zgodbice kako nekateri privilegirani javni uslužbenci tak sistem brez nadzora zlorabljajo in hodijo med delovnim časom ven na fitnes, po nakupih ali mimogrede naredijo še kakšno operacijo v zasebni kliniki, čeprav so v tistem trenutku dejansko fiktivno prisotni v javnem zavodu na strošek davkoplačevalcev.
Seveda je dejstvo, da sami registratorji delovnega časa še ne pomenijo, da zaposleni v tem času res delajo, ali da delajo strokovno in učinkovito. Je pa to bolje kot nič in vsaj preprečijo, da bi zaposleni med delovnim časom hodili na fitnese, čemur je namenjen v razvitih družbah prosti čas.
Moram pa poudariti, da nisem lastnik, niti nimam deleža v podjetjih, ki se ukvarjajo s sistemi za obvladovanje delovnega časa, tako da tu je moj interes zgolj učinkoviti javni sektor v našo skupno korist. Zaradi mene se za te projekte lahko razpiše tudi javni razpis na nivoju EU in se nanj lahko prijavijo tudi tuja podjetja.