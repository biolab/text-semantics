Vladi predlagam spremembo Zakona o urejanju trga dela in sicer v delu, ki ureja najvišja in najnižja možna zneska denarnega nadomestila za brezposelnost.
Denarno nadomestilo za brezposelnost je oblika socialnega zavarovanja za primer izgube plače oziroma dohodka iz (samo)zaposlitve. Namenjeno je temu, da posameznik po prenehanju opravljanja dela neko časovno obdobje prejema denarni znesek, ki mu omogoča preživetje v času iskanja zaposlitve. Delavci za ta namen plačujejo prispevek za primer brezposelnosti, zato bi bilo pravično, da v času prejemanja nadomestila uživajo vsaj minimalno socialno zaščito.
Najvišji znesek nadomestila za brezposelnost se ni spremenil že od leta 2017 in znaša 892,50 eur bruto, kar znese za izplačilo 653,68 eur neto, to pa ne dosega niti uradno objavljene višine minimalnih življenjskih stroškov iz leta 2022. Najnižji znesek nadomestila znaša od leta 2019 dalje 530,19 eur bruto, za izplačilo približno 400,00 eur neto.
To niso nadomestila, ki bi omogočala socialno varnost, zato predlagam spremembo , ki določa višje nominalne zneske nadomestil oziroma redno vsakoletno uskladitev obstoječih nadomestil z rastjo življenjskih stroškov. Za letošnje leto bi to pomenilo dvig nadomestila za 10,3%.