Predlagam, da se na spletnem portalu Uradnega lista uredi vpogled v čistopis zakonov.
 
Stanje:
Ob množici zakonov in popravkov teh istih zakonov prihajamo v situacijo, ko nimamo več niti najosnovnejših možnosti za seznanjanje z nekim zakonom v doglednem času, saj je poleg osnovnega zakona potrebno pogledati tudi vse popravke, ki jih v večini primerov ni malo. Pred časom sem že predlagal, da se to področje uredi in da se ob vsaki izdaji popravka zakona uvede obvezna izdaja čistopisa, pa sem z Uradnega lista dobil odgovor, da je potrebno vsak zakon, spremembo zakona ali čistopis zakona objaviti v pisni obliki Uradnega lista, kar bi pomenilo celo gorovje  dodatnega papirja na že tako obsežno podlago.
Zakaj je zdaj čas za ureditev tega področja? Zato (citirano s spletne strani Uradnega lista):
1. aprila 2010 je postala elektronska različica edina uradna izdaja Uradnega lista Republike Slovenije, tiskano različico pa podjetje Uradni list izdaja kot komercialno izdajo.
 
Iz gornjega citata sledi, da ni več ovir za elektronsko izdajo čistopisa posameznega zakona. 
Ureditev pregledovanja zakonodaje se izvede na tak način, da z dnem veljavnosti nekega popravka obstoječega zakona postane dosegljiv tudi uradni čistopis, pri čemer je možen tudi vpogled v posamezne popravke.
 
Končni rezultat bi bil v dobro vseh, saj preglednost zakonodaje ob trenutni ureditvi upada z vsakim izdanim popravkom. Menim, da je dodatno delo zaradi izdelave čistopisa le kapljica v morje izgubljenih ur in dni, ki jih desettisoči posameznikov dnevno zapravljamo za branje stotinj strani tekstov, ki bi imeli v optimalni izvedbi le nekaj deset strani in to samo zaradi hecne trenutne ureditve. Logično je, da se v dobi hitre širitve informatike tovrstne zadeve uredi na najbolj uporaben možen način.
 