Spoštovani!
Vse redne mesečne položnice dobivamo v elektronski obliki ali v obliki e-računa, kjer to že več kot desetletje omogoča tehnologija. Že dolgo pa se zatika pri državnih in javnih ustanovah (občine, vrtci in šole), ki marsikje te storitve zaradi tehnološke zaostalosti še vedno ne omogočajo! Veliko ustanov, ki se ne financirajo iz državnega proračuna, ima na svojih spletnih straneh med obrazci tudi takega, ki omogoča enostaven prehod na prejemanje položnic v elektronski obliki ali v obliki e-računa. Prehod se marsikje da urediti z nekaj preprostimi kliki. Prepričana sem, da nas je tudi pandemija spodbudila k temu, da tudi državne in javne ustanove preidejo na sistem pošiljanja položnic po elektronski poti. Na ta način bi tudi kot družba postali bolj EKOLOŠKI NA VEČ NIVOJIH: PRIVARČEVALI BI DAVKOPLAČEVALSKI DENAR ZA PAPIR IN POŠTNINO. Jasno je, da določen del prebivalstva za komunikacijo in plačevanje ne uporablja elektronskih naprav, velika večina pa! Namen mojega pisanja je torej, da državne in javne institucije spodbudite k temu, da čimprej čim večjemu številu državljanov (po predhodnem dogovoru z njimi) za storitve pošiljajo položnice v elektronski obliki ali v obliki e-računa. Prepričana sem, da na ta način lahko zelo hitro privarčujemo veliko denarja za papir in poštnino ter postanemo bolj ekološki in bolj sodobni.
Lep pozdrav, Urška Zupančič