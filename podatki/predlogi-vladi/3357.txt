
Predlagam znižanje plač evropskih funkcionarjev na raven povprečne plače v državi, iz katere prihajajo. Na ta način bi lahko privarčevali mnogo milijonov evrov. Lahko pa bi tudi povečali število zaposlenih v zasebnem sektorju. Namesto, da bi znesek 25.000 evrov bil za plačo enega funkcionarja, bi se to razdelilo med 15 ali več oseb.
Naj navedem samo nekaj primerov:
Predsednik Evropske komisije Jose Manuel Durao Barroso prejema mesečno po nekaterih podatkih 25.000 evrov plače, bolj natančno 24.422,80 EUR. Evropski komisar za okolje dr. Janez Potočnik mesečno prejme 20.000 evrov plače. Milan M. Cvikl kot član računskega sodišča v Luksemburgu mesečno prejme 21.000 evrov. Potem so pa tudi še visoke plače ostalih članov evropske komisije, evropskega sveta, evropskih poslancev, zaposlenih v raznih evropskih inštitucijah. Številke so gromozanske.
Povprečna bruto plača v Sloveniji je v marcu 2012 znašala 1.535,11 EUR, kar je prineslo povprečno neto plačo v znesku 995,20 EUR.
Povprečna bruto pokojnina v Sloveniji je v februarju 2012 znašala 570,86 EUR. Povprečna neto pokojnina je v istem mesecu znašala 568,98 EUR.
V času velike brezposelnosti in gospodarske krize je torej nedopustno, da imajo evropski funkcionarji plače, ki so tudi 45-krat in še več večje od prejemkov navadnih državljanov držav, iz katerih prihajajo.
Predlagam, da se s svojimi plačami izenačijo z navadnimi državljani. Nobenega utemeljenega razloga ni, da bi imeli tako visoke plače.
----------------------
Opozoriti želim še na 34. člen Zakona o dohodnini (ZDoh-2).
34. člen
(dohodki rezidentov – uslužbencev v institucijah Evropskih skupnosti, Evropski centralni banki, Evropskem monetarnem institutu ali Evropski investicijski banki)
Ne glede na prvi odstavek 5. člena tega  zakona, se dohodnine ne plačuje od dohodka iz zaposlitve, ki ga prejme  rezident kot uslužbenec v institucijah Evropskih skupnosti, Evropski  centralni banki, Evropskem monetarnem institutu ali Evropski  investicijski banki, pod pogojem, da se od tega dohodka plačuje  dohodnina v institucijah Evropske skupnosti, Evropski centralni banki,  Evropskem monetarnem institutu oziroma Evropski investicijski banki. Ta  dohodek se ne upošteva pri izračunu višine dohodnine od preostalega  obdavčljivega dohodka takega rezidenta.