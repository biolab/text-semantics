 Volitve za predsednika republike so mimo. Star obraz, prežvečene floskule. A v nadaljevanju ne bom o tem.
 
Moj poziv vsem potrebnim institucijam je, da naj se uvede obvezna udeležba na volitvah oz. referendumu. Seveda pride do situacij, ko udeležba ni možna, a bi bilo potrebno tovrstne situacije dokazati.
Zakaj moj poziv?
Možnost glasovanja je privilegij. V mnogih državah so na oblasti samodržci in diktatorji. Tam je prepovedano v javnosti predstaviti kakršnokoli osebno mnenje. Ponekod so ukrepi za kršitev te prepovedi skrajni. Tudi s smrtjo.
Udeležba na aktualnih volitvah je bila nizka. Sramotna. Glasovanje ni nekaj zahtevnega, kar bi terjalo napor. Je pa priložnost, da podaš svoje mnenje na legitimen način, ki nam ga naša Ustava omogoča. 
Verjetno nikdar nek kandidat ne bo popoln. Oz. stranka. Ali pa predlog (na referendumu). 
A s tem, ko se ne udeležiš volitev oz. referenduma, omogočiš tistim, ki so trenutno na oblasti in so zapravili kapital zaupanja, da še naprej igrajo svojo igro. Seveda je vmes tudi kaj pozitivnega, a kot sem omenil, popolnosti pri tem ni.
Moje mnenje je, da tisti, ki se glasovanja ni udeležil, v času veljavnosti nekega mandata nima pravice do pritoževanja. Možnost do poizkusa povzročitve spremembe je imel-a na glasovanju, a je ni izkoristil-a. 
Izostanek z glasovanja (ki je lahko izvedeno tudi predčasno oz. po pošti), je (v mojih očeh) odraz neposrednega norčevanja iz situacije v državi. A vedite - brez muje se še čevelj ne obuje.
 
P.s.: Pa dajte se zresniti in prenehajte z večnim "jajcanjem" glede levih in desnih, komunistov in domobrancev, ipd.. Kar je bilo, je bilo. Preteklosti ne moremo spremeniti. Živeti moramo za prihodnost. Svetlejša prihodnost z obrazi, ki jim na račun naivnosti nekaterih volilcev in volilk ustreza vračanje v preteklost in medsebojno obračunavanje s prežvečenimi temami, ni možna.
 