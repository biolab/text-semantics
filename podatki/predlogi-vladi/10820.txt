Današnje cene stanovanj so če poenostavim posledica prevelikega povpraševanja in premale ponudbe. V nadaljevanju bom opisal svoj predlog, žal pa brez malo ozadja ne gre.
Premala ponudba stanovanj je problematika, ki se vleče že več desetletij (v priponki je prikazano število novozgrajenih stanovanj po časovnih obdobjih), vendar je v zadnjih nekaj letih resnično prišla do izraza. Vsa zazidljiva zemljišča v večjih središčih so že razdeljena in pozidana, lastnikom pa prodaja ni v interesu. Zato le redko investitorji v svoje roke dobijo poceni zemljišča v središčih mest, potem pa omenjenih zemljiščih še ne morejo izkoristiti do njihovega potenciala zaradi stroge gradbene zakonodaje in omejevanja novih gradenj s strani lokalnega prebivalstva.
Za preveliko povraševanje pa smo zasluženi Slovenci sami, saj želimo vsak odvečni evro vložiti v nepremičnine. Rezultat tega je, da ima danes že več kot 300.000 Slovencev v lasti več kot štiri nepremičnine, še več pa jih ima v lasti tri ali dve. Zato tudi nekaj redkih novo zgrajenih stanovanj pokupijo tisti, ki imajo v lasti že nepremičnine, z oddajanjem pa poplačujejo kredite. In tako je ustvarjen začaran krog, kjer cene stanovanj nenehno rastejo, mladi pa vedno težje pridejo do svojega stanovanja.
Moja predlagana rešitev:
• Obdavčitev vseh stanovanjskih nepremičnin razen prve z 2% davkom na nepremičnine bi naredila nakup druge nepremičnine slabo naložbo in Slovenci bi svoj denar investirali drugam.
• Mnogo višje nadomestilo za uporabo stavbnega zemljišča, bi lastnike slabo izkoriščene zemlje v mestih prisililo v prodajo zemljišč investitorjem.
• Mesta, ki so središča kohezijskih regij bi postala posebne cone, katerih velikost bi bila sorazmerna s številom prebivalcev pripadajoče regije, v teh conah pa bi bila gradbena zakonodaja sproščena.
• Novi prihodek iz davka na nepremičnine in nadomestila za stavbno zemljišče bi se lahko uporabil za ukinitev dohodnine in davkov na dobitek pravnih oseb, kar bi povečalo standard Slovencem.
Nizke cene nepremičnin bi morale biti v interesu vsem Slovencem. Prednosti strnjene poselitve so manjša poraba energije in okoljsko prijazna politika, višja gospodarska rast na račun manj porabljenih sredstev za vzdrževanje lokalne infrastrukture, manj odhajanja mladih v tujino v iskanju boljših priložnosti, višja rodnost prvih lastnikov nepremičnin, boljše zdravlje ljudi (manj ankcioznosti, depresije, astme, debelosti, kardiovaskularnih obolenj...) itd..