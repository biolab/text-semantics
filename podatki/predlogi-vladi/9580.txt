Neredko se zgodi, da prekvalifikacija delavca/delavke, ki ni več sposoben/sposobna opravljati dela, ki ga zahteva njegovo/njeno delovno mesto, ni mogoča, do odpustitve pa kljub temu ne pride. Možni vzroki so: veze in poznanstva, dolgotrajni postopki (polni maneverskega prostora za tožbe) in kup birokracije, bojda celo neustrezne zakonodaje, ki bi sploh omogočala, da se tako osebo odpusti. Primer so SNG opera in balet LJ, SNG opera in balet MB, RTV in RTV orkester, Slovenska vojska idr.
Obstoječa zakonodaja očitno ne predvideva takšnih primerov oziroma izjem, zato predlagam bodisi ustrezne spremembe zakona bodisi uvedbo pogodbe za daljše časovno obdobje, vendar za določen čas. Tako bi bilo možno pogodbe skleniti na primer za 5, 10, 15 ali 20 let in ne samo za maksimalno 2 leti. To bi lahko rešilo problem zaposlovanja profilov, ki določenega dela fizično ne zmorejo opravljati do upokojitve, na primer plesalcev, pevcev, glasbenikov, gasilcev, vojakov in policistov.
Obstoječa zakonodaja - 89. člen Zakona o delovnih razmerjih: (1) Razlogi za redno odpoved pogodbe o zaposlitvi delavcu s strani delodajalca so:  – prenehanje potreb po opravljanju določenega dela pod pogoji iz pogodbe o zaposlitvi, zaradi ekonomskih, organizacijskih, tehnoloških, strukturnih ali podobnih razlogov na strani delodajalca (v nadaljnjem besedilu: poslovni razlog), – nedoseganje pričakovanih delovnih rezultatov, ker delavec dela ne opravlja pravočasno, strokovno in kvalitetno, neizpolnjevanje pogojev za opravljanje dela, določenih z zakoni in drugimi predpisi, izdanimi na podlagi zakona, zaradi česar delavec ne izpolnjuje oziroma ne more izpolnjevati pogodbenih ali drugih obveznosti iz delovnega razmerja (v nadaljnjem besedilu: razlog nesposobnosti),  – kršenje pogodbene obveznosti ali druge obveznosti iz delovnega razmerja (v nadaljnjem besedilu: krivdni razlog),  – nezmožnost za opravljanje dela pod pogoji iz pogodbe o zaposlitvi zaradi invalidnosti v skladu s predpisi, ki urejajo pokojninsko in invalidsko zavarovanje, oziroma s predpisi, ki urejajo zaposlitveno rehabilitacijo in zaposlovanje invalidov,  – neuspešno opravljeno poskusno delo.  (2) Delodajalec lahko delavcu odpove pogodbo o zaposlitvi le, če obstaja utemeljen razlog iz prejšnjega odstavka, ki onemogoča nadaljevanje dela pod pogoji iz pogodbe o zaposlitvi.  (3) V primeru odpovedi pogodbe o zaposlitvi iz razloga nesposobnosti mora delodajalec podati odpoved najkasneje v šestih mesecih od nastanka utemeljenega razloga. V primeru krivdnega razloga mora delodajalec podati odpoved najkasneje v 60 dneh od ugotovitve utemeljenega razloga in najkasneje v šestih mesecih od nastanka utemeljenega razloga. Če ima krivdni razlog na strani delavca vse znake kaznivega dejanja, delodajalec lahko poda odpoved pogodbe o zaposlitvi v 60 dneh od takrat, ko je delodajalec ugotovil utemeljen krivdni razlog za redno odpoved, in za storilca ves čas, ko je mogoč kazenski pregon.  (4) V primeru odpovedi iz krivdnega razloga na strani delavca, ki ima vse znake kaznivega dejanja, lahko delodajalec za čas trajanja postopka delavcu prepove opravljati delo. V času prepovedi opravljanja dela ima delavec pravico do nadomestila plače v višini polovice njegove povprečne plače v zadnjih treh mesecih pred uvedbo postopka odpovedi.
1. Potrebno bi bilo razčistiti, katere vrste razlog (glede na zgoraj citirani 89. člen) je fizična nezmožnost opravljanja poklica zaradi starostnih in drugih telesnih sprememb. Naj navedem primer. Ali SNG opera in balet lahko odpusti baletnega plesalca ali pevca, ki ni več sposoben plesati ali peti ter tako nastopati v predstavah? Bojda ne, ker na to mesto ne bi mogli zaposliti drugega. Tako se glasi odgovor vodstva.
2. Potrebna je ustrezna sprememba zakonodaje, ki delodajalcu v omenjenih primerih omogoča odpustitev delavca zaradi fizične nezmožnosti za nadaljnje opravljanje poklica, prav tako pa ob tem omogoča takojšnjo zaposlitev drugega delavca na to delovno mesto.
3. Predlagam dopolnitev zakonodaje z možnostjo sklepanja pogodb za daljši čas (določen čas), torej več kot dve leti, in sicer glede na zmožnosti delavca in potrebe delodajalca.
Če imate dodatne ideje za izboljšanje predloga, mi sporočite.