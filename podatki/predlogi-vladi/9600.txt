Vladi predlagam, da semaforizirana križišča v Sloveniji po zgledu nekaterih drugih držav, npr. Velika Britanija ali Nizozemska, uredi tako, da se zelena luč za pešce in kolesarje hkrati prižge v vse smeri, pri čemer takrat za motorna vozila v vse smeri sveti rdeča luč. Obenem to pomeni, da kadarkoli zelena luč sveti za motorna vozila (bodisi v eno ali drugo smer), pešci in kolesarji ne vstopajo v križišče, ker takrat zanje v vse smeri sveti rdeča luč.
Menim, da bi s tako ureditvijo prispevali k večji varnosti pešcev in kolesarjev ter k večji pretočnosti prometa v semaforiziranih križiščih. Motorna vozila, ki ob sedanji ureditvi ob zeleni luči vstopajo v križišče in zavijajo desno, morajo namreč počakati na prehod pešcev ter paziti zlasti na kolesarje, ki se križišču bližajo z razdalje; takrat jih vozniki motornih vozil pogosto prezrejo, jim odvzamejo prednost in celo povzročijo nesrečo.