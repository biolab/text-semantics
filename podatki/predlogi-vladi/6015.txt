Pozdravljeni,
predlagam način, kako bi z lahkoto dvignili volilno udeležbo in na dolgi rok korenito znižali vrtoglave stroške volitev in referendumov.
Na vsakem volišču bi bili na voljo računalniki. Volitve bi bile elektronske. Na vsakem volišču bi bil zaposleni, ki bi vsakomur razložil, kako se izbere (klikne) možnost. Seveda bi bilo poskrbljeno za diskretnost, varnost in neoporečnost elektronske glasovnice. Vsi rezultati bi bili takoj na voljo, brez kakršnihkoli stroškov, saj bi računalniški program glasove samodejno seštel. Tako bi prihranili veliko denarja, ki sicer gre za papir, tisk ter stroške pošiljanja in seštevanja. Dodatna prednost bi bila, da bi lahko na nekakšnem spletnem portalu volili tudi z domačega naslanjača. Tako bi veliko prezaposlenih oz. nepokretnih ljudi imelo večje možnosti oddati svoj glas. Hkrati predlagam, da je na glasovnici možnost izbire "nihče" oz. "neopredeljen/a", kajti če kdo ne gre na volitve ali referendum, je to isto, kot bi obkrožil "nihče" oz. "neopredeljen/a", prav tako pa mora ljudstvo imeti suverenost in bi se lahko opredelilo za brezvladje, če bi to večinsko tudi hotelo.   
Ker bi tako bili zadoščeni skorajda vsi pogoji nemotenega in olajšanega glasovanja na volitvah, predlagam tudi, da se uvede finančna kazen za tiste, ki iz neopravičljivih razlogov ne volijo.
Menim, da bi z vsemi temi ukrepi bila volilna udeležba kaj kmalu naglo povišana in tako bi bile volitve in referendumi hitrejši, učinkovitejši, cenejši, predvsem pa bolj realni.