Predlagam, da se odpravi pravica do prejemanja starševskega dodatka, če je starš, ki bo uveljavljal "porodniško" zaposlen v tujini (državi članici EU).
Evropska Uredba (EGS) št. 1408/71 o uporabi sistemov socialne varnosti za zaposlene osebe, samozaposlene osebe in njihove družinske člane, ki se gibljejo znotraj Skupnosti določa, da mora družinske dajatve primarno zagotavljati država stalnega prebivališča družine, kadar je v tej državi ena od upravičenih oseb zaposlena v smislu Uredbe (npr. mati je zaposlena v Avstriji, oče pa v Republiki Sloveniji, kjer ima družina tudi stalno prebivališče).
Trenutno je slovenska zakonodaja urejena tako, da staršu, ki je zaposlen v drugi članici EU, ne pripada niti porodniško nadomestilo, niti starševsko nadomestilo. Žal pa po vseh trenutnih zakonodajnih določilih tak starš lahko prejema starševski dodatek, ki je sicer v osnovi namenjen socialno šibkejšim. Starš zaposlen v drugi članici EU dodatno v državi zaposlitve zaprosi za izplačilo razlike do porodniškega/starševskega nadomestila, kot bi mu pripadala v tej državi. Ta izplačila pa se v posameznih državah (npr. Avstriji) izplačujejo le enkrat letno za nazaj.
Za zaposlene v sosednji Avstriji to npr. avtomatsko pomeni, da v času koriščenja porodniškega/starševskega dopusta od Slovenije prejema starševski dodatek (ca. 190€ mesečno), enkrat letno pa v Avstriji zaprosi za izplačilo razlike. Ne le, da je s takim postopkom ogromno (nepregledne) birokracije in birokracijskih poti, temveč je mlada družina starša zaposlenega v Avstriji preko leta primorana živeti od socialne podpore namenjene socialno šibkejšim. Ta "socialna podpora" je staršem žal le breme in ne v pomoč, poleg tega pa neupravičeno obremenjuje državni proračun.
Če bi se pravica do prejemanja starševskega dodatka za zaposlene v drugih državah EU zakonsko odpravila, bi starši zaposleni npr. v Avstriji bili upravičeni do takojšnjega in sprotnega izplačila avstrijskega porodniškega/starševskega nadomestila v polni vrednosti, saj sicer ostanejo brez prihodkov.
Za vsaka vprašanja v zvezi s prejemanjem porodniškega/starševskega nadomestila v Avstriji sem vam vedno na razpolago.