V volilni kampanji so stranke sedanje vladajoče koalicije obljubile odpravo dodatnega zdravstvenega zavarovanja. Slednje je bilo epohalna prevara, saj je bilo ob njegovi uvedbi račeno, da bodo dodatno zavarovani deležni nadstandarda pri zdravljenju, ostali pa bodo upravičeni do standardnega zdravljenja brez doplačila.
Zdaj je tako, da morajo tisti, ki niso dodatno zavarovani, plačati 10% cene zdravstvenih storitev. Mnogi, zlasti upokojenci in ljudje z nizkimi dohodki, ne plačujejo dodatnega zdravstvenega zavarovanja, ker jim to predstavlja znaten strošek, in se s tem izpostavljajo velikemu finančnemu tveganju v primeru hujših zdravstvenih težav, ki pa so pri starejših prej pravilo kot izjema.
Moč je razumeti, da je popolna odprava dodatnega zdravstvenega zavarovanja v tem trenutku morda utopična zaradi finančnih razlogov, zato pa bi koalicija lahko izpolnila svojo predvolilno obljubo vsaj tako, da bi odpravila dodatno zdravstveno zavarovanje za upokojence in druge z nizkimi dohodki.