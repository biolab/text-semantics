Javni promet imamo v Sloveniji zelo slab. To moramo priznati. V razvitih državah hiter prevoz zagotavljajo večinoma z vlaki. Pri nas je to zaenkrat skoraj nemogoče, ker imamo preprosto preslabe železnice. In v par letih ne bomo imeli nič boljših. Morda čez 10, 20 let. Do takrat pa moramo nekaj storiti! Če komu moj predlog v nadaljevanju ne bo všeč, naj predlaga kaj boljšega. Vsekakor pa trenutno stanje ni dobro in je ukrepanje nujno!

Imamo dokaj dobro in razmeroma gosto avtocestno omrežje. Ob konicah jih polnijo avtomobili, v katerih se ljudje vozijo večinoma sami - najbolj opazno je to seveda v okolici Ljubljane. Kaj ko bi ob avtocestnih uvozih v Kopru, Postojni, Celju, Mariboru, Slovenski Bistrici, Ivančni Gorici, Novem mestu, Kranju, Radovljici, Jesenicah (in npr. še kje drugje) uredili parkirišča in od tam organizirali hitre avtocestne avtobusne prevoze? 

Sem prepričan, da se najde za 3 avtobuse ljudi, ki se vsako jutro med 7. in 8. uro iz Celja in okolice peljejo v Ljubljano. Pa bi en avtobus od tam peljal direktno za Bežigrad, drugi na glavno postajo, tretji na Vič in bi bili ljudje v službi! In potem enako še popoldne v obratni smeri, pa morda še kdaj vmes ali zvečer - seveda z ustrezno manjšim številom avtobusov.

Razbremenili bi avtoceste, zmanjšali zastoje in število prometnih nesreč in količino izpustov. Ljudje bi brezskrbno prispeli v službe in šole.

Ista parkirišča bi lahko služila tudi tistim, ki bi se v lastni organizaciji dogovarjali za skupen prevoz po vzorcu sistema prevozi.org. Lokalni avtobusni prevozniki bi se že znašli in povezali te avtocestne izvoze s središči bližnjih mest. 

Vsi vemo, kakšne oblike so večinoma avtocestni uvozi in izvozi. Ponavadi med bližnjo cesto in avtocesto ter priključkom nastaneta dva zelena otoka, ki sta (najbrž v lasti države) povsem neizkoriščena in bi se znotraj teh lahko uredilo parkirišča. Morda je ponekod ta zemlja res neuporabna in bi bilo treba mesto za parkirišče poiskati pač nekje drugje - vsekakor v bližini avtoceste.