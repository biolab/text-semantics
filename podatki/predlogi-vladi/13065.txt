Nekateri investitorji grdo izigravajo Zakon o varstvu kupcev stanovanj in enostanovanjskih stavb (ZVKSES) na način, da kot prodajalci sklepajo s kupci prodajne pogodbe za nove stanovanjske hiše v podaljšani tretji gradbeni fazi ali v četrti gradbeni fazi in kupcem nato izročijo dokazila o zanesljivosti objekta za katere se kasneje izkaže, da so v njih krive izjave izvajalca, arhitekta in nadzornika, kupci pa niso gradbeni strokovnjaki, da bi prepoznali nedovoljeno gradnjo predlagam spremembo ZVKSES.
Kupci pred takšnimi tveganji niso zavarovani. Ogromno enostanovanjskih hiš se prodaja na tak način. Zgodi se, da prodajalec nato noče dokončati hiš ali pa s kupcem sklene gradbeno pogodbo za zaključna dela. Zato predlagam spremembo ZVKSES s katero se v zakon vnese določba, da je prodajalec v razmerju do kupcev odgovoren za pridobitev uporabnega dovoljenja v kolikor se v postopku pridobivanja uporabnega dovoljenja ugotovi, da je prodajalec na stanovanjski nepremičnini izvedel spremembe, ki bistveno odstopajo od gradbenega dovoljenja, zaradi česar ni mogoče pridobiti uporabnega dovoljenja. Še posebno pa bi morali sankcionirati tiste udeležence pri gradnji, ki so podpisali krive izjave.
V prehodne in končne določbe pa bi dodali nov odstavek, v katerem bi bilo zapisano, da se določbe tega zakona smiselno uporabljajo tudi za prodajne pogodbe, sklenjene pred njegovo uveljavitvijo, če do uveljavitve spremembe zakona kupec zaradi neskladne gradnje, za katero je odgovorne prodajalec, še ni uspel pridobiti uporabnega dovoljenja.
S tem bi se varnost kupcev in zaupanje v nakup novih stanovanjskih hiš bistveno povečala in ne bi prihajalo do zapletov, ko kupca nato obišče gradbeni inšpektor in mu pove, da je njegova hiša nedovoljene gradnje.