Spoštovani!
Imam nov predlog, povezan z mojim prejšnjim. In sicer - na moje veliko veselje mi je med drugim uspelo končati obsežen tečaj hatha joge za učitelje. Tečaj je bil mednarodni, spletni in iz tujine.
Moj predlog je sledeč:
da se tovrstno znanje v Sloveniji prizna kot uradno, četudi ne gre za polno - poklicno prekvalifikacijo. Saj večina učiteljev joge, ki jih poznam (ko sem se pri njih učila osnovnega znanja joge) ni redno zaposlena iz tega naslova. V smislu, tudi, če to nekajmesečno izobraževanje ni primerljivo s fakultetnim - naj bo priznano v smislu alternativnega znanja, ki omogoča honorarno zaposlitev oziroma, še bolje možnost samozaposlitve, če služb na tem področju ni (razen morda za osebo s fakulteto na področju športa).
*Moja prošnja je, da se tovrstno znanje lahko prizna v smislu, da je zabeleženo v razvidu športnih delavcev na področju joge. Lahko bi celo ločili te zaznamke na več delov - na tiste s fakultetami, za tiste s tujimi tečaji in tiste s slovenskimi. Pa se lahko učenci sami odločijo, kaj jim bolj ustreza. Kajti joga je slog življenja. Vaje, asane, pa so v sami osnovi povsod po svetu enake. Torej je pridobljeno znanje enako. Le globina tega je lahko različna.
*Polemika in drug vidik: Združenje za jogo sporoča, da spletni tečaji pri nas niso priznani. A v teh težkih časih se cel svet seli na splet!Tudi tečaji joge prek spleta že potekajo. V Sloveniji. Zakaj potem tovrstna vadba ne bi bila priznana tudi za učenje za vaditelje? Dokler je situacija taka kot je, pa naj gre za Slovenijo ali tujino?
*Kdor ni 'šalabajzer' in ima rad jogo, se bo vanjo poglobil. Se je učil in rasel z njo v taki meri, da jo bo lahko pravilno predstavil tudi drugim. Še posebej, če ima že predznanje s kakega tečaja. Tudi samouki bi veliko lahko pokazali. Kajti tečaj za vaditelja znanje le poglobi, saj vključuje še marsikaj drugega kot le telesno vadbo, asane. Meditacije, mantre, mudre in razna praktična znanja.
*Če orišem predmet na splošno - podobno velja tudi za razne druge predmete, ki so na voljo v okviru učenja prek spleta. Kajti, tujina nam je ponudila možnost cenovno ugodnih tečajev, ki pa so tudi zelo strokovni. Učijo jih doktorji ter ljudje, ki se večino življenja ukvarjajo z določeno, predstavljeno tematiko. Podobno začenjam opažati tudi v Sloveniji - vedno več tečajev je na spletu.
Tematik pa je ogromno - od kulinarike do psihologije in računalniškega znanja.
*Predlagam, da se postavi točno določena pravila - kaj se s pridobljenim znanjem lahko naredi - če pač ni priznano kot poklic - kot alternativa pa bi bilo lahko. Morda bi lahko uvedli kake posebne avtorske pogodbe prek katerih bi učenci lahko plačevali storitev vsem, ki ne morejo kar čez noč odpreti podjetja. Ker morajo sprva najti dovolj strank. Podobno, kot so pogodbe za razne kulturne dejavnosti, kot so: igranje, pisanje, prevajanje in podobno.
*Rdeča nit vsega pa je - vprašanje koliko delovnih mest bomo še izgubili zaradi pandemije in, ali bodo celo določene gospodarske panoge skoraj v večini propadle. Zato bi lahko ljudstvo imelo vsaj možnost izobrazbe na drugih področjih. S katero bi morda lahko iz nič kaj ustvarili.
Hvala za ogled in srečno 2021!
Modrost