Spoštovani,
V Sloveniji velja z novim letom višja minimalna plača – 1203,36 evra bruto. Ko so delavci februarja prejeli plačo za januar, se je pokazalo, da se nekateri delodajalci na različne načine izogibajo izplačilu minimalne plače. Na ministrstvu za delo, družino, socialne zadeve in enake možnosti ob tem pojasnjujejo, da mora delodajalec v primeru, če je osnovna plača nižja od minimalne, pri končnem obračunu plače najprej dodati razliko do višine bruto minimalne plače, šele nato pa prišteti vse dodatke in tudi del plače za delovno uspešnost (povzeto s spleta).
Menim, da bi morali dodatke k minimalni plači definirati drugače ali pa absolutno prepovedati plače po pogodbah o zaposlitvi manjše od trenutno znane minimalne plače. Če pogledamo trenutno situacijo, imajo lahko delavci v pogodbi za polni delovni čas določeno plačo s tarifnim razredom (kolektivne pogodbe), ki je manjši od minimalne plače. Ker dodatek na delovno dobo (in ostali dodatki) niso dovolj dobro definirani, se pojavlja obračunavanje osnovnega dodatka za delovno dobo od plače po pogodbi. Kar trenutno žal sploh ni zakonsko sporno.
Za primer: nek varnostnik je razvrščen v tarifni razred z 800 eur osnovne bruto plače po pogodbi. Ima 20 let delovne dobe. Podjetje mu obračuna osnovno plačo 800 eur. Potem doda razliko do minimalne plače v višini 403,36 eur, da doseže 1203,36 eur. Na ta znesek doda obračunan dodatek za delovno dobo, ki delavcu za 20 let pripada v višini 10% njegove plače. V njegovem primeru to nanese 80 eur bruto, ki se prišteje k 1203,36 eur. Skupno dobi torej 1283,36 eur bruto.
Drug primer pa je nekdo, ki ima po pogodbi določeno minimalno plačo. Takemu se za 20 let delovne dobe obračuna 120,34 eur dodatka za delovno dobo. Skupno prejme 1323,70 eur bruto.
Enako velja za precej drugih dodatkov, ki na primer izhajajo iz psoebnih pogojev dela ipd.