Nekaj let že iščem stalno službo, saj so bile moje zaposlitve vedno le za določen čas, predvsem je šlo za nadomeščanje bolnišk in porodnišk. Februarja 2011 se mi je iztekla enoletna zaposlitev za določen čas, nadomeščanje porodniške, v javni upravi. Nato sem bila en mesec prijavljena na Uradu za delo, v mesecu marcu istega leta sem se ponovno zaposlila v javni upravi za pet mesecev, do avgusta 2011. Po izteku te zaposlitve sem bila prijavljena na Uradu za delo do marca 2012, nato sem se spet zaposlila v javni upravi, tokrat za tri mesece. Po izteku te zaposlitve sem bila prijavljena kot brezposelna oseba na Uradu za delo do meseca maja 2013, nato sem se zaposlila za en mesec preko javnih del v javni upravi, do junija 2013. Nato sem bila dva meseca prijavljena na Uradu za delo. Septembra sem se ponovno vključila v zaposlitev prek javnih del na isto delovno mesto, vendar sem imela zaposlitev le do meseca decembra 2013.
Svetovalka na Uradu za delo je rekla, da se ne morem vključiti več v javna dela, ker da bi morala biti prijavljena kot brezposelna oseba na Uradu za delo vsaj 12 mesecev. Torej, če prav razumem, se tisti meseci moje brezposelnosti vmes med zaposlitvami, to je 19 mesecev, sploh ne štejejo.
Tako sem od 1. januarja 2014 spet brezposelna, kar pa je najbolj neumno je to, da sem prijavljena le v evidenci iskalcev zaposlitve, ker imam status redne študentke in tako ne morem biti registrirana na Uradu za delo kot brezposelna oseba. KDO JE TU NOR? A mi lahko poveste, kakšna je razlika med tem, da si prijavljen na Uradu za delo kot brezposelna oseba ali pa si samo v evidenci iskalcev zaposlitve?? Pravila pa so enaka za vse, da se moraš javljati na Uradu za delo, si sam iskati zaposlitev... Na Uradu za delo mi je bilo rečeno, da se ti meseci v evidenci iskalcev zaposlitve ne štejejo, da bi se lahko potem po enem letu vključila v javna dela. Čemu potem ta evidenca, a se je na ta račun zmanjšala brezposelnost?
Predlagam, da se ukine evidenca iskalcev zaposlitve, da bi se brezposelni študenti lahko prijavili na Uradu za delo. Ob tem naj omenim še, da se ne bi smelo enako ravnati z rednimi študenti, kajti je velika razlika ali si redni študent pri 26-ih letih ali pa pri 50-ih. Namreč če si starejši študent, zelo težko dobiš zaposlitev preko študentskega servisa. 