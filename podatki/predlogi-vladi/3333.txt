V medijih sem zasledil, da vlada zdaj pripravlja nov sistem plačevanja prekrškov - tisti z večjimi dohodki naj bi za večje prekrške plačali višjo kazen, ki se jim bo odmerila glede na dohodek.
Predlog, da bogatejši plačujejo višje globe  za prometne prekrške, se meni osebno zdi smiseln. Se je pa treba zavedati, da sta bogastvo (oz. razporožljiv dohodek) ter uradno prikazan osebni dohodek dve zelo različni zadevi. Na gmotno stanje posameznika poleg uradno zabeleženega osebnega dohodka vplivata vsaj še akumulirano premoženje in razni "neizogibni" odhodki, ki recimo niso enaki za samske in tiste z veliko družino. Potem je problem še neprijavljenih dohodkov, zaradi katerih že sicer prihaja (oz. je še do nedavnega prihajalo) do anomalij, ko je nekdo z avtom višjega cenovnega razreda, pisanega na kakšno težko izsledljivo osebo, prejemal socialno podporo. Poleg tega v predlogu tudi ni  jasno, kako bi se globo odmerilo tujcem, za katere verjetno ni možno dobiti  informacij o njihovih osebnih dohodkih. Zato predlagam, da bi se globo določilo glede na vrednost vozila, s katerim je bil  storjen prekršek. 