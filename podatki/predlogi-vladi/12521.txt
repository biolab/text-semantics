Vljudno prosim za uradno tolmačenje in tudi morebiten ponoven razmislek o smiselnosti sprejetega interventnega ukrepa za omilitev posledic drugega vala epidemije Covid-19 (ZIUOPDVE) objavljenem v UL RS, št. 175/2020, ki se v 56. členu navezuje na Zakon o interventnem ukrepu odloga plačila obveznosti kreditojemalcev (ZIUOPOK).
 
Pravna podlaga:
ZIUOPOK je v 2. členu (ukrep, subjekti in postopek v zvezi z vlogo za odlog) določal:
(1) Banka ali hranilnica, ki ima sedež v Republiki Sloveniji, ali podružnica banke države članice, ki ima sedež v Republiki Sloveniji in ki v skladu z zakonom, ki ureja bančništvo, lahko opravlja bančne storitve na območju Republike Slovenije (v nadaljnjem besedilu: banka), odobri kreditojemalcu odlog plačila obveznosti iz kreditne pogodbe za obdobje 12 mesecev v skladu z določbami tega člena in 3. člena tega zakona, če posamezne obveznosti iz kreditne pogodbe, za katero kreditojemalec zahteva odlog plačila, do razglasitve epidemije virusa še niso zapadle v plačilo.
 
Novi zakon o interventnih ukrepih za omilitev posledic drugega vala epidemije Covid-19 (ZIUOPDVE) v 56. členu določa:
(1) Ne glede na prvi odstavek 2. člena Zakona o interventnem ukrepu odloga plačila obveznosti kreditojemalcev (Uradni list RS, št. 36/20 in 49/20 – ZIUZEOP; v nadaljnjem besedilu: ZIUOPOK) banka odobri kreditojemalcu odlog plačila obveznosti iz kreditne pogodbe v skladu z določbami 2. in 3. člena ZIUOPOK, če posamezne obveznosti iz kreditne pogodbe, za katero kreditojemalec zahteva odlog plačila, do druge razgla- sitve epidemije COVID-19 na območju Republike Slovenije, ki je začela veljati 19. oktobra 2020 (v nadaljnjem besedilu: druga epidemija virusa), še niso zapadle v plačilo.
(2) Banka odobri kreditojemalcu odlog plačila obveznosti iz kreditne pogodbe za obdobje do 31. januarja 2021 v skladu z določbami 2. in 3. člena ZIUOPOK, kar velja tudi za kreditne pogodbe, ki so na novo sklenjene v obdobju veljavnosti tega zakona.
(3) Kreditojemalec iz drugega odstavka 2. člena ZIUOPOK naslovi na banko vlogo za odlog plačila obveznosti iz kreditne pogodbe najpozneje do 31. decembra 2020.
 
Konkreten primer:
Ne glede nato, da v naši organizaciji opravljamo dejavnosti za katero je bilo z vladnim odlokom določeno, da se zaradi epidemije virusa začasno prepove (gostinska dejavnost, dejavnost organizacije dogodkov, turistične namestitve itn.), v letu 2020 do tega trenutka še nismo oddali zahteve za odlog plačila obveznosti iz kreditne pogodbe, ker imamo rok za vračilo kredita 4. januarja 2021. Pri banki smo ta teden sprožili dogovore o odlogu plačila obveznosti iz kreditne pogodbe za eno leto pri čemer smo dobili iz banke odgovor, da nov zakon, ZIUOPDVE v skladu z drugim odstavkom 56. člena omogoča zamik vračila kredita le do 31.1. 2021. V našem primeru torej za 27 dni kar je seveda za nas nesprejemljivo in trdno smo prepričani, da tudi za mnoge druge kreditojemalce.
V sled navedenega prosimo za uradno tolmačenje ZIUOPDVE in ali ga banka pravilno tolmači. Če je tolmačenje banke pravilno in se lahko odobri kreditojemalcu odlog plačila obveznosti iz kreditne pogodbe za obdobje le do 31. januarja 2021 predlagamo, da se zakon v tem delu v najkrajšem možnem času spremeni in dejansko omogoči odlog plačila obveznosti iz kreditne pogodbe za eno leto oz. najmanj do 31. januarja 2022.