Verjetno vas je precej mamic (očetov je verjetno manj) na tem portalu, ki ste na razgovoru za službo že dobile vprašanje v smislu: "Ali imate kaj otrok? Koliko so kaj vaši otroci stari?" ipd.
Kot vemo vsi, so takšna diskriminatorna vprašanja postavljena v duhu preverjanja stanja in predvidevanj o morebitnih dneh odsotnosti potencialnih zaposlenih, čemur se delodajalci, predvsem, zaradi optimizacije poslovanja (t.j. nižanja stroškov) izogibajo, zato (iz lastnih izkušenj), žal, raje zaposlujejo moške sodelavce, pa četudi pri tem lahko trpi kakovost dela.
Moj predlog vladi, ki sicer ne bo prišel dalje kot do glasovanja "raje" in morda kakšnega pavšalnega odgovora resornega ministrstva, je, da se v okviru davčnih olajšav v ZDDPO omogoči davčna olajšava v % bruto plače, glede na število in starost otrok.
Zgolj kot primer in v razmislek (analize ukrepa nisem sposoben opraviti v 3 minutah pisanja predloga): vsak delodajalec, ki zaposli oz. ima že med  zaposlenimi mlado mamico/očeta, lahko koristi 40% davčno olajšavo pri davku od dohodkov pravnih oseb za otroka, starega npr. do 3 let. Za vsakega naslednjega otroka se nato olajšava zvišuje za 5%, a največ do 60% letna bruto plače.
Kaj bi to pomenilo: manjši JFP iz naslova davka od dohodkov pravnih oseb, a glede na relativno nizek delež (10,6%) le-teh v strukturi vseh davčnih prihodkov (vir:proračun RS za leto 2011), to ne bi pomenilo tragedije, glede na to, da znašajo proračunski prihodki iz naslova dohodnine 15,15% v strukturi davčnih prihodkov (brez upoštevanja ostalih prispevkov).
Nova davčna olajšava bi tako pomenila dober signal gospodarstvu, da zaposlujejo mlade ljudi, ki si ustvarjajo družino - ta družina seveda več troši, plačuje DDV (43,14% ! v strukturi davčnih prihodkov), bilo bi manj bega možganov ter (zaradi zaposlitve) lažja odločitev mladih, da imajo več kot enega otroka. Več otrok pa v končni fazi pomeni tudi večjo bazo davkoplačevalcev.
No, takšno je vsaj moje mnenje in videnje delne rešitve problema rodnosti in zaposlovanja mladih staršev. 