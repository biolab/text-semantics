S 1. julijem 2012 velja na področju EU omejitev pri stroških za GPRS prenos podatkov. Žal samo za primer gostovanja in še to se je uveljavilo z nekajletno zamudo! Zaradi očitne zlorabe trenutne zakonodaje v Sloveniji pozivam, da se na enak način uredi tudi zakonodaja pri nas. Le znesek naj bo nižji. 10 evrov je po mojem mnenju največ za past, v katero lahko še vedno pade laik, ki prične z uporabo "pametnega" telefona brez zakupa večje količine prenosa podatkov.
Brez tega bodo še naprej vsi organi (tržni išpektor, APEK, ...) nemočni pri reševanju problema previsokega računa, saj zaradi prednaloženih in vnaprej aktiviranih aplikacij dejansko prihaja do prenosa podatkov. Vsebina prenosa pa se zaradi varovanja osebnih podatkov ne beleži. Zato operaterji ne vidijo razloga, da bi se odpovedali "plenu" iz nesrečnikove denarnice. Za nameček pa je postopek reklamacije tako zamuden, da se lahko z zamikom prekinitve prenosa podatkov in (ob nestrinjanju oz. nezmožnosti plačila)  z izterjavo plačila računov znesek hitro namnoži.