Predlagam, da se za zadnje leto ali dve delovne dobe pred upokojitvijo uvede obvezno mentorstvo starejših delavcev njihovim mlajšim zamenjavam, ki jih bodo po njihovi upokojitvi nadomestile na enakem delovnem mestu. S tem bi imeli starejši delavci zagotovilo, da bo njihovo delo po njihovi upokojitvi prav tako dobro opravljeno, kot je bilo v času njih samih, saj bi svoje lastno znanje na podlagi vseh izkušenj, ki so si jih nabrali v vsem delovnem času, s tem lahko predali mlajšemu rodu. Prav tako bi bilo zagotovilo za njihove morebitne nadrejene, da bo tudi mlajši delavec kasneje svoje delo lahko dobro opravljal in ne bo potrebno starejšemu svojega dela opravljati še dlje, kot je bilo to predvideno.
 
V današnjih časih opažamo, da je vse premalo tiste prave simbioze med prihajajočimi mladimi in odhajajočimi starimi ter tudi nasploh med mlado in staro generacijo, ki bi lahko živeli v bistvu v sožitju in si izmenjali med seboj prav tako prepotrebna znanja, ki bi lahko obojim prišla prav v prihodnosti. S tem mentorstvom torej ne bi prihajalo samo do prenosa znanja starejših na mlajše, ampak tudi prenos znanja mlajših na starejše v smislu kakšnih novih metod in pa različnih tehničnih stvari, kot so recimo znanje računalništva in podobne stvari, brez katerih si mladi danes večinoma življenja ne znajo predstavljati, kar bi lahko obenem pripomoglo tudi k temu, da bi starejši bolje razumeli mlajše in obratno. Danes se vse prepogosto namreč dogaja, da mladi vidijo starejše kot neko zagotovilo, da na tistem mestu ne bodo mogli dobiti službe, starejši se pa vse preveč bojijo nekaterih mladih, ki prihajajo, da sami ne bi mogli izgubiti svojega mesta. Mislim, da bi lahko upoštevan ta predlog pomagal k temu, da takšnih strahov ne bi bilo več, saj bi se starejši lahko mirno podali v upokojitev, ko pride čas za to, mlajši pa bi jih lahko prav tako nadomestili na dober način. Prav tako bi se na ta način nekako lahko nadomestilo manjše število izkušenj na tem področju, saj bi imeli mladi brez pravih izkušenj mentorstvo človeka, ki jih ima precej in bi jih lahko poučil o vseh stvareh, ki se lahko pri določenem delu zgodijo.
 
Tukaj ostaja edino še vprašanje, kako res vedeti, da bo tista mlajša zamenjava potem tudi zares prevzela tisto mesto ... Lahko bi tukaj poleg svojega normalnega dela opravljal ta mlajši delavec kot del svojega delovnega časa (in posledično plače) tudi neke vrste delno pripravništvo na kasnejšem novem, seveda pri slednjem pod budnim nadzorom starejšega mentorja. Mlajši delavec bi lahko v popolnosti nadomestil starejšega, ko bi ta recimo moral vzeti bolniški odmor, dopust ali bi moral kam službeno odpotovati in bi vedel, da je njegov mlajši vajenec že pripravljen opravljati tudi to delo. Glede na to, kako je vse skupaj opravljal, bi se kasneje podjetje lahko odločilo, ali bo nadaljevalo z njim ali pa še pravi čas vzame na to mesto delnega pripravnika katerega drugega mlajšega, tako da bi bilo vsekakor pri upokojitvi nekoga zagotovljeno, da bo lahko nekdo od teh mlajših potem tudi opravljal njegovo delo. Tako bi se lahko starejši delavec potem mirno upokojil, ko pride čas za to, nadomestila bi ga mlajša zamenjava, na prejšnje mesto te mlajše zamenjave pa bi lahko spet prišel na delovno mesto kdo drug, prav tako mlad človek. S tem bi bil krog sklenjen in za določena mesta pred tem ne bi bilo potrebnih toliko izkušenj kot doslej, saj bi bili mlajši delavci pravilno usmerjeni s strani starejših in bi lahko tako nadomestili delno pomanjkanje izkušenj.