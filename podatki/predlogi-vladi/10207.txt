Predlagam, da Vlada RS oziroma pristojno resorno ministrstvo pripravi in v parlamentarno proceduro vloži dopolnitev zakona o denacionalizaciji, s katero bi omogočili vračilo neupravičeno zaplenjenega premoženja tudi tistim Slovenkam, ki so se pred drugo svetovno vojno poročile z moškim iz druge bivše jugoslovanske republike. Teh primerov je v praksi izredno malo, tako da bi bile finančne posledice za državo zanemarljive, s takšno dopolnitvijo zakona pa bi se odpravila dosedanja protiustavna neenakost, s čimer bi se omogočilo vračilo odvzetega premoženja tudi tem redkim primerom (neenakost je po eni strani med samimi ženskami, glede na to, s kom so se poročile, po drugi strani pa je neenakost med žensko in moškim, saj če se je moški poročil z žensko iz druge bivše republike, ni bil deležen spremembe statusa). Obenem bi bilo potrebno z dopolnitvijo zakona izrecno omogočiti obnovo postopka za že končane zadeve (in določiti rok npr. 90 dni za vložitev) ali pa opredeliti, da se te zadeve ponovno "odprejo" po uradni dolžnosti. Hvala za razumevanje.