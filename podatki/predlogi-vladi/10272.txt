Ker nas je veliko državljanov, ki smo žrtve brezobzirnih čebelarjev, predlagam vladi, da pravno uredi oz. določi normative za postavitev čebelnjakov (oddaljenost od parcelnih mej, stanovanjskih objektov, javnih poti). Čebelarska zveza sicer ima priporočila za postavitev čebelnjaka (20 m od parcelne meje, 50 metrov od javnih poti), ki pa se jih nekateri čebelarji ne držijo in izpostavljajo ljudi tudi smrtni nevarnosti, ter postavljajo vse čebelarje med brezobzirneže.

 Naj vam opišem moj primer.

Soseda mi je pred kratkim čez noč brez vprašanja postavila čebelnjak 1 meter od meje oziroma 4 metre od moje hiše (svojo ima oddaljeno od čebelnjaka 70 metrov). Vsi štirje v družini smo alergični na čebelji pik. Ko smo želeli, da odmaknejo čebelnjak od naše hiše (ker imajo možnost) se sploh ne pogovarjajo z nami, kot da so mutci, čisto tiho so, ko jim kaj rečeš. Naj povem, da smo bili do te postavitve v odličnih odnosih. Tudi svojega zemljišča, ki meji na čebelnjak sedaj ne morem več uporabljati.

V tem času je strica pred mojo hišo že dvakrat pičila čebela in ker je alergik, je prvič za las preživel (izjava zdravnika). Pa prvič jim ni bilo dovolj nevarnosti, ga je morala še enkrat. Tudi drugič je imel zelo velike težave.

Da, draga vlada, oziroma ljudje, ki določate - urejate pravila v državi. Tudi s takimi težavami se ukvarjamo. Zato vas prosim, da čimprej uredite to področje, v dobro vseh ljudi, tudi čebelarjev.