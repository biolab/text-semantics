Kljub sprejetju 'slabe banke' kot rešitve za slovensko bančništvo zahtevam kot davkoplačevalec naj se do zadnjega centa povrnejo enormna sredstva, namenjena reševanju terjatev bank oziroma njihovih morebitnih naslednic. Predlagam spremembo zakonodaje, ki bi regulirala povrnitev sredstev v obdobju po uspešni stabilizaciji lokalnega bančnega sistema. Tako bi vsaka tovrstna banka odplačevala porabljena davkoplačevalska sredstva v celoti in z vsemi obrestmi vred, vir zanje pa bi bil dobiček tovrstnih bank po stabilizaciji. Vrednost morebitnih uspešnih izterjav iz naslova prevzetih terjatev s strani slabe banke ne bi vplivala na višino dolga. V zakonu bi morali opredeliti tudi moratorij na vračilo, ki bi trajal vse dokler dolžna banka ne bi začela ustvarjati dobička. Slednje bi prineslo tudi potrebo pa strogem nadzoru s strani države, kar bi onemogočalo kreativno računovodstvo z namenom minimiziranja dobička s pomočjo raznoraznih finančnih inštrumentov. Bankam bi seveda dovolil zadržanje denimo 10% dobička, saj v nasprotnem ne bi več imele razloga za obstoj, preostalih 90% dobička bi bilo namenjeno vračilu dolga davkoplačevalcem v proračun RS. Kot eden davčno najbolj tlačenih narodov na Zemlji (z grožnjo nadaljnjega višanja) se slovenski davkoplačevalci nikakor ne moremo sprijazniti z tovrstno izgubo in liberalnim deljenjem nepovratnih sredstev profitno orientiranim podjetjem, kar banke vsekakor so.