Predlagam spremembo pri obdavčitvi vozil, saj je sedanja popolnoma nelogična in nepravična. Veliko pripomb se je že omenilo na tem portalu, pa se še vedno ni ukrenilo nič. Prodaja vozil je zdaj okrnjena, država pobere minimalne davščine, ker se večina za nakup odloča racionalno, po drugi strani pa so vozila, vredna 100.000 in več evrov praktično neobdavčena. To se resnično bere kot da si je tisti, ki je ta davek spisal, delal norca iz potrošnikov in iz države. V tem primeru ni na boljšem nihče.

Predlagam podražitev goriva oz. uvedbo bencinskega evra. Tako bo najbolj pošteno, saj bo tisti, ki se vozi več, tudi več prispeval.

To bi pomenilo nekoliko dražjo investicijo za tiste s povprečno kilometrino, zato bi zmanjšali ali celo ukinili letno dajatev oz. nadomestilo za uporabo cest. Povprečen voznik prevozi 15.000 km in ob zmerni porabi bi bila razlika s podražitvijo goriva približno 100 evrov, kolikor znaša tudi povprečno nadomestilo za uporabo cest. Tudi ostale razrede bi bilo nujno prilagoditi oz. redefinirati, saj je sedanja tarifa za nekatere ekstremno visoka ne glede na prevožene kilometre. Nekdo plača 400 ali 500 evrov, ceste pa obremeni manj kot tisti, ki plača 100 evrov in na primer dnevno migrira v službo.

Avtoprevozniki bi podražitev dobili vrnjeno tako kot trošarine, tako da njihov posel ne bi trpel ekonomskih posledic zaradi višjih cen goriv.

DMV bi bilo potrebno preoblikovati oz. ga predvsem definirati na podlagi vrednosti vozila in ne na podlagi tipa/vrste motorja. Prav je, da se vzpodbuja nakup čistejših vozil, zato bi novejše Euro norme morale biti ugodnejše

Preoblikovati bi bilo potrebno tudi davek na luksuz, ker je že zgoraj omenjeno, da ne more biti avto, vreden 200.000 evrov, obdavčen z 1%, drug avto v vredeosti 15.000, pa s 50% samo zato, ker ima močnejši motor. Meja za luksuz bi morala biti postavljena na primer nad 80.000 € in se potem progresivno povečevati. Saj je logično, da se pod luksuz obravnava nakup dragih stvari? Trenutno je ravno obratno.

Laičen izračun glede na statistične podatke SURSa kaže, da bi s podražitvijo bencinskega evra država dobila enak znesek davka kot če bi ukinila DMV in davek na luksuz. Če bi k temu dodali minimalne pribitke za starejše Euro norme (ker je prav, da se vzpodbuja nakup s čim novejšo Euro normo, bi bil porast še večji).

Pri tem izračunu ni bilo upoštevano, da gorivo v Sloveniji točijo tudi tranzitna vozila, ki jih seveda ni malo.

Dajte malo razmisliti, zadeva je precej preprosta. Sprememba bi povečala povpraševanje/nakup dražjih vozil, manj bi bilo poslovnih najemov iz tujine, država bi bila na boljšem tudi pri pobiranju DDV, saj zmogljivejši avtomobili porabijo več, imajo dražje servisne storitve, nadomestne dele, zavarovalne premije ...

To, kar imamo sedaj, je popolnoma neproduktivno in neprijazno za gospodarstvo. Kapital odhaja v tujino namesto da bi ostal doma.

Vse uporabnike pozivam h konstruktivni debati.