Predlog je vezan na oddaljenost parkirnega prostora v ulicah in po mestu, kjer so parkirna mesta ob obrobju cestišča dobro označena, ampak povzročajo dodatne izzive pri vožnji, ko je potrebno zaviti v ostale enakovredne ceste (npr. križišče s parkirnimi prostori levo desno od cestišča) ali v vhode stranskih cest, stranskih ulic (npr. ob stanovanjskih objektih) zaradi premajhne razdalje od vhoda v ulico/cesto do odmerjene črte parkirnega prostora.
Vozniki parkirajo avto do izkoristka zadnjega centimetra prostora, kar povzroči, da pride pogosto do tega, da je avto parkiran tik ob parkirni črti, preblizu zavoju ali prehodu za pešce. Zavijanje v take stranske ulice in ceste je zelo nepraktično! Vprašljiva je vidljivost z leve in desne strani, tako za tistega, ki se vključuje na glavno cesto/ulico, kot za tistega, ki iz glavne ceste/ulice zavija v stransko ulico/cesto. Da ne omenjam pešcev in kolesarjev, ko je prehod za pešce tik ob zaključku parkirnega prostoru ob voznem pasu, kaj šele ko prehoda za pešce ni!
To je izziv za nas stanovalce (naša ulica) ob vsakdanji uporabi vozila, vendar lahko podobne primere opazim po našem mestu, celo v ostalih krajih, tudi v Ljubljani, v bistvu v vsakem manjšem in večjem kraju in mestu, če dobro pogledate naokoli in si vzamete čas za opazovanje v vašem okolju.
Pred kratkih je sosed potreboval nujno medicinsko pomoč sredi noči. Rešilec ga je prišel iskat in prav zaradi nepreglednosti (in teme) in nepraktičnega vhoda v stransko ulico iz glavne ulice (zaradi zaparkiranja oz. postavitve avtomobilov ob glavni cesti/ulici! pa čeprav so parkirali pravilno v za to označenem prostoru!), je rešilec od glavne ceste/ulice potreboval več kot 5 minut v eno smer od/do njega (sosedova hiša je od tega vhoda oddaljena manj kot 50m). Nazadnje je deloma obračal po pločniku (enosmerna ulica) in z vzvratno vožnjo nazaj od sosedove hiše. Ne predstavljam si, kako bi bilo, če bi v našo ulico (glavno in v stranske ob bivalnih objektih) morali zaviti gasilci, ki potrebujejo hiter dostop. To je skrajnost vezana na našo ulico, vendar se dogaja tudi širom Slovenije.
Menim, da potrebujemo boljšo zakonsko opredelitev in signalizacijo, ki omogoča lažje parkiranje in prehodnost tako, da se začetek parkirnega mesta podaljša za en meter ali dva od vhoda v take ulice/ceste (v večjih in manjših mestih!), prav zaradi lažjega prehoda in varnosti v vsakdanjih situacijah vseh udeležencev v prometu ter v primerih posredovanja nujne pomoči.