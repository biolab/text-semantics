 Prostovoljni gasilci in pripadniki drugih služb za zaščito in reševanje (gorski reševalci, potapljači, jamarji, vodniki reševalnih psov in drugi) nimamo urejenega ustreznega statusa v šolskem in visokošolskem sistemu. Posebej je to problematično v visokošolskem sistemu, kjer je odsotnost od obveznih vsebin težje opravičljiva ali celo neopravičljiva. Prostovoljni pripadniki služb za zaščito in reševanje, ki smo hrkati tudi del (visoko)šolskega sistema nimamo primernega vzvoda (kot npr. športniki, kulturniki) za opravičevanje odsotnosti (tudi od izpitov) zaradi intervencij, pa tudi vaj, ki so ključne, da svoje delo opravljamo na nivoju profesionalcev. Aktivnosti v sistemu za zaščito in reševanje ter v (visoko)šolskem sistemu uravnavamo izključno na podlagi (ne)posluha profesorjev. Ker smo prostovoljci ključen del sil za zaščito in reševanje menim da je potrebno ustrezen status v (visoko)šolskem sistemu urediti na državnem nivoju. 
Prostovoljni gasilci, ki so zaposleni, imajo v 25. členu Zakona o gasilstvu jasno pravno varnost, da zaradi udeležbe na intervenciji ali usposabljanju ne smejo biti odpuščeni. Študentje (pa tudi dijaki), ki smo prostovoljni gasilci, pa nimamo nobenega pravnega varstva, da zaradi udeležbe na intervenciji ali usposabljanju in odsotnosti od obveznih študijskih vsebin, ne bomo opravili letnika. 
Predlagam da se uredi poseben status pripadnika sil za zaščito in reševanje, podobno (ne nujno enako) kot ga poznamo za npr. vrhunskega športnika.