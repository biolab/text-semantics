Predlagam vladi, da dopolni predpise, ki urejajo aktivnosti za ustrezno oblikovanje prometnih površin, z določilom, da pločniki in kolesarske steze ob voznih površinah morajo biti izvedeni v enakomernem višinskem nivoju, brez posebnih naklonov zaradi stranskih priključkov.
V obstoječem stanju najdemo pločnike in kolesarske steze znižane zaradi stranskih priključkov, kar je večinoma izvedeno podobno kot hitrostne ovire za motorna vozila na voziščih, s to razliko, da so hitrostne ovire za motorna vozila označene z ustreznimi prometnimi znaki, na pločnikih in kolesarskih stezah pa teh opozoril ni. Zaradi znižanja pločnikov in kolesarskih stez so nastale nevarne nagnjene površine, ki so še posebej nevarne v zimskem času. Pločniki in kolesarske steze so na ta način degradirane na nivo stranskih priključkov, čeprav imajo udeleženci v prometu na pločnikih in kolesarskih stezah prednost pred udeleženci, ki se vključujjeo s stranskih priključkov na prednostno prometno površino.