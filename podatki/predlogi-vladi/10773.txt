V okviru podnebne politike in razvoja trajnostne mobilnosti predlagam čimprejšnjo uvedbo primestne železnice v Ljubljanski urbani regiji (LUR), kot so jo predlagali v študiji v sklopu projekta RAILHUC (2014, link na koncu opisa).
Prilagam svoj predlog sheme linij primestne železnice z dodatnimi ključnimi postajami in povezovalnimi avtobusnimi linijami za hitrejši dostop do železniškega omrežja. Proge so diametralne, primestni promet bi potekal v taktih in sicer v konicah na 30 minut v zunanjem obroču LUR in na 15 minut znotraj širšega območja prestolnice. Vlaki, ki bi prihajali iz drugih regij, bi se lahko ustavljali le na postajah, ki razmejujejo ta dva območja in potovalni časi bi se skrajšali. Vozni red primestne železnice bi moral biti usklajen za prestopanje na postajah Ljubljana in Ljubljana-Šiška.
Zaradi že obstoječe oblike železniškega omrežja v regiji, bi realizacija predloga zahtevala omejeno število ukrepov in relativno malo sredstev. V RAILHUC-u so predlagali organizacijske in manjše infrastrukturne ukrepe, med katerimi sta najpomembnejša izgradnja Tivolskega loka in odprava ozkega grla na glavni železniški postaji Ljubljana. Kot pravijo v študiji, bi bilo treba predlagane ukrepe začeti izvajati takoj, če hočemo doseči konkurenčnost slovenskega železniškega omrežja do leta 2030. Izračunali so, da bi se zaradi boljše ponudbe primestnega javnega prometa število potnikov na vlakih povečalo za 45%. Stroške brez nakupa novih garnitur so ocenili na okoli 200 milijonov evrov, od tega 17 za investicijo v izgradnjo Tivolskega loka, ki bi znatno razbremenil glavno železniško postajo številnih tovornih vlakov in bi omogočil neposredno povezavo med jugozahodnim in severnim delom mesta.
Primestna železnica v LUR je nujna za sledenje ciljem trajnostne mobilnosti in uresničitev zavez k postopnemu zmanjševanju izpustov toplogrednih plinov, saj se bodo potniki odločili za javni prevoz le, če bo dovolj hiter in zanesljiv.
Študija - RAILHUC: www.rralur.si/sites/default/files/rralur/RAILHUC_Posodobitev_zeleznisk...