Spoštovani,
predlagam vladi, da v luči boljše organzacije in dostopnosti javnih linijskih avtobusnih prevozov in dostopnosti le-teh, zastavi sistem tako, da se bodo primestne občine lažje vključevale v mestno avtobusno shemo mestnih občin.
Konkretno v Mestni občini Maribor se je v času ustanavljanja novih občin, ki so predtem sodile v veliko občino Maribor zgodilo, da se je večina mestnih linij skrajšala do nove meje mestne občine, vse linije v sedaj primestne občine, ki so bile predhodno mestne linije, pa so bile bodisi ukinjene, bodisi prekategorizirane v medkrajne linije in jih sedaj upravlja drug avtobusni prevoznik kot mestne linije in medsebojno niso usklajene, povezane.
Včasih so denimo občani v sedanji Občini Hoče - Slivnice imali tri mestne linije (11 - izven konic, 13, 13/1 in 20), pri čemer so te linije povezovale Hoče z drugimi mestnimi četrtmi v Mariboru, integrirane so bile v shemo mestnega prometa in preko njih so bile dostopne tudi drugi linije mestnega avtobusnega prometa. Sedaj je v Občini Hoče Slivnica tako, da je vse te linije nadomestila le ena medkrajevna linija, ki vozi po občini Hoče in skozi Maribor dikretno na glavno avtobusno postajo. Za občana, ki ima v Mariboru opravek kje drugje kot v centru mesta, je postala uporaba medkrajevne linije povsem zamudna. Da ne omenjam, da sedaj ob sobotah praktično ni avtobusov, prav tako javni avtobusi promet v mestu upravlja javno podjetje, medkrajevni pa privatno podjetje.
Ker, vsaj kar se Maribora tiče, primestne občine povsem kotirajo na Maribor in so od njega tudi odvisne, se mi zdi povsem neživljensko, da mestni avtobusi obračajo dobesedno sredi urbanih naselij na meji in niti meter čez.
Posredujem še en članek iz dnevnega časopisa, ki lepo opisuje ta problem v Mariboru. V članku so sicer primestni avtobusi mišljeni kot nekdanji mestni avtobusi, ki so spadali v mestno cono 2.
Vem sicer, da so za mestni avtobusni promet zadolžene občine, za medkrajevni pa država, vendar bi lahko ministrstvo vsaj vzpodbujalo z določenimi predpisi, ukrepi, primestne občine, da se vključujejo v mestne avtobusne mreže, vsaj na območju Maribora in Ljubljane.
www.vecer.com/obcine-bi-spet-primestni-avtobus-6261141
LP