Pozdravljeni,
Pišem vam kot obupan prejemnik izjemne količine nezaželene elektronske pošte.
Kot samostojni podjetnik (s.p.) imam svoj email naslov naveden v ePRS pri AJPESu, kar je po eni strani dobro, da me tisti, ki želi moj kontakt lahko hitro najde. Ob tem pa na žalost tvegam, da so moji podatki zlorabljeni za marketinške namene s strani podjetij, ki zbirajo javno dostopne brezplačne informacije in jih izkoriščajo za namen prodaje podjetjem, ki me (in verjetno tudi veliko število drugih uporabnikov) bombardirajo z nerelevantnimi in dobesedno bedastimi promocijskimi sporočili.
Zakaj pri nas ne oblikujemo zakonodaje, ki bi to preprečevala? Pa saj na skoraj vsaki spletni strani, kjer vpisuješ podatke obstaja možnost, kjer lahko označiš, ali želiš prejemati promocijska sporočila ali ne. Podobno bi bile zadeve lahko urejene v ePRS-ju.
Polega tega je tak način trženja, neinovativen, neučinkovit in nesmiseln, ker je podoben streljanju z avtomatsko puško, češ, morda pa bomo pa zadeli pravega. Taka zakonodaja in tak enostaven dostop do domnevno potencialnih strank podjetij ne sili k novim, boljšim trženjskim prijemom in jih ne sili k razvoju, kar pa je na dolgi rok slabo. Svetovno gospodarstvo deluje v smeri, da se morajo podjetja potruditi, če želijo kaj prodati, in v zameno za pozornost stranke narediti marsikaj. Še več stranke po svetu zahtevajo/zahtevamo, da se za našo dragoceno pozornost plača. Bodisi minimalni znesek, bodis na drug način. Ja, reklame na YouTube-u so sprejemljive, zato ker mi Google z njihovo pomočjo omogoča, da brezplačno poslušam glasbo, medtem ko mi spam email v slogu "Super Shaker za 35€!"  povzroča zgolj slabo voljo, ob tem pa še zapravlja mojo pozornost in moj čas. Če želijo prodati Super Shaker naj se postavijo na Prešernov trg ali v Zdravstveni Dom in v živo pripravljajo brezplačne zdrave smoothije za mimoidoče in si tako pridobijo pozornost javnosti, ne pa da celotni Sloveniji smetijo poštne predale. Naj mi pošljejo na dom prodajalca, ki mi bo pred očmi pripravil in ponudil brezplačni sadni smoothie. Naj mi za vsak email, ki mi ga pošljejo nakažejo 0,10 €. Skratka, karkoli v tem slogu, saj pozornost potrošnika ne sme in ne more biti brezplačna. Saj razumete, kajne?
Mislim, da nisem edini, ki tako razmišlja.
Lep pozdrav,
Rok Snoj
 
 