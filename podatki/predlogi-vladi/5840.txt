Predlagam, da se v besedilu 11.a člena Zakona o gasilstvu (ZGas-UPB1) črta besedilo in sicer v delu ki govori: "Za opravljanje javne gasilske službe v skladu s tem zakonom je lahko določena le tista prostovoljna gasilska enota, ki se preko gasilskih zvez povezuje v Gasilsko zvezo Slovenije. Pogodbo o opravljanju javne gasilske službe sopodpisuje tudi pristojna gasilska zveza."
Omenjeno utemeljujem z naslednjim:
V praksi se je že večkrat pokazalo, da obvezno članstvo v zvezah društev ne prinaša nikakršnih koristi, več je težav, birokracije, neenotnosti, nesoglasij itd.
Tudi Zakon o divjadi in lovstvu (ZDLov-1) je ukinil obvezno članstvo v lokalnih lovskih zvezah, pogoj za opravljanje koncesije je samo še članstvo v Lovski zvezi Slovenije.
Moč monopolnih društev se v zvezah društev povečuje, tako lahko taka društva vršijo pritiske na ostala društva, kar je v gasilskih organizacijah nasploh vse večji problem.
Gasilske zveze, v katerih se društva financirajo neposredno iz proračuna občine, v večini primerov ne opravljajo za posamezna društva nikakršnih storitev več, ne glede na to pa zahtevajo sredstva za svoje (ne)delovanje, konec leta pa še nagrade za vodilne.
Gasilske enote se povezujejo v poveljstva, kar z vidika strokovnosti opravljanja nalog javne gasilske službe popolnoma zadostuje, zato ne potrebujemo še neke formalne organizacije (lokalne gasilske zveze), da bi bile gasilske naloge strokovno in učinkovito izpeljane. Imamo občinska poveljstva, regijska poveljstva in nenazadnje še poveljstvo Gasilske zveze Slovenije.
Izobraževanja gasilcev naj se vodijo enotno na ravni države in ne na ravni posamezne gasilske zveze, ker si vsaka zveza po svoje razlaga (in glede na to tudi zahteva) kriterije za organizacijo in uspešno izvedbo posameznih tečajev. Glede na to je tudi cena takih tečajev od zveze do zveze različna.
Nenazadnje združevanje društev v zveze društev po Zakonu o društvih (ZDru-1) temelji na prostovoljnosti pri združevanju. Ne glede na to, da se lahko zaradi izvajanja nalog javnega interesa predpiše tudi obvezno članstvo v zvezi, je strokovnost zagotovljena z že prej omenjenimi gasilskimi poveljstvi in tudi na ravni Gasilske zveze Slovenije, ter dodatno obvezno članstvo v lokalni gasilski zvezi tako ni potrebno (primer ZDLov-1, kot zgoraj opisano) in je samo nepotreben strošek.
Članstvo v lokalnih gasilskih zvezah naj bo tako prostovoljno in ne sme biti pogoj za opravljanje javne gasilske službe, kot je sedaj predpisano z ZGas, saj je to vse bolj predmet izsiljevanja in pritiskov posameznih zvez na (samostojna) prostovoljna gasilska društva, kar lahko v zadnjem času zasledimo tudi v medijih (primer PGD Sladki vrh).
 