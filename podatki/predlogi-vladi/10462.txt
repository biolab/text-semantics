V Ljubljani (in najbrž tudi v drugih občinah) postaja okolica tako onesnažena s hrupom, da je nemogoče najti ure za počitek in spanje. Primer: Hudovernikova ulica v Ljubljani že 5 mesecev predstavlja eno samo gradbišče iz vseh strani. Delavci delajo med tednom že od 5.30 zjutraj, delajo celo v soboto do 17.00, skrajno nedopustno pa po mojem mnenju tudi v nedeljo vsaj do 16h. Ko ti zaključijo, pa se najde kak sosed, ki z zelo glasno kosilnico kosi trato v nedeljo ob 21.30 zvečer brez občutka za tišino. Po drugi strani pa je hišni red v bloku tako strog, da se sosedje kdaj pritožijo zaradi glasbe normalne jakosti čez dan. Verjamem, da so utrujeni od hrupa z vseh strani.
Da povzamem:
1. Menim, da so ti delavci, ki delajo vse dni v tednu, izčrpani in ne delajo v skladu z zakonodajo.
2. Obvezno je treba uvesti ure in dneve, ko se tovrstnih del in raznih glasnih košenj ne izvaja ter sankcionirati s kaznijo prekrške. Predlagam celotno nedeljo, ostale dni pa vsaj od 21.00 do 7.00.
Hvala za komentarje in podporo!