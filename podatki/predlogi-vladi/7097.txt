Vrtci in šole so vzgojne ustanove, ki v teoriji otroke vsakodnevno opozarjajo in vzgajajo v smeri  pravilnega prehranjevanja, v praksi pa se to pogosto prav tam ne izvaja.
Glede na veliko število raziskav, ki so pokazale škodljivost predelanih mesnih izdelkov pri otrocih in glede na zadnjo objavo Mednarodne zdravstvene organizacije (WHO) o povezavi uživanja le-teh z nastankom raka, ne bi smeli niti malo dvomiti, da ta živila ne sodijo na jedilnike naših najmlajših.
Vir: www.iarc.fr/en/media-centre/pr/2015/pdfs/pr240_E.pdf
V domačem okolju se starši lahko prosto odločajo, kakšno kakovostno prehrano bodo nudili svojemu odraščajočemu otroku. V javnih vzgojno-izobraževalnih ustanovah pa se moramo "sprijazniti" s tem, da so naši otroci hranjeni tudi s paštetami, salamami, hrenovkami, margarino in sladkarijami in za tako hrano konec koncev tudi plačati.
Od naštetega vsaj za predelane mesnine res ni več pozitivnih argumentov, zato naredimo to pozitivno spremembo in zagotovimo svojim otrokom zdravje in boljšo prihodnost.
 
P.S.: predlagam še, da se ukrepi o prepovedi začnejo malo hitreje, kot tisti o omejitvi  trans maščob, pri katerih nas bo prehitela cela Evropa (pa čeprav je škodljivost že zdavnaj dokazana)
 
 