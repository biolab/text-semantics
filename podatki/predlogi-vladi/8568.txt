Predlagam vladi, da uvede oprostitev plačevanja Davka na Finančne Storitve za zavezance, ki ustvarijo manj kot 50.000 eur letnega prometa!
Slovenija je leta 2012 vpeljala Zakon o davku na finančne storitve ZDFS, ki ga z navdušenjem plačujemo že peto leto.
Da bi se nadomestilo zmanjšanje prihodkov proračuna RS zaradi prenehanja davka na bilančno vsoto bank s koncem leta 2014, je vlada davčno stopnjo 2015 še dvignila s 6,5 na 8,5%.
Mogoče tega davka ni težko plačevati bankam in leasingom, nam - malim zavarovalnim zastopnikom pa ni majhen strošek. 
DFS moramo namreč vsak mesec obračunati v višini 8,5 % bruto poslovnih prihodkov ter nakazati v "skupno dobro". Stroška tega davka ne moremo z ničimer pobotati (npr. z DDV, trošarinami...), tako da za vse poslovne odhodke, ki jih imamo, plačujemo tudi DDV popolnoma v svoje breme, tako kot DFS.
ZDDV-1 ima v svojem 94. členu določeno posebno ureditev za male davčne zavezance - tisti, ki letno ne presežejo 50.000 EUR letnega prometa, so oproščeni obračunavanja davka. OPROŠČENI!!!
Da podobna ureditev ne obstaja tudi v ZDFS, se mi zdi nepravično in neustavno...
Ker nič ne kaže, da bo RS ukinila DFS,  predlagam vladi, da spremeni ZDFS na način, da davčnim zavezancem omogoči enakopravno obravnavo z zavezanci po ZDDV, to je, da nas - male davčne zavezance ZA DFS, ki letno ustvarimo manj kot 50.000 eur prometa, v celoti oprosti plačevanja DFS!