Predlagam, da se sprejme sprememba Zakona o davčnem postopku, ki ukinja od 01/06/2010 veljavno spremembo omenjenega zakona (ZDavP-2, UL RS 43/2010, 31/05/2010) v tistem delu, ki opredeljuje spremembo načina obdavčevanja obresti iz dolžniških vrednostnih papirjev za fizične osebe, rezidente Slovenije. Namesto plačila davka z izvedbo takojšnjega davčnega odtegljaja, ki ga je do 01/06/2010 izvedel izplačevalec obresti, mora po tem datumu prejemnik obresti iz dolžniških vrednostnih papirjev napovedati davčnemu organu prejete obresti sam v napovedi za odmero dohodnine in sicer do 15. dne v mesecu za preteklo trimesečje.
Menim, da gre za korak v nasprotno smer, kot smo jih bili na področju davčne zakonodaje vajeni do sedaj. Do sedaj so bile vse spremembe v smeri večje 'avtomatizacije' in poenostavitve postopkov za državljane, omenjena sprememba pa v omenjenem delu uvaja nepotrebni dodatni formalizem, ne zmanjšuje obremenitve izplačevalca, ki mora rezidenta v dopisu obvestiti, dodatno obremenjuje prejemnika obresti in konec koncev povečuje stroške na vseh ravneh. Zato predlagam, da se ta del ukine.