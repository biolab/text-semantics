Po trenutni ureditvi velja, da če si bodoči študent od februarja, ko poteka vpis, do oktobra, ko se začne študijsko leto, premisli in ugotovi, da je izbral napačen študij - je edino, kar lahko naredi, da do 15. oktobra prekliče prijavo na trenutni fakulteti in brez študentskega statusa do naslednjega študijska leta z naslednjo generacijo čaka na ponoven vpis - s tem zgubi tudi možnost 1 ponavljanja ali 1 pavziranja. (Edina izjema so ekstremne okoliščine, če je npr. v tem času od vpisa do začetka študija prišlo do telesne poškodbe, ki onemogoča študij na izbrani fakulteti, pa še te so redke in jih odreja komisija.)
Kaj se v takih primerih najpogosteje zgodi? Bruci, ki ugotovijo, da so zgrešili fakulteto, to eno leto vlečejo status tako, da se na faksu pojavijo samo zato, da se podpišejo pri izpitni prisotnosti, vmes pa ali delajo ali strmijo v zrak in jemljejo pregrešno primanjkovano mesto v študentskem domu. Komu to koristi?
Predlagam dve zelo majhni, a po učinku zelo dobri spremembi, od katerih zadošča, da se uvede ena, in sicer, da bodisi:
(1) lahko študentje bruci do 15. oktobra ne le podajo preklic vpisa na trenutno fakulteto, ampak se lahko tudi prepišejo na drugo fakulteto, kjer so po 1. in 2. roku še ostala nezasedena mesta - s tem nikomur ne škodijo, kvečjemu nepriljubljenim predmetom napolnijo predavalnice in bolje upravičijo sredstva namenjena za ta predmet, niso 1 leto neaktivni in ima njihovo prebivanje v študentskem domu dejanski smisel,
(2) lahko bodoči študentje preklic vpisa podajo že konec avgusta, ko poteka 2. prijavni rok, in se tako lahko v 2. roku potegujejo za mesta, ki so po 1. roku še ostala nezasedena. Trenutno 2. rok za tiste, ki so bili nekam uspešno sprejeti v 1. roku, namreč ne velja.
Pomagajmo mladini do boljših študijskih pogojev, ki jih plačujemo vsi, z majhnimi a pomembnimi spremembami, ki ne stanejo praktično nič.