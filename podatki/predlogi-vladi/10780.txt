Na tem portalu je bila že večkrat izpostavljena pravna nevzdržnost plačevanja RTV prispevka.
Zakon o RTV Slovenija (ZRTVS-1) namreč določa, da mora prispevek plačevati sleherni državljan, ki poleg radijskega in TV sprejemnika poseduje tudi druge naprave, ki omogočajo sprejem radijskih in televizijskih programov na območju R Slovenije, kjer so zagotovljeni pogoji za sprejemanje vsaj enega programa RTV Slovenija. Pomeni: če ste lastnik osebnega računalnika ali pametnega telefona, ste dolžni plačati tudi RTV prispevek.
RTV Slovenija je javni zavod posebnega kulturnega in nacionalnega pomena in mora kot tak zagotavljati državljanom ustavno pravico do informacij javnega značaja. Vlada R Slovenija naj zato za programske vsebine, ki vsebujejo te informacije, zagotovi sredstva v okviru proračunskih sredstev za medije, vse ostale programske vsebine pa naj RTV kodira in ponudi zainteresiranim naročnikom. Tehnične možnosti za to vsekakor obstajajo. Na tak način bo rešena pravno nevzdržna situacija, ki k plačilu RTV prispevka zavezuje tudi (ne glede na to, da s podpisano izjavo potrdijo, da TV sprejemnika sploh nimajo!!!) imetnike osebnih računalnikov in pametnih telefonov, ki imajo pa povezavo z internetom, posedovanje in uporaba katerega pa ne more biti povezana s plačevanjem RTV prispevka. Poenstavljeno: Zakon RTV omogoča zaračunavanje pravice do povezave s svetom prek interneta, s čemer posega v eno od temeljnih svoboščin državljanov. Ne moreš uporabljati e-pošte, spletne banke, uporabiti interneta za študij ali zgolj klepetati prek facebooka in drugih socialnih omrežij, če prej ne plačaš RTV prispevka … Ne vem, če je še kje v demokratičnih deželah sveta taka praksa, a tudi če je: pri nas je ne rabimo.
Naj zapisano strnem v predlog Vladi R Slovenije, da iz ZRTVS-1 izvzame obveznost plačevanja RTV prispevka imetnikom osebnih računalnikov in pametnih telefonov, oziroma z zakonskim določilom naloži RTV kot javnemu zavodu zagotavljanje informacij javnega značaja, kar naj bo finacirano iz proračunskih sredstev za medije. Dostop do ostalih programskih vsebin naj RTV z ustreznimi tehničnimi ukrepi proti plačilu zagotovi zainteresiranim naročnikom.
Hvala.