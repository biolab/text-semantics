Spoštovani!
 
Danes je začel veljati odlok o prepovedi zbiranja na javnih mestih, kar popolnoma razumem in podpiram. Ne morem pa razumeti zakaj je odsvetovano gibanje v naravi v celoti oziroma zakaj je dovoljen le "dostop do javnih parkov in drugih sprehajalnih površin"!
 
Zdi se mi, da je tovrstna omejitev kontraproduktivna, saj se jo da razumeti kot da ne smemo sami v bližnji gozd, kaj šele na kak bolj oddaljen samoten hrib, smemo pa v javni park in na bližnje sprehajalne površine (kar koli že to je?), kjer se bo okoli večjih mest pač trlo ljudi.
 
Predlagam, da odlok spremenite tako, da bo dovoljeno posamično gibanje v naravi v rekreativne namene, pri čemer se je treba izogibati bližnjih stikov z mimoidočimi. Saj morda niti ni treba spreminjati sedanjega odloka, le začnite javno razlagati, da se kot sedaj zapisane "sprehajalne površine" štejejo gozdne, planinske, turistične in podobne poti v naravi, kjer pač lahko nabiramo moči daleč od kogar koli. Seveda pa ostaja opozorilo o prepovedi tveganih dejavnosti v visokogorju kot so turna smuka, plezanje ipd., kjer je povečana verjetnost za nesreče in posledično reševalne dejavnosti Gorske reševalne zveze.
 
Prav tako ne vidim nobenega razloga, da se ne bi v rekreativne namene vozili s kolesi. To sploh ni med dovoljenimi dejavnostmi, čeprav bi jo bilo smiselno celo promovirati. Kolesarjenje je zdravo, kolesar pa prav nikoli ni v tesnem stiku s komer koli.
 
Vaš odlok je že sprožil nesmisle tudi na lokalni ravni. Taka je popolna zapora planinskih poti v okolici Podčetrtka, ki jo je včeraj objavilo lokalno planinsko društvo. Le zakaj je to potrebno?
 
Svoje razmišljanje utemeljujem tudi z nasveti cenjenih strokovnjakov, ki nam dnevno prizadevno poročajo in svetujejo o epidemiji. Vsi poudarjajo, da moramo skrbeti zase in da je hoja v naravo zdrava. Če je le osamljena!
 
Lep pozdrav,