Prosim, da naslednji paket vključuje varovalke za preprečevanje zlorabe 117. člena pkp7 s strani najemojemalcev poslovnih prostorov.
Namreč, oddajam majhen poslovni prostor- frizerski salon, kar je trenutno edini vir dohodka dveh malih podjetij -mojega in sestrinega.Obe delava v dejavnostih, ki so z odlokom nedovoljene, oz. omejene (turizem -vladi iz srca hvala za dosedanjo pomoč, brez nje ne bi preživela!). Najemnik od oktobra samovoljno ne plačuje najemnine, kljub temu da je v oktobru lahko deloval do 26.10.2020, plačilo najemnine pa je zapadlo že 10.10.2020. Zdaj je s pkp7 dobil še pravno osnovo za neplačevanje. Razumem odlog plačila za čas, ko je bila dejavnost zaprta (odlog za dva meseca sva dali tudi brez pkp7) pa še takrat bi rok plačila moral biti razumen in ne 31.12.2021. Tudi definicija  "čas ko je dejavnost bistveno omejena" je zelo široka. Frizerski salon je velik 45m2, na to kvadraturo je dovoljena ena frizerka. Najemnik je tudi v ne- koronski dobi večino časa v salonu imel zaposleno le eno frizerko, oz eno in pol, če je delal cel odpiralni čas -12ur. Od 15.12., ko je dejavnost spet dovoljena, je 12 urni odpiralni čas skrajšal na 8, čeprav pred salonom čakajo za termin, torej je "bistveno omejil" dejavnost po lastni odločitvi. Zdaj bi verjetno rekel, da bi imel zaposlene štiri frizerke, pa ne sme.
Prosim, da za preprečevanje zlorabe  člena 117 v pkp7 vgradite močne varovalke, nakako tako, kot ste zavarovali sredstva države za izplačilo pomoči za "povračilo nekritih fiksnih stroškov (padec promet za 70% oz 30%), in bolj natančno definirate pod kakšnimi pogoji se odlog plačila lahko zgodi. Bojim se, da je člen 117  mojo nepremičnino za 15 mesecev nacionaliziral in jo podaril najemniku, ki je veliko podjetje, veriga salonov v Slo in tujini. Kaj če gre najemnik po pretečenem času v stečaj (resnični ali navidezno) in najemnine sploh ne plača? Ta scenarij je hipotetično zanimiv (in mamljiv), saj bi se mu v 15 mesecih neplačevanje najemnine od vseh salonov, ki jih najema nabrala lepa vsota denarja. Jaz žal nimam nobene zaščite s strani države, ki s členom 117 pkp7 začasno razpolaga z mojo nepremičnino. Vsaj še do  31.12.2021, upam, da ne dlje.
Še ena druga anomalija, za izdane račune za najemnino zaračunam 22% DDV in plačujem vodo za salon (redno!). Zavezana sem plačilu DDV takoj, ko izdam račun in ne, ko dobim plačano. Če najemnina ne pride v kratkem bom za pokrivanje stroškov najemnika in DDV morala najeti kredit, da ne bom davčni dolžnik JAZ, najemnik pač ne. Kar je res absurd.
S spoštovanjem! Saša Kos Turel