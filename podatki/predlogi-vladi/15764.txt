Vlada RS naj vloži predlog za spremembo Zakona o praznikih in dela prostih dnevih v RS v delu, ki zadeva dan samostojnosti in enotnosti. Predlaga naj ukinitev tega praznika in uvedbo dneva samoodločbe, ki se praznuje 23. decembra.
Razlogi za spremembo:
1) Plebiscit o samostojnosti RS kot manifestacija samoodločbe nacije je bil izpeljan 23., ne 26. 12. 1990; 26. 12. so bili razglašeni rezultati plebiscita. Plebiscit ima večjo politično (demokratično) in zgodovinsko težo kot razglasitev rezultatov plebiscita; če bi 23. 12. ne bilo plebiscita, bi tri dni kasneje ne bilo kaj razglašati.
2) Za večino volilnih upravičencev samostojnost RS ni (bila) vrednota, bolj so vrednotili in vrednotijo pravico do samoodločbe. Slednjo je večina uveljavila 23. 12. 1990 in glasovala za razdružitev z jugoslovansko federacijo z mislijo na pridružitev RS k Evropski (gospodarski) skupnosti (enemu izmed treh “stebrov” današnje EU). Volja ABSOLUTNE večine, da RS postane država članica EU (in se tako v veliki meri odreče samostojnosti), je bila jasno izražena tudi na referendumu o pristopu RS k EU 2003. Glej: www.dvk-rs.si/fileadmin/user_upload/dokumenti/volitve/referendum_2003_...
3) S pristopom k EU se je RS odrekla svoji samostojnosti na področju carinske politike, s pristopom EMU samostojnosti na področju monetarne ter lastni valuti - izgubila je monetarno neodvisnosti (to ima v evro-območju ECB) - in v veliki meri tudi samostojnosti na področju fiskalnih politik (zaradi izpolnjevanja konvergenčnih kriterijev, ki zadevajo prevzem evra). Samostojnost RS omejujejo tudi ZAVEZUJOČI zakonodajni akti (uredbe, direktive, sklepi) na področju pravosodja, notranjih in zunanjih zadev ter varnosti, prek katerih se “skupne” politike EU prevajajo v (u)pravni red RS.
4) RS ne more (več) sama poskrbeti niti za svojo vojaško varnost, slednja je odvisna od članstva v Natu.
RS de facto ni več samostojna država, medtem ko je pravica do samoodločbe NEODTUJLJIVA pravica nacije. Zato predlagam ukinitev dneva samostojnosti in uvedbo dneva samoodločbe, ki naj se vsako leto praznuje 23. decembra. V spomin na dan, ko so leta 1990 volilni upravičenci to pravico uveljavili na plebiscitu. (Morda jo bodo še kdaj in izčlanili RS iz E(M)U in/ali Nata.)
 
 