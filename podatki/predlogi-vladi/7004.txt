Izobešanje zastav in nošenje uradnih simbolov razpadlih in sporazumno ukinjenih držav in zvez je delikatna zadeva. Zdi se mi zelo na mestu, da bi se (zakonsko in odredbeno) kot zdrava skupnost zjasnili glede socialističnih simbolov.
Treba je namreč ločiti med dvojim: 
(1) zastavo SFRJ, torej krovno (skupno) jugoslovansko zastavo (modra-bela-rdeča in z rdečo zvezdo, od zgoraj navzdol), ter
(2) zastavo SRS, torej slovensko jugoslovansko zastavo (bela-modra-rdeča oz. enaka slovenski narodni trobojnici), ki je predstavljala SR Slovenijo kot sestavno socialistično republiko SFRJ.
Z zastavo SR Slovenije menim, da ni nič pretirano narobe, saj je del naše preteklosti in predstavlja slovenski narod v določenem zgodovinskem obdobju, hkrati pa nekaterim ljudem predstavlja zastavo republike, v kateri so odrasli in jih zato nanjo vežejo določena čustva ﻿— ﻿medtem ko se mi zdi zelo napačno izobšanje skupne (krovne) jugoslovanske zastave (tako v slovesnih kot v "javnih privatnih" okoliščinah, tj. izobešanje na hiši), saj je to zastava države in hkrati vojske, ki je izvedla oboroženo intervencijo nad Republiko Slovenijo in proti kateri smo 23. 12. 1990 (z uradnim dokumentom, ljudskim plebiscitom) rekli odločen Ne ter se sporazumno in spravno odločili prekiniti upravne zveze s federativno republiko, ki smo jo dotlej sestavljali.
Zlasti je izobešanje in nošenje krovne jugoslovanske zastave v končni fazi žaljivo in ponižujoče do tistih, ki so umrli pod streli te zastave, to so (relativno maloštevilni) vojaki TO in civilisti, predvsem pa trpeli njihovi svojci, ki so plačali krvni in duševni davek za uresničitev plebiscitarnega rezultata oz. tega, kar so bili tisočletni napori Slovencev in kar smo na plebiscitu končno tudi soglasno potrdili. — Prosim, vzdržite se tukaj komentarjev tipa "Ja, saj smo se v bistvu čisto zanič odločili in bi morali ostati v Jugi." Naj vas opomnim o dvojem: prvič, Slovenci smo hoteli ostati v konfederaciji z ostalimi Jugoslovani in smo na tem temeljili tudi svoje amandmaje, ki so jih zvezne oblasti kategorično zavrnile - in drugič, to ni predmet tega predloga, saj gre za zastavo države in sistema, ki smo se jo spričo nastale gospodarske in politične situacije v tem času odločili prenehati sestavljati.
Povzemam torej:
- zastava Socialistične republike Slovenije DA,
- zastava Socialistične federativne republike Jugoslavije NE.
