Predlagam, da se uredi pravna podlaga, da botta lahko policija in občinsko (mestno) redarstvo strožje nadzorovala, kdo se vozi po kolesarskih stezah.
 
Obrazložitev:
Kolesarska steza je v 28. točki 2. člena Zakona o cestah (ZCes-1) opredeljena na naslednji način: "kolesarska steza je del cestišča, ki ni v isti ravnini kot vozišče ali je od njega ločena kako drugače in je namenjena prometu koles in koles s pomožnim motorjem".
Kolo s pomožnim motorjem naj bi bilo vozilo, ki doseže največ 25 km/h (brez predelav).
Žal na naših kolesarskih stezah in pločnikih vse prevečkrat opažam motorna enosledna vozila, ki zmorejo voziti več kot 25 km/h (tj. kolesa z motorjem - mopede - in motorna kolesa - motorje, kar se pokaže zlasti, ko takšna vozila zapeljejo s pločnika oz. kolesarske steze na cesto in so celo hitrejša od tam vozečih avtomobilov.
Že nekajkrat sem poslal predlog policiji in mestnemu redarstvu, naj začnejo ukrepati zoper navedene udeležence v prometu na kolesarskih stezah, a sem dobil odgovor, da le izvršujejo pravne podlage, ki jih imajo.
Iz navedenega izhaja, da očitno pravne podlage niso dovolj jasne, da bi ločile kolesa s pomožnim motorjem od koles z motorjem in motornih koles in bi torej policija in občinsko (mestno) redarstvo lahko ukrepala. Predlagam torej, da se navedene pravne podlage dopolnijo tako, da bo ukrepanje policije oz. občinskega (mestnega) redarstva na navedenem področju mogoče.
Še najbolje pa bi bila ureditev, kakršna je v Nemčiji, po kateri bi promet koles s pomožnim motorjem po pločnikih, kolesarskih stezah in kolesarskih poteh prepovedali.
Obstaja pa že zakonska podlaga za ukrepanje zoper motoriste in mopediste, ki se vozijo po zadnjem kolesu, a se očitno ne izvaja v zadostni meri, saj tovrstne primere videvam na dnevnem redu.
 Vozniki koles z motorjem in motornih koles, ko po kolesarski stezi, kolesarski poti ali pločniku vozijo s hitrostjo nad 25 km/h ogrožajo varnost pešcev in kolesarjev, tj. najbolj ranljivih udeležencev v prometu. Še zlasti so ogroženi otroci, starejši in invalidi. Uresničitev mojega predloga bi zelo izboljšala varnost pešcev in kolesarjev.