Spoštovani minister in ministrski zbor!Stanovalci ob severni ljubljanski obvoznici, ki glede na svojo lokacijo in poselitev območja vpliva na kvaliteto življenja v strnjenih območjih Novih Jarš, BS3, Bežigrada in Dravelj, se soočamo z ignoranco upravitelja avtocestnega križa, konkretneje DARS-a, pa tudi MOL-a, ARSO in nenazadnje resornega ministrstva. Verjetno bi morali poznati rezultate meritev hrupa in onesnaženja, ki jih je izvedel ARSO, kot tudi rezultati meritev, ki jih je opravila MOL in ki presegajo dovoljeno količino hrupa že ob merjenju v nivoju tal (ne pa tudi v višini, kjer hrup neposredno in brez ovir dosega same stavbe), zato ne bomo izgubljali besed. Medtem ko se ukrepi za zmanjšanje negativnih učinkov na okolje in prebivalstvo ob avtocesti na celotnem območju RS rešujejo, država ignorira prebivalce glavnega mesta in pušča enega največjih problemov ob strani. Verjetno bi se zbudili šele, ko bi na podlagi kakšnega ukrepa Evropske komisije "pokasirali" kazen za nespoštovanje standardov in neprepoznavanje negativnih vplivov državne infrastrukture na okolje in prostor, ki ga ne more nihče zanikati. Ker pričakujemo, da bo odgovor podan v smislu, da za reševanje problematike ni finančnih sredstev (da so bila sredstva za, denimo gradnjo protihrupnih ovir že razdeljena - sprašujemo se, zakaj se na teh odsekih ni nič zgodilo in zakaj se odgovornost prelaga le na lokalno skupnost, ki ima očitno težave s komunikaciji z državo in obratno), predlagamo ukrepe, ki so enostavni, hitri in ki jih lahko v skladu z zakonodajo odredi sam resorni minister, in sicer: 1. prepoved tranzitnega prometa po severni ljubljanski obvoznici na odseku, ki poteka mimo ali skozi strnjena stanovanjska območja, kot so omenjena zgoraj, saj trenutno vozniki tovornih vozil ne upoštevajo že vzpostavljene prometne
signalizacije in jo z vožnjo po odseku kršijo,2. omejitev hitrosti za vsa vozila na omenjenem odseku,3. priporočilo prometni policiji, da v primerih kršitev dosledno ukrepa. Prav tako predlagamo razmislek o tem, zakaj je tovorni promet lokalnih avtoprevoznikov po odsekih avtoceste, kjer ni vzpostavljeno plačilo cestnine za uporabo avtocest, lahko poteka brezplačno. Vozila, ki niso vključena v sistem vinjetnega plačila uporabe avtocest, vzpostavljajo neenakopraven položaj uporabnikov, predvsem napram voznikom/lastnikom osebnih vozil, ki te dele avtocest, prav tako kot lokalni avtoprevozniki, uporabljajo predvsem v smislu lokalnega prometa.Glede na to, da ste, gospod resorni minister, tako ažurno stopili nasproti reševanju vprašanja vinjetnega sistema in uporabe drugih cest na območju priobalnega pasu, kar smo lahko spremljali tudi preko medijev, in na ta način razumeli problematiko ter posledično ustrezno ukrepali, podobno pričakujemo tudi v zvezi s pobudo za izboljšanje kvalitete življenja ob območju severne ljubljanske obvoznice. Ki, mimogrede, v času načrtovanja in gradnje ni bila predvidena kot del avtocestnega križa, posledično v tem smislu niti ni bila grajena, si pa jo je državna družba dobesedno prilastila, brez kakršnih koli osnovnih pogojev za umestitev te infrastrukture v prostor na način, ki bi bil nenazadnje tudi v skladu z našo ustavno ureditvijo, ki določa spoštovanje pravic državljanov do čistega in zdravega okolja.Skupina prebivalcev tega območja, ki je tik pred tem da formalizira novo civilno iniciativo in vanjo aktivno vključi tudi medije, se veseli odziva in pričakuje, da boste čim prej pristopili k reševanju omenjene problematike. Predvsem pa upamo, da boste zmogli toliko korektne politične moči in se uprli lobijem, ki nenehno krojijo dnevno politiko na račun tistih davkoplačevalcev,  ki njihovo ignoranco, samovoljo in moč občutijo kot resno grožnjo kvalitete življenja in temeljnih človekovih pravic.