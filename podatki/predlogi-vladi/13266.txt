V veljavo prihaja nov Zakon o embalažnini, ki pa je popolnoma zgrešen, nepravičen in verjetno celo neustaven.
Predpisuje namreč plačevanje stroškov embalaže vsem podjetjem, ki dajejo na slovenski trg blago, ki je kakorkoli embalirano istočasno pa nalaga potrošnikom, da plačujejo stroške odstranjevanja embalaže po uporabi vsebine ob nastanku - smeti. Hkrati pa dovoljuje, da podjetja ki "ravnajo" z odpadki služijo s prodajo prevzete embalaže kot surovine. Rezultat omenjenega zakona je samo to, da se ena in ista stvar plačuje trikrat in se tudi strošek prenese na končnega potrošnika trikrat, kar pomeni, da se bodo vse stvari drastično podražile oz. so se že podražile in to ne sorazmerno z nastalimi stroški. Hkrati pa se bodo podražili še stroški odvoza mešane odpadne embalaže s strani komunalnih podjetij.
Samo za primer: 1kg kartonske embalaže, ki je že sedaj vhodna surovina za ponovno predelavo, se bo podražil za 0,5€/kg (po ponudbi enega od podjetij za ravnanje z embalažo) To pa je vsaka kartonska škatla velikosti 400x600x400mm. Do sedaj si tovrstno blago pripeljal v podjetje za ravnanje z odpadki in si dobil za to celo plačilo sedaj pa naj bi za to plačal 500€/T = za cca. 1000kos omenjenih škatel, ki pa jih bo podjetje za ravnanje lepo prodalo naprej in zaslužilo dvakrat.
Sprašujem se kdo bo še zainteresiran zbirati in voziti odpadno embalažo do podjetij za ravnanje z embalažo, če bo moral za to plačati embalažnino namesto, da bi dobil plačilo za to? Kako bodo komunalna podjetja prenesla svoje stroške na potrošnike in koliko se bodo stroški povečali? Koliko se bodo povečale cene izdelkov - stroški zaradi embalaže v trgovinah? Kaj bo boljše glede ravnanja z odpadki? Ali samo delamo dobre pogoje za razvoj mafijskih družb po zgledu iz Italije? Kdaj se bo naredila sežigalnica odpadkov kot jih poznajo v vsaki razviti državi? ......
Sam bi predlagal kavcijski sistem zbiranja odpadne embalaže po vzoru Hrvaške, ki je preverjeno dober. Na hrvaškem skoraj ne vidiš odpadne embalaže, kot so plastenke ali Al pločevinke odvržene v okolje, kot pri nas na vsakem koraku. Odpadek se začne in konča pri potrošniku, ki ga je potrebno stimulirati, da z njim ravna odgovorno.