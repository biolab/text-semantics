Predlagam, da se ukine povračilo stroškov za prehrano v obliki bonov, da se bo lahko delavec sam odločil, v katero trgovino bo šel in ne v tisto, kar "zahteva" podjetje. V bistvu bi moral Zakon o delovnih razmerjih obveznost izplačila v denarni obliki predpisovati poleg plače tudi ostale obvezne prejemke (prevoz, malica, regres ...). Razlog za to je tudi dejstvo, da trgovina, katere bone je prejel delavec, ni v bližini delodajalca ali pa ni mogoče prehrane zagotoviti v času, ki ga ima delavec namenjen za odmor. Že to je problematično, da je delavec prisiljen porabiti bone v natančno določenem obdobju in natančno določeni trgovini. Tovrstna praksa je nesprejemljiva tudi z vidika svobode potrošnika in nelojalne konkurence, saj delavca prisiljuje, da neki prejemek, ki bi ga imel sicer v primeru, ko mu delodajalec ne zagotavlja organizirane prehrane, pravico svobodno porabiti za prehrano po svoji volji, porabi v neki trgovini, ki je morda precej oddaljena, dražja od drugih trgovin ali pa iz kakšnega drugega razloga delavcu ne predstavlja prave izbire za potrošnjo njegovega denarja, s katerim bi moral imeti pravico prosto razpolagati. Izgovori delodajalca, da plačila za svoje delo pogosto prejema v obliki kompenzacij, v konkretnih primerih bonov, ne bi smeli vplivati na pravice zaposlenega, saj ga v takšnem primeru loči le še korak do tega, da bodo vsi prejemki razen plače, morda pa celo še ta, izplačani v obliki materialnih dobrin, ne glede na to, ali jih delavec potrebuje ali ne.
Povrh pa takšen način izplačila tudi precej vpliva na kreditno sposobnost oziroma se dodatno zmanjša možnost za kakšen kredit, ker določene banke upoštevajo tudi malico in prevoz na delo.
Zato še enkrat, predlagam, da se ukine kakršno koli povračilo stroškov v obliki bonov, ker so tudi primeri, da na takšen način tudi nekateri delodajalci zlorabljajo.