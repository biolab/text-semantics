V zadnjih letih se v Sloveniji gradi vedno več krožnih križišč. Generacija starejših voznikov v učbenikih CPP ni takih križišč videla niti na sliki, kaj šele, da bi se učili voziti v njih. Tudi mlajšim voznikom manjka teoretičnega znanja, kar se nedvoumno vidi vsak dan na cestah.  Predlagam, da bi se z namenom izboljšanja prometne varnosti za VSE voznike uvedel OBVEZNI sestanek na 5 let, ki bi bil BREZPLAČEN. Tam bi nekdo iz policije ali druge pristojne institucije v dveh urah predstavil vse novosti zadnjih 5 let (spremembe zakonodaje in pravil), predstavil najpogostejše vzroke nesreč in nepravilnih voženj, pokazal posnetke nepravilnih voženj, in podobno. Zadeva je enostavna, da se vsebinsko razvije v res kvalitetno predavanje, od katerega bi vozniki lahko veliko odnesli. Roko na srce – zloženke, ki jih dobimo v poštne nabiralnike, preberemo, ali pa tudi ne. Verjetno najbolj problematični vozniki take pisne informacije ne sprejmejo, saj zase mislijo, da tako ali tako vse obvladajo. Tudi program na TV, ki ga zadnje čase lahko občasno vidimo, s katerim se informira širša javnost v zvezi z varno vožnjo, je dobrodošel, vendar – rada bi videla objestnega voznika, kako z zanimanjem pogleda ta program. Močno dvomim. Ciljna publika se doseže samo z obvezo – in obveza bi bila ta, da ne moreš podaljšati prometnega dovoljenja, če nimaš potrdila o udeležbi na informativnem sestanku, ki bi bil na primer na vsakih 5 let.  Vsi si mislimo, da dobro vozimo. Vendar vsakdanje situacije na cesti nas vedno znova prepričajo v to, da temu ni tako. Lahko pa bi bilo bolje. Za življenja gre.  Strošek za Vlado RS? Zanemarljiv v primerjavi z »izplenom« (tudi zdravljenje poškodovanih oseb v bolnišnicah stane veliko, kaj šele trajno poškodovani udeleženci prometnih nesreč…).  