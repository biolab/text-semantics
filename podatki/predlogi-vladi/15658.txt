
Spoštovani. Slovenija v zadnjih letih stagnira ali celo nazaduje po prometni varnosti. Samo zaradi smrtnih prometnih nesreč je državni proračun posredno in neposredno osiromašen za skoraj 200 milijonov (!) evrov vsako leto, kje so še vse ostale nesreče. (Vir: www.avp-rs.si/management-varnosti-cestnega-prometa/druzbeno-ekonomskih....

Glavna vzroka oz. okoliščini za najhujše nesreče sta hitrost in alkohol oz. vožnja pod vplivom (vir: www.policija.si/o-slovenski-policiji/statistika/prometna-varnost).
Primeri naslovov iz črne kronike v samo nekaj zadnjih dneh decembra 2022: "Po vožnji pod vplivom alkohola zaspal v križišču," "Skozi Ptuj divjal s kar 123 kilometri na uro", "Voznik začetnik skozi naselje s 120 kilometri na uro"

in še novica glede trenutne prometne varnosti: "Stanje je alarmantno ..." (vir: siol.net/avtomoto/promet/stanje-je-alarmantno-policisti-v-tretjo-akcij...)
Vsakdo lahko opazi, kako veliko je na cesti objestnosti, neupoštevanja pravil, ogrožanja drugih ... Ogromno je povratnikov, ki jih začasni odvzem izpita ni spametoval, saj jim je jasno, da država dopušča hitro in enostavno povrnitev izpita brez hujših gmotnih posledic. Med njimi je ogromno t. i. boy racerjev. Posamezniki, ki se pravil kolikor toliko trudimo držati v dobro sebe in vseh, smo "kaznovani" s tem, da mora država denar za operacije, rehabilitacije, bolniške odsotnosti, obremenjenost celotnega reševalnega osebja, poškodovano infrastrukturo, gospodarsko škodo zaradi zastojev, izgubljen prihodek od davkov itd.itd. plačevati iz osrednjega proračuna, torej naših davkov. Ki bi bili lahko namenjeni marsičemu drugemu.
Zelo banalno je, da danes v Sloveniji vozilo avtomatsko (!) zasežejo nekomu, ki je pozabil podaljšati vozniški izpit na podlagi dioptrije, ali pa ker je peljal traktor do bližnje njive, medtem ko lahko zares nevarni kršitelji mirno vozijo dalje saj imajo kar dva odpustka. Vozilo policija zaradi hujših prekrškov na cesti lahko zaseže le, če je bil storilec v minulih dveh letih NAJMANJ TRIKRAT pravnomočno kaznovan zaradi visoke prekoračitve ali alkohola. V praksi in ob trenutni frekvenci policijskega nadzora je to izredno težko doseči. (Prim: ZPRCP, 23. člen).
Predlagam, da bi država pri hudih kršitvah imela možnost poseganja po ukrepu, ki bi takšne kršitelje hitreje kaznoval - trajni odvzem vozila in njegova odprodaja. To bi jih tudi dejansko zabolelo, hkrati bi ukrep pozitivno deloval na vse voznike kot preventiva k obnašanju na cesti. 
Kot razlogi za odvzem vozila bi bila dovolj dokazana izpolnitev pogojev kot so hude prekoračitve hitrosti v naselju in izven naselja, nevarna vožnja z ogrožanjem drugih, visoke stopnje alkohola ali prisotnost mamil...
O odvzemu bi seveda moralo odločiti sodišče, v nekaterih primerih pa bi bil lahko odvzem avtomatski, vozilo pa bi šlo v prodajo, prihodek pa v proračun ali namenski fond. Smatram, da bi tak ukrep pozitivno vplival na razmišljanje posameznika, ki je doslej cesto videl samo kot pisto za svoj motor ali avto, vse ostale udeležence pa v najboljšem primeru kot moteče ovire iz kakšne videoigre. Odvzem vozila bi grozil samo hudim kršiteljem, ne pa vsakemu, ki prekorači hitrost za 20 km/h...
Številne demokratične in "napredne" države so nekaj podobnega že uredile oz. o tem razmišljajo. Nekaj primerov:
Danska (zakon od 2021): avto zasežejo, če:
- povzročitev smrti ali hudih poškodb drugega iz malomarnosti pod posebej težkimi okoliščinami
- namerno povzročanje nevarnosti za druge
- posebej nevarna vožnja, tudi ulično dirkanje
- prekoračitev omejitve za 100 odstotkov in več (velja le za hitrosti nad 100 km/h)
- vožnja nad 200 km/h
- vožnja pod vplivom alkohola s stopnjo nad 2,0 promila (cca 0,9 mg/l)
- velja tako za domačine kot tujce

(Prim: www.aldautomotive.dk/en/about-ald/news/ArticleID/4645 ali www.femamotorcycling.eu/denmark-insane-riding/)
Avstrija:

- predvidoma 2023 stopi v veljavo zakon, po katerem bodo avtomatsko odvzeli vozilo za dva tedna, če je prekoračitev v naselju nad 60 km/h in izven naselja 70 km/h. Če je prekoračitev 80 oziroma 90 km/h nad mejo, je odvzem trajen, vozilo se proda. Prav tako se odvzem iz začasnega v trajnega spremeni pri večkratnih kršiteljih. (Vir: www.theguardian.com/world/2022/dec/05/speeding-motorists-austria-cars-...)
Nova Zelandija
- Možnost odvzema vozila (odloča sodišče), če: nevarna in brezobzirna vožnja, nepazljiva vožnja, ki povzroči poškodbe ali celo smrt, neustavitev na zahtevo policistov, vožnja nad določeno stopnjo alkohola ...
- Avtomatski odvzem vozila v primerih: vožnja kljub odvzetem izpitu, vožnja pod vplivom mamil, zavrnitev testa na alkohol in mamila, povzročitev nesreče pod vplivom ...

(Vir: communitylaw.org.nz/community-law-manual/chapter-32-driving-and-traffi...
Norveška:

- voznik ostane brez izpita pri prekoračitvi nad 36 km/h, nad 50 km/h je obsojen na delo za skupnost, nad 55 km/h na najmanj 18-dnevno zaporno kazen. Velja tudi za tujce. (vir: speedingeurope.com/norway/)
Ne gre za vprašanje stopnjevanja policijske države. Svoboda posameznika, da se na javni cesti izživlja in svoje vozilo (avto ali motor) uporablja kot orožje, s katerim dokazuje svojo "moč" in "znanje", se konča (a) s pravico vseh ostalih, da pridemo varno in srečno na cilj, in (b) z dolžnostjo družbe, da prepreči posamezniku povzročanje nepotrebne škode.