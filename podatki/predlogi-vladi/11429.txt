Kako bodo preživela društva?
Letos smo se v Kulturnem društvu VNL še posebej potrudili v iskanju sredstev, ki bi nam delno pokrivalo stroške v zvezi z našim delovanjem.
 
Načine, kako pospešiti pridobitev sredstev, smo začeli načrtovati že v letu 2019, Ocenjujemo, da smo aktivni člani samo v prejšnjem letu izvedli več kot 1500 ur prostovoljskega dela. Materialne in druge stroške krijemo iz sredstev članarine, sredstev, ki smo jih pridobili z organiziranjem delavnic in iz lastnih sredstev članov društva. V lanskem letu nas je delno podprl Center za kulturo, šport in prireditve (290,85 Eur) - za delovanje društva, in Javni sklad Republike Slovenije (520 Eur) za 2 projekta: Likovni Eko in Ezopove basni. Malo denarja, pa vendar smo bili veseli tudi tega.
 
Seveda, entuziazem članov za prostovoljsko delo niha, zalaganje lastnih sredstev tudi ne more trajati v nedogled ... Po drugi strani se nam zdi škoda, da bi dejavnost društva zamrla, in s tem vsa dobra dela, ki smo jih v preteklih letih, po našem mnenju in mnenju bralcev, nastavili. V času delovanja smo pridobili veliko bralcev, ki bi jih na primer z ugasnitvijo Spletnega časa razočarali. Razočarali bi tudi sebe.
 
Zato smo se letos še posebej posvetili iskanju sponzorskih sredstev in sredstev, ki jih podeljujejo preko razpisov.
 
Letos smo se prijavili na kar 9 razpisov, ja 9! Si predstavljate koliko dela in znanja je bilo vloženega v izpolnjevanje obrazcev? Vsak razpis ima svoje pogoje, vsak razpis, svoje obrazce. Veliko dela je bilo vloženega v snovanje projektov (od ideje, do konkretizacije - postavljanja vsebine, do same izvedbe), veliko dela v iskanju primernih strokovnih sodelavcev, veliko gradiva smo že sproti in vnaprej pripravili. Ves čas smo člani aktivni, tudi sedaj, v času karantene. Ne nazadnje smo za pripravo razpisov porabili tudi nekaj sredstev za poštnino, tonerje, papir, e-nosilce in podobno). Za tako majhno društvo kot je naše, je vsak cent pomemben!
 
Negativni odgovori na prijavljene razpise počasi kapljajo
Društvo dobiva negativne odgovore, ne, ker je projekt s slabo vsebino, ne, ker bi slabo izpolnili pogoje, ne, ker ne zadoščamo merilom, ampak zaradi izrednih okoliščin, ker bo zaradi ukrepov vlade veliko dogodkov odpadlo. Nekateri so razpise razveljavili, nekateri pa so jih preložili za nedoločen čas oz. dokler se življenje ne normalizira.
 
Lahko razumemo njihove odločitve, da je sedaj družba bolj potrebna humanitarnih pomoči, ne razumemo pa odzive države. Vlada bi morala bolje poskrbeti za kulturo, ne samo tistih največjih, najboljših predstavnikov umetnosti, tudi manjših, ljubiteljskih, saj menimo, da je tudi naš prispevek pomemben za splošno zdravje ljudi.
 
Umetnost in kultura hrani ljudi tudi v času karantene.
V času karantene dobivamo različna mnenja o izrednem položaju, ki smo mu priča, nekateri nam pošiljajo fotografije, svoja umetniška dela, nekateri želijo samo poklepetati z nami, pišejo nam o svojih stiskah, o svoji ustvarjalnosti, o načinu, kako bi si olajšali čas, ki ga doživljajo v času izolacije iz aktivnega socialnega življenja.
 
Kulturno društvo VNL nadaljuje svoje delo preko spleta
Pišemo članke, urejamo Spletni čas, objavljamo prispevke, mnenja, virtualne galerije umetnikov, objavljamo kratke zgodbe in mnogo drugih vsebin, komuniciramo s posamezniki, smo povezani z drugimi društvi in z njimi sodelujemo. In pravimo: Gremo dalje!
 
Radi bi uresničili naše cilje
pozitivna in motivacijska naravnanost,
promocija mladih umetnikov in še neuveljavljenih umetnikov različnih zvrsti umetnosti,
združevanje in skupno ustvarjanje različnih zvrsti umetnosti,
poglobljeni članki o sodobnih družbenih vprašanjih,
omogočanje različnost stališč,
blogerska, vlogerska oz. dnevniška naravnanost z uporabo sodobne tehnologije,
spodbujanje vizualnih umetnosti,
spodbujanje bralne in pisne kulture,
ozaveščanje o pomembnosti ekologije,
bogatenje kulturnega življenja v lokalnem in v širšem okolju,
prepoznavnost,
sodelovanje z društvi, javnimi zavodi in podjetji,
medgeneracijske dejavnosti,
spodbujanje medkulturnosti.
 
Radi bi nadaljevali svoje delo!
 
Apeliramo na vlado, naj ne pozabi na društva pri svojih ukrepih Megakorona zakona. Mi v času epidemije delamo.
 
Nika Korsič
predsednica KD VNL
sites.google.com/a/inovelmedia.si/i-novel-media/home/aktualno/objave-a...
 
www.inovelmedia.si