Pričujoč predlog je na nek način razširjen nedavni predlog (že nekdanje) ministrice za lokalno samoupravo, da naj bodo regije oblikovane po eni od trenutnih regijskih razdelitev Slovenije, konkretno po škofijah. Njena razlaga je bila, da so škofije dejansko že regije, na katere so ljudje navajeni itd. Predlog je bil pričakovano deležen kritike, saj je ministrica privzela, da delitev na škofije ni politična (določila jo je seveda cerkvena, ne državna,  politika), da vsi državljani jemljemo škofije kot nekakšen neodvisen približek regij in ne na zadnje, da državljani tega predloga ne bodo razumeli kot navezovanje delovanja države na cerkev. 
Predlagam, da se idejo uporabe obstoječe regionalizacije Slovenije razširi tako, da se sestavi zemljevid raznoraznih regijskih delitev Slovenije, ki bo precej bolje pokazal, kaj so dejanske, življenske oz. smiselne delitve.
Regijskih delitve namreč ne poznamo le pri škofijah ampak jo imajo tudi raznorazne državne službe, recimo Zavod za varstvo naravne dediščine, Zavod za varstvo kulturne dediščine, sodišča, DURS, policija, carina, upravne enote, zavod za kmetijstvo, zavod za gozdove  itd. Poleg državnih služb poznajo ragionalizacijo tudi nedržavne ustanove, recimo nekatere športne zveze (regionalne nogometne lige itd.), razni zavodi, bolnice, šolstvo, različne verske organizacije/cerkve itd. Regionalizacijo nenazadnje poznajo tudi gospodarske družbe, tako državne kot nedržavne. Recimo pošta, telekom, banke itd. Regionalne centre pa bi verjetno lahko določili tudi po trgovskih verigah oz. predstavništvih trgovin.
Predlagam, da se skupaj sestavi vse različne zemljevide regionalizacije Slovenije ter se tako vidi, kaj je najnaravnejša regionalizacija Slovenije (nekdo z vsaj minimalnim poznavnjem orodij GIS, ne bi smel imeti težav z implementiranjem tega predloga). Predvidevam, da so ravno te službe tako državne kot gospodarske, ki so skozi čas oblikovale svoja področja delovanja, na nek način najboljši pokazatelj, kako velike naj bi regije bile (in koliko naj bi jih bilo). Seveda so te regije nastale na podlagi konkretnih potreb posameznih služb, saj ima vsaka služba rahlo drugačne potrebe. Vendar če vzamemo v  vzorec dovolj veliko število regijskih zemljevidov, potem bi se morale te razlike izničiti. Škofije tako ne bi bile vzete kot edini način regionalizacije, temveč bi predstavljale le eno od možnih delitev Slovenije, na katero smo "navajeni".