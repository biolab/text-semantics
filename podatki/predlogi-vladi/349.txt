 
<style type="text/css"></style>
Predlagam volilni sistem, kjer bi imeli možnost še rezervnega glasu. Primer slabosti sedanjega sistema: Ankete javnega mnenja pokažejo, da stranka A ne bo prišla v parlament. Zato tipični volilci stranke A volijo stranko B, ter stranka A res ne pride v parlament. (Takšen primer se je na zadnjih volitvah res zgodil.) Če pa so volitve z rezervnim glasom, potem bi ti volilci vseeno glasovali za stranko A, za stranko B pa bi obkrožili rezervni glas. Če stranka A ne bi izpolnila praga, potem bi veljal glas za stranko B.
Druga prednost pa je na predsedniških volitvah. Volimo kandidata C, ker pa vemo, da ima tudi nam naklonjen kandidat D veliko možnost, da zmaga, ga volimo, kot rezervni glas. (Torej možnost za drugi krog volitev.) Na takšen način se je možno izogniti drugemu krogu volitev, kar tudi stane.
Res je problem, da bi tako več strank prišlo v parlament, kar pomeni nestabilnost, vendar bi enostavno samo dvignili prag, da bi bilo število strank približno enako, kot sedaj.
Lahko se pojavi ugovor, da bo takšno preštevanje in računanje dosti težje, vendar za ta težji del računanja bi poskrbeli računalniki.
Bistvo tega sistema pa je, da bi dosti bolj pokazal voljo volilcev, kot ostali sistemi.
V politiko mora dotekati tudi sveža sila, in te manjše stranke bi imele vsaj realne možnosti. Sedaj so praktično ignorirani, ker je strah volilcev, da bodo ostali pod volilnim pragom. Sveža sila pomeni tudi bolj direktno mnenje volilcev. (Če ne drugega, vsaj na soočenjih.) Ravno zaradi večje izbire bi tudi prišlo več volilcev na volišča.(Mimogrede, smisel volitev ni samo, da se izvoli najboljšo stranko, ampak tudi, da se volilci izobražujejo ob svojih napačnih odločitvah in drugič volijo bolje.)
Slovenija ima dosti problemov s prepoznavnostjo. S takšnim sistemom bi se prepoznavnost povečala. Lahko se vprašamo, zakaj tega že ni v drugih državah, če je res uspešno? Za takšen sistem morajo biti računalniki in od kar so bolje razviti (kar pa ni veliko let), se pač nikomur to ni zdelo pomembno. 