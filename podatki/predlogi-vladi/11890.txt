Precejšnje število državljanov Slovenije že uporablja in ima nameščeno na računalniku (ali shranjeno na varnem mediju) kvalificirano digitalno potrdilo (v nadaljevanju KDP). KDP se v Sloveniji uporablja že več kot 15 let, predstavlja pa priročno orodje za vse vaše/naše komuniciranje z upravnimi enotami (v nadaljevanju UE) in ministrstvi.
Predlagamo, da vsak polnoletni državljan oz. državljanka RS priporočeno po pošti prejme KDP, kar bi vključili v naslednji, peti, protikoronski paket. Vsak posameznik bi se moral (zaradi verodostojnosti pred prvim prevzemom/zahtevkom za KDP) enkrat osebno identificirati; nekatere tuje banke kot npr.: N26, za to sicer že uporabljajo spletno preverjanje oz. verifikacijo s pomočjo kamere na telefonu.
Zakaj KDP za vsakega državljana in državljanko RS?
- Po izkušnji s korona virusom je jasno, da se v hipu lahko ustavi celotno gospodarstvo, zaprejo podjetja, EU, šole, gostinski lokali, ... ter nenazadnje tudi občine in mednarodne meje. Vprašanje je, kolikokrat nas to lahko še doleti? Ob izbruhu pandemije Covid-19 se je večina stvari preselila na splet, kar je marsikaterega uporabnika prisililo, da se je moral še dodatno ukvarjati z uporabo spletnih storitev - druge opcije v tistem trenutku enostavno ni bilo. Prav zato menimo, da bodo/so sedaj uporabniki bolj dojemljivi za tovrstne novosti.
- Smo v 21. stoletju, kjer je praktično vse že digitalno, zato stremimo k digitalizaciji birokratskih zadev in postopkov.
- Ljudje bi se na ta način izognili dolgim čakalnim vrstam in počasnim ter dolgotrajnim postopkom na UE, ki se vedno znova kažejo kot najbolj pogosto izpostavljen problem. Treba je izpostaviti časovno komponento, saj so bile UE (sploh za časa korona virusa, pa tudi po njem) preobremenjene, posledično pa zamujajo z različnimi postopki.
- Uradne ure na UE so samo ob določenih dnevih in urah, kar je zelo neživljenjsko in zelo birokratsko. Marsikateremu državljanu oz. državljanki ti termini ne ustrezajo in morajo, samo zato, da lahko uredijo neko birokratsko zadevo, jemati celo dopust.
- S KDP bi se birokratski postopki poenostavili - na dolgi rok to pomeni manj/konec papirologije, kar pa je nenazadnje tudi okolju bolj prijazno.
- Mladi se bodo na ta način prej seznanili z digitalnim sistemom in posledično prej in preudarneje aktivirali.
- Treba je izpostaviti tudi, da se v zadnjih letih uporaba z osebnih računalnikov (stacionarnih in prenosnih) vse bolj seli na mobilno tehnologijo.
Kakšne so prednosti KDP?
- Namestitev in uporaba sta brezplačna.
- Uporabljamo ga za varno elektronsko poslovanje z državnimi organi.
- Z njim v elektronskem poslovanju izkazujemo svojo identiteto, jamčimo za vsebino elektronsko posredovanih informacij in se elektronsko podpisujemo.
- Podpis s KDP je enakovreden ročnemu podpisu.
- V času epidemije: zmanjšanje možnosti za okužbo z Covid-19, saj ne potrebujete osebnega obiska UE.
- KDP se uporablja za: eUprava (npr. prijava začasnega prebivališča), eDavki (npr. oddaja obrazcev), eZdravje (npr. eRecept, eNaročanje, centralni register podatkov o pacientu), ...
Kakšne so slabosti KDP?
- Zaenkrat še nimajo vsi dostopa do digitalnih tehnologij.
- Ne deluje na vseh brskalnikih - najti rešitev, da deluje na vseh sistemih in v vseh brskalnikih!
- Zadnja leta skušajo strokovnjaki uporabo še dodatno poenostaviti in približati uporabniku, saj se je v praksi izkazalo, da sta uporaba KDP in celoten postopek prevzema ter namestitve za nekatere nekoliko trši oreh, saj je treba strogo slediti številnim navodilom.
- Obstoječe parlamentarne stranke bodo na podlagi svojih volivcev lahko preračunavale ali bi jim to prineslo večjo korist ali ne.
Čas je idealen in argumentov ZA ne bo težko najti, pa tudi vlada nima dobrega ali tehtnega razloga, da bi tak ukrep zavrnila. Glede na naštete slabosti (pa verjetno se najde še kakšna kje), se nam ne zdi smiselno, da se predlog zavrne, pač pa menimo, da smotrno najti rešitev! Če je izziv najti rešitev za mobilno aplikacijo za Covid19, potem verjamemo, da bo podobno zanimiv izziv razrešiti tudi izzive, ki se navezujejo na KDP. Ne gre za idejo o izumu, ampak samo za idejo, kako že obstoječo tehnologijo uporabiti še širše. Smo demokratična republika, v Sloveniji ima oblast ljudstvo, zato zahtevamo poenostavitev našega sistema, vi politiki ste pa tisti, ki morate delati v prid vseh državljanov in državljank RS.
Dokler predlog ne bo sprejet, naj bo na UE glavno vodilo, kadar posameznik pride tja zaradi česarkoli že (vozniškega dovoljenja, prijave stalnega prebivališča, nove osebne izkaznice, ...), uradnih oseb predstavitev in spodbujanje uporabe KDP. Zahtevamo večjo ozaveščenost prebivalstva! Radi bi ljudem olajšali zadeve v največji možni meri.
Prepričani smo, da rešitev zagotovo obstaja, če se le najde interes, da se jo začne iskati. Zaenkrat se zdi slovenski sistem še vedno nekoliko preveč birokratsko-tog in zamuden, zato je čas pravšnji, da se ga nekoliko osveži ter digitalizira.