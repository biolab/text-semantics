Po zaslugi odličnih predstav naših kolesarjev na najvišjih svetovnih nivojih, je vzporedno tudi slovensko rekreativno kolesarstvo v popolnem razcvetu. Prodaja koles in s tem športom povezane opreme je v zadnjih letih skokovito narastla. Temu trendu pa razvoj vzponov za cestna kolesa ni sledil.
Ob gledanju fantastičnih posnetkov iz prenosov največjih kolesarskih dirk se mi je v glavi porodilo vprašanje, zakaj v Sloveniji nimamo nekega res izvenserijskega klanca, kot je v Franciji na primer Col de la Loze, španski Angliru ali Zoncolan v Italiji. Na misel mi je prišlo podaljšanje kolesarskega vzpona iz planine Jezerca pod Krvavcem na vrh Velika Zvoha.
Do planine Jezerca iz Grada pri Cerkljah na Gorenjskem preko Ambroža pod Krvavcem že vodi urejena asfaltirana cesta, katero bi zaradi atraktivne točke cilja lahko podaljšali na vrh Velika Zvoha. Od planine Jezerca do zgornje postaje gondole se vije makadamska cesta, od gondole mimo oddajnika do vrha zvoha pa tlakovana cesta za vzdrževanje smučišča in zbiralnika vode na Zvohu.
Na teh dveh odsekih (planina Jezerca - zgornja postaja gondole (sedaj makadam) in od gondole do vrha Zvoha) bi z asfaltiranjem ali betoniranjem obnovili obstoječo cesto in hkrati poskrbeli za turistično, rekreativno-profesionalno kolesarsko atrakcijo, ki z zadnjim delom vzpona, ki je zelo strm vzame dih.
S takim podaljškom že obstoječega vzpona na Krvavec, bi Slovenija pridobila klanec izjemne zahtevnosti ob lepi naravi, kar bi pritegnilo nemalo kolesarjev in naredila veliko reklamo za državo in cestno kolesarstvo na sploh.
Poleg rekreativcev pa bi na tak vzpon lahko peljali marsikatero kolesarsko dirko najvišjih nivojev (državno prvenstvo v cestnem kolesarstvu, dirka po Sloveniji). V tem času, ko je Slovenija ena izmed kolesarskih velesil in priteguje vse več pozornosti iz tujine, bi s takim projektom postavili piko na i, ter izkazali spoštovanje vsem uspehom naših kolesarjev.