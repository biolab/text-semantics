Glede na število obolelih in umrlih v Sloveniji menim, da omejitve gibanja in dela nista učinkovita ukrepa. Nesposobnost našega zdravstva, v katerega smo samo v času korone zmetali veliko denarja, ki ne uspe v celi državi poskrbeti ze 1000 ljudi na intenzivni negi, je resnično skrb vzbujajoče. To pomeni, da nas bodo na primer ob kaki veliki naravni nesreči, v kateri bi bila množica poškodovanih, pustili umreti, ker ne bodo sposobni poskrbeti za nas?
Samo zaradi njih so ti omejitveni ukrepi. Da nas ne zboli preveč naenkrat. Ali se morda motim?
Bojim se, da bo naše življenje še nekaj časa takšno, da bomo morali v množici nositi maske. Da zaščitimo druge in sebe. Osebno bom zagotovo še nekaj časa nosila masko na primer v trgovino.
Zato predlagam, da prenehamo z zapiranjem gospodarskih dejavnosti, šol, ljudi in da raje dosledno zapišemo pravila glede obveze uporabe mask in razkužil v zaprtih prostorih. Da zapišemo pravila glede nadzora in kaznovanja okuženih, ki jih žal vidimo pohajati zunaj, četudi so v karanteni ali izolaciji.
In da zunaj, na zraku, kjer smo lahko dovolj oddaljeni en od drugega, ne potrebujemo mask.
Tako bomo poskrbeli za boljše počutje ljudi, hkrati pa bi ljudem dali vedeti, da naj sami pazijo nase.
Čas je, da zaživimo in začnemo delati v novi realnosti, ki nam jo je žal prinesel covid.