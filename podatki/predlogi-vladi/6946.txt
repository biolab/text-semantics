Predlagatelj ponovno predlagam Vladi Republike Slovenije avtomatsko izdajo informativnega izračuna dohodnine vsem osebam, ki so med letom plačale akontacijo dohodnine. Po sedanji ureditvi namreč to ni mogoče. Sedaj velja, da če ti je bila med letom odvedena akontacija dohodnine in nisi presegel zneska splošne olajšave 3.302,70 EUR, lahko dobiš dohodnino povrnjeno tako, da sam oddaš dohodninsko napoved. Kdor pa te napovedi ne odda, se lahko pod nosom obriše za znesek preveč plačane dohodnine. Sama izdaja odločbe o odmeri dohodnine pa je pomembna tudi pri uveljavljanju pravic iz javnih sredstev. Takšen predlog sem predlagatelj podal že 15.12.2014. Ministrstvo za finance je nato v odgovoru na predlog pojasnilo, da je v letošnjem letu 2015 načrtovana sprememba ZDavP-2, katere glavni cilj je poenostavitev postopkov za pobiranje davkov za davčne zavezance k prostovoljnemu izpolnjevanju davčnih obveznosti, vsebinska primernost predloga pa bo preučena v okviru priprave sprememb ZDavP-2. Predlog je objavljen tule: www.predlagam.vladi.si/webroot/idea/view/6409 V času od 10.2.2015 je prišlo do spremembe Zakona o dohodnini. Na prej omenjeni predlog pa se je pozabilo, zaradi česar smo posamezniki morali spet sami oddati napoved za odmero dohodnine, tokrat za leto 2014. Predlagam torej ustrezno spremembo 267. člena ZDavP-2, kjer naj se doda odstavek, v katerega se zapiše, da se informativni izračun dohodnine izda vsem zavezancem, ki so v preteklem letu plačali akontacijo dohodnine. Takšen informativni izračun dohodnine se mora izdati tudi davčnim zavezancem, ki umrejo pred odpremo informativnega izračuna dohodnine oziroma pred vložitvijo napovedi. Sedanja ureditev v 8. odstavku 267. člena ZDavP-2 je namreč v škodo tem zavezancem, saj pravi, da če davčni zavezanec umre pred odpremo informativnega izračuna dohodnine oziroma pred vložitvijo napovedi, potem ni izračuna in poračuna dohodnine na letni ravni. Akontacija dohodnine se šteje kot dokončen davek. V kolikor ima takšen zavezanec presežek v plačani akontaciji dohodnine, ni upravičen od vračila. Spremeni naj se tudi 9. odstavek ZDavP-2 v delu, ki se nanaša na opravilno nesposobne fizične osebe. Takšnim osebam davčni organ po sedanji ureditvi ne izračuna in poračuna dohodnine na letni ravni. Akontacija dohodnine se šteje kot dokončen davek. Na takšen način jih oškoduje.