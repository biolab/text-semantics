Kakovost našega zdravstvenega sistema je tako visoka, da gladko premagamo vse evropske države, kar kažejo tudi dolgoletne statistike dostopnosti do zdravljenja, ki so objavljene na Eurostatu (Statističnemu uradu Evropske Unije).   V članku z naslovom Podmornica Potemkin na spletni strani siol.net je objavljena tabela, kjer vidimo, da niti ena država v EU nima tako dobro pokritih potreb po zdravstvenih in zobozdravstvenih storitvah kot Slovenija. Tako pravi statistika, kaj pa praksa, kjer imamo dolge čakalne vrste?   V zgoraj omenjenem članku je zapisano: "Igorju Muževiču se je neskladje med statistiko in prakso zdelo tako veliko, da se je zagnal v podatke, ki jih Slovenija pošilja na Eurostat. Ugotovil je skrb vzbujajoče dejstvo: naši zdravstveni statistiki ljudem že ves čas zastavljajo popolnoma drugačno vprašanje od tistega, na katerega odgovarjajo drugi Evropejci, ko gre za dostopnost do zdravstva.    V tujini prebivalce sprašujejo, ali se je v 12 mesecih kadarkoli zgodilo, da so potrebovali pregled ali zdravljenje in ga niso dobili, v Sloveniji pa sprašujejo le, ali s(m)o kdaj potrebovali posvet in ali s(m)o se tudi posvetovali. Vse skupaj pa gre v isto (evropsko) statistično tabelo.    Namesto zelo konkretnega vprašanja o tem, ali je bolnik imel dostop do zdravljenja, (nas) Slovence vprašajo, ali s(m)o v zadnjem letu imeli potrebo po posvetu z zdravnikom." www.siol.net/priloge/kolumne/alojz_ihan/2016/01/podmornica%20potemkin....   Kako naj verjamemo statističnim podatkom o našem zdravstvu, če naši zdravstveni statistiki ljudem zastavljajo drugačna vprašanja od vprašanj, na katerega odgovarjajo drugi Evropejci?    Eurostat pridobiva podatke na osnovi nacionalnih anket, ki jih izvajajo pooblaščene nacionalne zdravstvene inštitucije. Pri nas to dela Nacionalni inštitut za javno zdravje (NIJZ), ki že skoraj deset let vsako leto anketira okoli 25 tisoč ljudi.   Predlagam, da NIJZ v anketah postavlja anketirancem enaka vprašanja kot so vprašanja, na katerega odgovarjajo drugi Evropejci, ko gre za dostopnost do zdravstvenih storitev. 