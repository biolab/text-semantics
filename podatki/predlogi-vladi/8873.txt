Zadnjih nekaj dni beremo in poslušamo o nepošteni praksi posameznikov, ki oddajajo svoja stanovanja preko portalov Airbnb in Booking.com, davkov pa seveda ne plačujejo od oddajanja. Ves čas se poudarja, da gre za oddajanje v turistični namen. Jaz pa se sprašujem, kdaj pa bo FURS naredil red tudi pri plačevanju davkov od oddajanja stanovanj in hiš v normalen najem, če se tako izrazim. Poznam kar nekaj lastnikov, ki imajo v lasti več stanovanj, ki jih veselo oddajajo v kratkoročni ali večletni najem družinam ali posameznikom, pa dohodkov od najemnin nikoli ne prijavijo. 
Če se je FURS potrudil in zbral podatke o osebah, ki oddajajo svoje nepremičnine preko omenjenih portalov, mislim, da bi lahko zbral tudi podatke o vseh ostalih, ki imajo v lasti nepremičnine, v katerih ne živijo in jih oddajajo v dolgoročnejši, neturistični najem. Ob dejstvu, da imajo ustrezne službe dostop do vseh baz podatkov o lastništvu, prebivališčih, do bančnih nakazil itd., vzpostavitev registra vseh najemodajalcev ne bi smel biti problem. Kot vemo, je oddajanja v najem največ v večstanovanjskih stavbah (blokih), zato bi podatke lahko dobili tudi pri upravnikih teh stavb.
Rešitev: - FURS naj ppridobi podatke o najemodajalcih iz njim dostopnih evidenc
               - Pri tem so FURS-u lahko v pomoč tudi upravniki večstanovanjskih stavb
              -  Morda malo radikalna ideja, vendar bi bila zelo učinkovita: FURS naj odpre zelo  enostavno zapomnljivo brezplačno telefonsko številko (po vzoru policije) in javno pozove ljudi, da anonimno prijavijo lastnike nepremičnin, ki oddajajo stanovanja ali hiše. Nato naj FURS preko dostopnih baz podatkov preveri, kateri lastniki imajo prijavljene dohodke iz oddajanja v najem in torej plačujejo ustrezen davek in kateri ne.
Zelo se čudim, da se je vlada v času krize lotila obdavčevanja vsega mogočega, tudi mnogih precej bizarnih stvari, kjer ni velikega učinka, o plačevanju davkov od najemnin (v neturistični namen) pa ne duha ne sluha!!!  Te teme oziroma problematike še nisem zasledila v agendi FURS-a v nobeni vladi doslej!!!
Pri plačevanju davkov mora biti država dosledna in mora vzpostaviti natančno evidenco najemodajalcev. To vprašanje ne more biti stvar interesa oz. predvsem neinteresa politike!.
 