
Včeraj (6.6.12) je v Odmevih minister Černač voditelju Bobovniku v zvezi s problemom TEŠ6 navrgel kar nekaj, več kot očitnih nepravilnosti pri tem projektu (pa omenimo samo nekaj na videz manj pomembnih, kot se je izrazil sam minister: stroški nekakšnih stranskih projektov, ki vsi dosegajo številke med 200 in 300.000 EUR, pa recimo, da slovenski podizvajalci delujejo lahko le preko tujega posrednika, ki si zaračuna mastno provizijo). In potem minister zaključi z neverjetnim stavkom (ki je zapisan tudi na vladni spletni strani pod: Pojasnila v zvezi s TEŠ6 z dne 5.6.12): ODGOVORNOST JE IZKLJUČNO NA VODSTVU TEŠ6! Tudi voditelj Bobovnik je bil nezadovoljen s takim odgovorom, je še poskušal doseči kakšen bolj oprijemljiv odgovor, a minister je ostal pri svojem odgovoru ali bolje rečeno NEODGOVORU.
So težki sistemski problemi in so še težji sistemski problemi (n.pr. TEŠ6). In je popolnoma jasno (Ustavno in zakonsko) določena pot reševanja sistemskih problemov. In so postavljeni ali izvoljeni Odgovorni na katerikoli klin hierarhične lestvice Sistema. In ne more in ne sme tisti nad na hierarhični lestvici Sistema (in minister je nad vodstvom TEŠ6, ki je javno, državno podjetje!) povedati citirani neverjetni stavek, kajti to je preprosto Neodgovorno. In tudi njegov predpostavljeni, v tem primeru predsednik vlade, mu tega ne more in ne sme dovoliti, kajti tudi on ima predpostavljenega in to je Državni zbor, in tudi ta si ne more dovoliti Neodgovora, tudi ta ima predpostavljenega, to so državljanke in državljani republike Slovenije, kar lepo piše v Ustavi. In tudi ti ne morejo in ne smejo dovoliti Neodgovora. Le tako deluje Sistem. In ne rabimo pisati nove Ustave ali Zakonov. Vse lepo stoji. Očitno pa potrebujemo (ker očitno ni prave volje po spoštovanju hierarhične Odgovornosti niti do zadnjega klina na lestvici) preprost poslovniški ZAPIS: 1. KOMU je kdorkoli na lestvici Sistema dejansko Odgovoren 2. KAKO mora  (predvsem pisno) kdorkoli na lestvici Sistema dejansko Odgovarjati 3. KDAJ mora kdorkoli na lestvici Sistema dejansko Odgovarjati  in na koncu mora slediti jasen ZAPIS o strogi sankciji za vsakogar (tudi za najvišjega na lestvici, v tem primeru Državni zbor), če ne izpolnjuje tega POSLOVNIKA.
Predlagam vladi, da sprejme tak POSLOVNIK, ga pošlje v sprejem tudi Državnemu zboru in vabim državljanke in državljane da glasujejo ZA ta predlog vladi.
Morda pa se le približamo reševanju takšnih in podobnih problemov kot je TEŠ6.
Miha Burger, državljan republike Slovenije