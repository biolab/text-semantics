V zadnjih časih vse pogosteje beremo o nesposobnosti politikov in  porastu tajkunstva v Sloveniji, posledično pa tudi o težavah bank in  državnih dolgovih. Vendar, ali so to res edine stvari, ki slabo vplivajo  na slovensko državo in povzročajo težave na vseh področjih državniškega  delovanja? Ali so te stvari dejansko v resnici precej povezane med  seboj?
 Vsekakor imajo težave svojo plat v neoliberalnem kapitalizmu kot sistemu  in politiki, ki jo vodijo trenutni politiki tako v koaliciji kot  opoziciji, a to še zdaleč ni vse. Sam največji problem države in njenih  državljanov najbolj vidim v državljanih samih in njihovem razmišljanju,  torej v njihovih glavah, kar se odraža tudi pri samih politikih in  direktorjih podjetij, torej pri ljudeh, ki imajo za državo in njeno  blaginjo poleg seveda učiteljev in pridnih delavcev na gradbiščih,  rudnikih, proizvodnji, smetarjev, čistilk itd. najpomembnejšo vlogo.
 Vsak človek bi rad gledal le nase in nikoli za ostale ljudi ali državo  nasploh, zase bi najraje nagrabil toliko denarja, kot je le mogoče, ne  glede na to, ali zaradi tega trpijo obubožani ljudje, ki bi denar ali  vsaj majhen del tistega denarja nujno potrebovali za karseda tako ali  drugače neogroženo življenje v smislu nepremičnin, zaposlenosti in  osebnega varstva. To se lepo vidi na primeru tajkunstva, kjer direktorji  podjetij zaposlujejo ljudi na podlagi čim manjših stroškov (tudi če jih  zaradi teh namenov pripeljejo iz drugih manj razvitih držav), čimvečji  dobiček od poslovanja podjetja in pogodb z ostalimi podjetji pa raje  porabijo za svojo plačo kot pa za investiranje v podjetje samo in njegov  napredek, njihovo konkurenčnost na trgu in zadovoljstvo pri ljudeh, ki z  njimi poslujejo in prodajajo njihove izdelke. Z drugimi besedami, raje  si zase na podlagi nagrabljenega denarja kupujejo drage jahte in hodijo  na drage počitnice ali celo shranjujejo denar v davčnih oazah (npr.  Ciper), kot pa da bi resnično naredili kaj dobrega za samo podjetje z  investicijami tega denarja v podjetje samo. Enako se dogaja v politiki,  kjer je politikom mar samo to, da pridejo na svoje pozicije in zaslužijo  karseda veliko denarja zase, potem pa se na koncu izkaže, da so bile  njihove obljube prazne in da jim v resnici za njihove volilce ni kaj  dosti mar, dokler seveda ni novih volilnih kampanj, kjer spet želijo  prepričati volilce, da so oni najboljša izbira, nekateri ljudje pa jim  še naprej verjamejo in jih ponovno izvolijo oz. jim omogočijo nadaljnje  delovanje v politiki. V podoben koš lahko damo še najrazličnejše  uradnike, ki za svoje (ne)delo marsikateri zaslužijo precej več od  zaslužka za svoj realni delovni učinek. Kako rešiti težave s temi  ljudmi? Moj predlog je, da bi se preko politike uvedel najvišji možni  zaslužek na podlagi redne plače, pri čemer bi se onemogočilo velikanske  zaslužke direktorjev podjetij, posledično pa bi se lahko zvišalo tudi  minimalno plačo za zaposlene in s tem precej zmanjšalo razlike med  samimi ljudmi, da sploh ne govorimo o tem, kako bi višja minimalna plača  zaposlenih lahko dobro vplivala na blaginjo karseda največjega števila  zaposlenih ljudi samih in vseh tistih, ki so od njih tako ali drugače  odvisni (npr. otroci, mladostniki in upokojenci). Prav tako v tem  primeru marsikje ne bi bilo treba zaposlovati tujcev, temveč bi se lahko  našlo več domačih delavcev, ki bi zapolnili prosta delovna mesta in s  tem zmanjšali brezposelnost v slovenski državi.
 Drugi ogromen problem same države vidim v strukturi socialne pomoči  državljanom preko centrov za socialno delo. Veliko ljudi je raje  brezposelnih kot na morebitnem malce težjem delu z nizkim zaslužkom  zaradi pravice do rednega denarnega nadomestila v primeru brezposelnosti  in nekateri (npr. veliko Romov in ekonomskih ilegalnih priseljencev, ki  dobijo slovensko državljanstvo) se karseda najbolj razmnožujejo, da bi  imeli čimveč denarne pomoči v obliki otroških dodatkov, brezposelnosti  itd. na podlagi navidezne ogroženosti, v resnici pa marsikateri izmed  omenjenih ljudi prihajajo do neuradnih zaslužkov na črno, ki niso  zapisani v nobeni dokumentaciji, zato dejansko sploh niso ogroženi,  temveč se kot takšni le prikazujejo zaradi svoje nacionalnosti, rase,  religije in števila otrok. Prav tako sem opazil, da pri vlogi za  upravičevanje do javnih sredstev brezposelnim polnoletnim mladim in  ostalim osebam sploh ni potrebno napisati, ali živijo s starši, temveč  lahko napišejo le to, v kakšnem finančnem položaju so oni sami. S tem se  lahko prikažejo kot ogrožene osebe, četudi zaradi življenja pri  starših, ki jim marsikaj financirajo, to v resnici niso. Kljub temu  dobijo marsikatera denarna nadomestila preko Zavoda za zaposlovanje ali  centrov za socialno delo in v bistvu služijo za svoje nedelo, čeprav  imajo vse skupaj v resnici dobro preskrbljeno zaradi svojih staršev in  so popolnoma zdravi ter zmožni za delo. Ta sistem na takšne načine  ljudje zlorabljajo izjemno pogosto, s tem pa jemljejo državni denar  tistim, ki bi te pomoči resnično potrebovali (denimo samski ljudje s  svojo nepremičnino in otroki, matere samohranilke, invalidi in onemogli,  trajno bolni ljudje), ki lahko zaradi vsega tega ostanejo celo brez  tako potrebne pomoči. Moj predlog za rešitev tega problema je v tem, da  se na takšen ali drugačen način preko politike zaostri pogoje za  prejemanje denarnega nadomestila brezposelnim osebam in tistim z večjim  številom otrok, če niso dejansko ogroženi in ne potrebujejo nujne  pomoči. S tem bi se lahko omogočilo, da pomoč res dobijo tisti, ki so je  potrebni, prav tako pa bi se najverjetneje zmanjšal tudi potreben denar  v proračunu države, ki ga država nameni temu področju.
 Še en problem je v izobraževanju samem, prav tako v medijih. Tu je  problem v tem, da mladi že od vsega začetka ob vplivu teh dveh struktur v  državi začutijo, da so najboljša in s strani družbe najbolje sprejeta  dela tista, pri katerih se zasluži največ zase, ne pa tista dela, ki  naredijo največ dobrega za karseda največje število ljudi, kakor bi se  izrazil nemški filozof Immanuel Kant v svojem utilitarizmu. Določeni  poklici (smetarstvo, gradbeništvo, delo v proizvodnji ...) zato dobijo  pri marsikaterih mladih zelo negativen prizvok in zaradi tega ni  zanimanja za te poklice, čeprav so v resnici zelo pomembna za samo  blaginjo države in naredijo precej za obče dobro in blaginjo države in  njenih državljanov. Po drugi strani bi želeli biti vsi pravniki,  ekonomisti, uradniki, politiki in direktorji, da bi delali čim manj in  ob tem karseda največ zaslužili, temu primeru tudi vpisujejo v največji  meri študije ekonomije in prava. Sicer odsvetujem ljudem, da bi se  vpisovali na študije, ki so sicer perspektivni za delovna mesta, a jim  ne ležijo, vendar bi ob drugačnem osnovnošolskem in srednješolskem  izobraževanju najverjetneje tudi ostale vrste študija pridobile na  pomenu in ne bi želeli vsi ljudje postati ekonomisti ali pravniki, še  najbolj pa seveda to lahko spremenijo politika in razmere same. Če bi se  npr. zvišala plača gradbenim delavcem, smetarjem in delavcem v  proizvodnji, bi zagotovo ta področja začela zanimati tudi vse več  mladih, prav tako bi bila ta dela lahko v tem primeru bolje cenjena v  sami družbi, ne pa da so porinjena na sam rob. Zdaj pa se dogaja, da  želijo vsi diplomirati iz ekonomije ali prava, tu sicer diplomirajo, a  potem ne morejo najti službe, ker je diplomirancev na tem področju  preveč, zato se potem poskušajo preusmerjati na ostala področja, kolikor  je le mogoče, saj le tisti res najboljši ekonomisti in pravniki v očeh  delodajalcev dobijo priložnost za delo na tem področju. Po drugi strani  nekateri mladi izbirajo študije, ki so sicer perspektivni za delovna  mesta, a jim ne ležijo, zato se potem dogaja, da morajo večkrat  ponavljati letnik, vzeti absolventski staž in oddajati prošnje za  podaljševanje statusa, kjer spet precej trpi sama država. Če bo šlo tako  naprej, se bo začelo dogajati, da bo študij postal plačljiv in si ga ne  bodo mogli privoščiti marsikateri študentje, ki so sicer precej  sposobni za študij in razpolagajo z veliko količino znanja, a na svojo  nesrečo nimajo takšnih staršev, ki bi jim lahko plačevali študij, zato v  tem primeru ne bi študirali, s tem pa bi si največjo škodo naredila  ravno država sama. Moj predlog na tem področju je v tem, da se ohrani  neplačljiv študij, a se izobraževalni sistem že tudi v osnovni in  srednji šoli spremeni do te mere, da bo spodbujal poklice, ki so za  življenje resnično najbolj potrebni v samem sistemu države v smislu tako  kvalitete kot kvantitete. Pri tem tudi srednje poklicne šole ne bi  smele v očeh ljudi izpasti kot nekaj negativnega in za ljudi, ki so  preneumni za gimnazijo, saj navsezadnje poklicna matura že omogoči  opravljanje določenega poklica, medtem ko splošna matura za status  gimnazijskega maturanta ne omogoča prav dosti, tako da je v primeru  gimnazijskega maturanta nujno potrebno narediti še vsaj 1. stopnjo  bolonjskega študija na fakulteti, da ima človek dejansko poklic, ki si  ga želi opravljati. Še ena vprašljivost po drugi strani pa je v tem, ali  je diploma po starem nebolonjskem programu res več vredna od diplome na  1. bolonjski stopnji po 3 letih. Sicer bolonjski študij na 1. stopnji  res traja eno leto manj, vendar se mora manj ur pri določenem predmetu  nadomestiti s samostojnim delom doma. To pomeni, da zaradi manjšega  števila ur profesorji študentom povedo manj na samih predavanjih kot po  starem programu, kjer je bilo teh ur več, seminarji za določene predmete  so prav tako v precej manjšem obsegu kot po starem programu in  posledično je tako tudi manj vaje določenih izpitnih in ostalih nalog  skupaj s profesorji, študentje so tako primorani vse skupaj delati sami.  Ker sem bil študent v obeh programih, sem občutil to razliko in tudi  menim, da bi lahko bila 3 leta po bolonjskem sistemu enakovredna 4 letom  po starem nebolonjskem programu. Tako pa niso, saj je diploma po  univerzitetnem bolonjskem programu 1. stopnje enakovredna stari diplomi z  visokošolskega strokovnega študija (VS), diploma po visokošolskem  bolonjskem programu 1. stopnje enakovredna diplomi s kakšne višje šole  (tudi samo dvoletne), diplomi po starem univerzitetnem nebolonjskem  programu pa je enakovredna komaj magistrska diploma z univerzitetnega  bolonjskega študija 2. stopnje, ki traja še dve dodatni leti po  opravljeni 1. bolonjski stopnji, medtem ko magistrska naloga po starem  programu, ki je trajal še dve dodatni leti po starem sistemu, nima več  svojega ekvivalenta in jo je mogoče doseči oz. preseči le še z  doktoratom oz. bolonjsko 3. stopnjo. To v bistvu pomeni, da mora človek  na bolonjskem programu za isto izobrazbo kot po stari univerzitetni  diplomi študirati 3+2 oz. 5 let, v bistvu še eno leto več kot po starem  nebolonjskem programu, ki je trajal 4 leta, prav tako pa namesto ene  diplomske naloge narediti tako diplomsko nalogo 1. stopnje kot  magistrsko nalogo 2. stopnje poleg vseh izpitov. Vseeno pa bolonjski  sistem ni popolnoma slab, saj omogoča, da se študent po opravljeni 1.  stopnji s pomočjo določenih diferencialnih izpitov vpiše na 2. stopnjo  tudi na katero od drugih fakultet katerega drugega strokovnega področja,  ki je lahko tudi povsem drugačno od tistega na 1. stopnji, s tem pa si  še razširi svojo možnost zaposlovanja oz. ima za zaposlovanje na  razpolago v tem primeru vsaj 2 različni področji, ne le enega kot po  starem nebolonjskem sistemu. Moj predlog je torej v tem, da se sicer  ohrani sistem bolonjskega študija 3+2, a se diploma na 1. stopnji  univerzitetnega bolonjskega študija izenači z diplomo starega  univerzitetnega študija (enako pri obeh VS študijih), medtem ko se  magistrska naloga na 2. stopnji bolonjskega študija izenači z magistrsko  nalogo po starem magistrskem programu, ki bi tako ponovno imel svoj  ekvivalent. Možnost absolventskega staža se ohrani za tiste, ki ga nujno  potrebujejo zaradi morebitnih zdravstvenih razlogov, udejstvovanja na  ostalih področjih (recimo športu) ali v primeru študentk rojevanja  otrok. To bi rešilo marsikatere probleme na področju tako izobraževanja  kot zaposlovanja.
 Če na koncu združimo vse te predloge in morebitne izboljšave na  področjih politike, gospodarstva, uradništva, izobraževanja in strukture  socialne pomoči državljanom, ki v daleč največji meri obremenjujejo  proračun države in porabo sredstev z morebitnimi subvencijami, bi lahko  ob dejanskem izboljšanju na vseh teh področjih država izstopila iz krize  in prišla na zeleno vejo, saj bi prišlo do ponovne gospodarske rasti na  podlagi boljšega podjetništva, zaposlovanja in seveda tudi  izobraževanja, ob tem pa bi se lahko izboljšale tudi plače delavcem in  ne bi bilo potrebne več tolikšne denarne socialne pomoči, kot je to  potrebno danes. Da sploh ne govorimo o tem, da bi se v proračunu lahko  porabilo več denarja za marsikatera prav tako pomembna področja, kot so  znanost in raziskave, kultura, šport in podobno. Predvsem znanost in  kultura sta po mojem mnenju trenutno preveč zapostavljeni področji s  strani države, saj sta zelo pomembni za vsakdanje življenje. Tako je  znanost izjemno pomembna za industrijo in gospodarski napredek, saj zelo  pomaga pri konkurenčnosti podjetij na naših in tujih trgih zaradi  različnih inovacij in invencij, ki lahko podjetjem pridejo še zelo prav,  kultura pa je pomembna za samo slovenstvo tudi iz tega vidika, da se  ohranja jezik, ki nekako povezuje Slovence same, obenem pa je kultura  dokazano izjemno pomembna predvsem z glasbo, plesom, gledališčem in  literaturo za samo počutje ljudi in njihovo miselnost. Zato v medijih  pogrešam več novic s teh področij znanosti in kulture v pravem smislu  obeh besed, saj zabava kot sama še zdaleč ne pomeni kulture, prav tako  tudi rumeni trači nikakor ne. V primeru drugačnega zaposlovanja z manjšo  željo po zaposlovanju tujcev bi tudi nacionalnih, rasnih in ostalih  trenj med ljudmi bilo manj, saj bi kot tujci v Slovenijo prišli lahko le  tisti ljudje, ki bi bili pripravljeni tukaj tudi delati, tako da bi  skrbeli za blaginjo celotne države, medtem ko bi se ostale priseljence  in državljane, ki se sedaj delajo ogrožene, čeprav to niso, onemogočilo  in bi morali spremeniti svoj način življenja.
 Kam bi se lahko uvrstilo to možno politiko, ki bi se izvajala z v tem  blogu navedenimi predlogi za izboljšanje samega državnega delovanja?  Levo, desno, kapitalizem, komunizem, socializem, nacionalizem? Moje  mnenje je, da se ne bi uvrstila nikamor med te opcije, temveč bi  predstavljala neko novo, sredinsko politiko, ki bi iz vseh različnih  sistemov vzelo tisto najboljše in kot celota rešilo slovensko državo  pred propadom. Nikoli ni človeštvu preveč koristilo, če se je preveč  obračal na skrajne variante in ob tem zatiral vse drugače misleče, tu je  med vsemi temi frakcijami v politiki potrebno narediti nek kompromis,  kolikor se le da. Seveda pa to ne pomaga, če se le teoretizira, temveč  so tu politiki, da te spremembe tudi dejansko izvedejo, ne le govorijo o  njih. Bomo videli, ali se bo v prihodnosti kaj od tega tudi dejansko  zgodilo.
 
In še to: vlada je tukaj, da slabe zakone spreminja (izboljšuje) oz.  modernizira za splošno slovensko dobro in dobro države, ne pa da se jih  drži kot pijanec plota; medtem mora obenem res narediti tudi vse, da bi  se dobri zakoni dejansko v sodni praksi uresničevali in bi se dejansko  kaznovalo tiste, ki jih kršijo. Vključno s še tako slavnimi osebnostmi,  ki so bile najdene s strani protikorupcijske komisije zaradi korupcije  ali pa s strani policije zaradi trgovine na črno, sive ekonomije ali  drugih vrst kriminala. Če bi politika znala videti tudi stvari izven  svojih ideoloških in trenutnih pravnih okvirov in sprejemati tudi  konstruktivne predloge drugače mislečih ljudi, obenem pa ne bi prihajalo  do toliko trenj kot trenutno v politiki, bi šlo Sloveniji precej bolje,  kot ji gre sedaj. Tako pa je v politiki trenutno žal preveč ideološko  in pravno omejenih ljudi, ki ne vidijo prihodnosti in se ne trudijo  dovolj za dobro naroda, temveč bolj gledajo na svoje dobro in svoje  premoženje ter se držijo svoje skrajne ideologije kot pijanec plota ter  zatirajo vse drugače misleče.