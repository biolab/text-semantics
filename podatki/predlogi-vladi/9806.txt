 
Prometna statistika je na splošno taka, da je prometa iz leta v leto več, kar je popolnoma razumljivo, vendar bi tu rad izpostavil posebno vrsto prometa in to je motoristični promet oziroma motoristi ter promet štirikolesnikov. Tega je iz leta v leto bistveno več glede na ostale vrste prometa in ta vrsta prometa se pretežno odvija z namenom uživanja v vožnji in nima nikakršne druge nujne ali ekonomsko opravičljive podlage. V letu 2007 je bilo v Sloveniji registriranih nekaj čez 70.000 enoslednih vozil, lani je številka dosegla 100.000. 
Posledice tega načina sproščanja in uživanja posameznikov pa čutimo tako prebivalci kakor tudi obiskovalci oziroma turisti na podeželju, sploh v Alpskih dolinah in na  prelazih. Mirne vasi se ob lepih popoldnevih in lepih vikendih spremenijo v nevzdržno hrupno okolje s stotinami motoristov, ki iščejo na podeželskih cestah svojo sprostitev, nam pa povzročajo nevarnost, hrup, živčnost, stres in nenazadnje vznemirjenje. Povzročanje vznemirjenja je v zakonu opredeljeno kot kaznivo dejanje! Naj omenim tudi to, da ima veliko motoristov nameščene kamere za snemanje t.i. akcijske »GoPro« kamere, s katerimi snemajo tudi nas in našo privatno lastnino. 
Z motorjem le redki vozijo lepo tekoče, umirjeno, po omejitvah in le redki povzročajo le tolikšen hrup, kakor povprečen avtomobil pri enaki hitrosti. Pri tem imajo precejšnjo odgovornost tudi proizvajalci in trgovci, ki na trg plasirajo tako hrupne motorje. Večina vozi na način divjega pospeševanja iz ovinka, potem zaviranja pred ovinkom ter spet divjega pospeševanja naprej. Pri tem grmi iz izpušnih cevi, vohajo se bencinski hlapi in mislim, da smo že toliko zrela družba, da to lahko začnemo obsojat. 
Predlog rešitve: ustrezne inštitucije in organi v državi naj temeljito premislijo o tem, da se sprejme pravilnik o tem, da enosledno motorno vozilo in štirikolesnik ne sme presegati nivoja hrupa, ki ga pri svojem delovanju in vožnji povzroča povprečen družinski avtomobil. 
Ustrezni organi morajo sprejeti spremembo pravilnika o tehničnih pregledih, kjer bi morali meriti tudi hrup in določiti njegovo mejno vrednost, ki ne presega hrupa povprečnega družinskega avtomobila.  
V domačem kraju bi se radi počutili varne, radi bi ponudili mir turistom in obiskovalcem in nenazadnje tudi sebi.
Lep pozdrav!