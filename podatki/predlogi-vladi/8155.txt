Vlada sprejema zakone praviloma tako, da so skladni z ustavo in ostalimi zakoni. Občine na podlagi teh zakonov sprejemajo odloke, predpise in druge podzakonske akte, ki bi morali biti prav tako skadni z zakoni. 
Večkrat sem se moral spustiti v pravne bitke z Občino zaradi nezakonite odločbe in občinskih predpisov, da sem dokazal, da se motijo in mi kratijo pravice, ki izhajajo iz zakona.
Občina praviloma na pritožbe ne odgovori v zakonitem roku, ampak šele po več telefonskih klicih in pisni urgenci. Na koncu mi uspe dokazati, da imam prav in mi povrnejo nezakonito pobran denar. 99% občanov pa se ne pritoži, ker ali ne poznajo zakonov, ali pa se nimajo časa ukvarjati s tem, ampak pristanejo na občinske odloke in odločbe, ter plačajo, kar občina zahteva.
Kot mi je znano, obstaja Služba vlade za lokalno samoupravo, katere naloga je tudi skrb za usklajenost občinskih aktov z zakoni in ustavo. Na spletni strani te službe lahko preberemo poročila, iz katerih se vidi, da vsake toliko časa naključno izberejo nekaj občin in pregledajo nekaj občinskih predpisov. Služba nato občine na prijazen način opozori na nepravilnosti in jim predlaga, da naj jih odpravijo. Pri tem spregledajo, da je občina svoje protizakonite odloke in odločbe sprejemala zavestno in ne po pomoti, in na ta način nezakonito pridobila večjo premoženjsko korist na račun občanov.
Tak nesistematičen način preverjanja skladnosti občinskih predpisov z zakoni dopušča številne možnosti zlorab.
Zato PREDLAGAM VLADI da: 
z ustreznimi mehanizmi poskrbi za to, da bo zunanja služba (in ne sama občina) redno preverijala skladnost občinskih odlokov z zakonodajo in ustavo. Občinski odloki bi smeli stopiti v veljavo šele po tem, ko bi bili preverjeni s strani zunanje službe.
Sedanji sistem nadzora je približno tak, kot bi učiteljica tekom leta naključno preverila znanje zdaj enega, zdaj drugega učenca, nikoli pa ne bi preverila znanja vseh učencev pri vseh predmetih.
Ker se občinski odloki običajno sprejemajo po sprejetju kakšnega novega ali spremenjenega zakona, občine sprejmejo svoje odloke približno istočasno in vsi imajo za podlago iste zakone. V Sloveniji je 212 občin, in toliko učencev bi napolnilo 7 razredov. Občinski odloki običajno po obsegu ustrezajo šolskemu spisu. 
Preverjanje občinskih odlokov torej ni nemogoče, ob pravilni organiziranosti ne bi zahtevalo veliko resursov, rezultat pa bi bil zelo pozitiven za vse prebivalce, saj bi se razorožilo majhne lokalne šerife.