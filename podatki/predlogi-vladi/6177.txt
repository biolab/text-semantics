Delitev stroškov ogrevanja z elektronskim delilniki spremljam 3 leta. S korektno določenimi korekturnimi faktorji in razmerjem fiksnih/variabilnih stroškov 25/75 % so bile v prvem letu razmere sprejemljive, koeficienti učinkovitosti rabe energije (KURE) so se gibali med 0,95 in  največ 1,1 (46 stanovanj v 12 etažah). Že drugo leto pa so začeli stanovalci varčevati; zapirali so gretje v nezasedenih stanovanjih, v zasedenih pa v tistih prostorih, ki so se manj uporabljali (spalnice, kabineti ipd). KURE so se spremenili in so se gibali med 0,5 in 1,9. Poraba toplote se je v kurilni sezoni zmanjšala za blizu 30% (v korelaciji s povprečno temperaturo v ogrevalni sezoni). V konkretnem stanovanju pa se je pri enaki bivalni temperaturi (regulirani s termostatskimi ventili) 22 0C. delež stroškov za ogrevanje povečal za 31 %. V stanovanju pod navedenim je bilo zaradi nezasedenosti ogrevanje izključeno, v stanovanju zgoraj pa je bilo ogrevanje izključeno v dveh od petih prostorov. Kot se iz opisanega vidi, je takšen sistem delitve nepravičen! Med predlogi, ki jih sledim na tem portalu se najpogosteje pojavlja predlog povečanja deleža fiksnih stroškov (delež po površini ali volumnu) in sicer celo do 85 % ter ustrezno zmanjšanje variabilnih stroškov. Simulacije, ki sem jih napravil za našo stavbo z razmerjem FS/VS - 75/25 % pokaže, da se razmere glede delitve stroškov izboljšajo v korist tistih, ki so bili obremenjeni z višjimi deleži. Vendar to dejstvo ne pomeni, da bodo stanovalci v naprej skrbeli za izenačeno bivalno temperaturo, ki je pomembna tudi iz drugih vidikov (npr, pohlajene obodne stene in plesen , pa še kaj drugega). Na podlagi vsega, kar danes vem, je edina prava rešitev problema v tem, da se predpiše vgradnja termostatskih ventilov s prednastavljeno minimalno temperaturo, ki ne bi bila nižja od 17 0C in hkrati blokiranje  radiatorskih ventilov na priključkih  povratnih vodov. Ta rešitev bo sicer nekaj stala, vendar je pri uvajanju delilnikov stroškov zakonodajalec moral vedeti, da so klasični radiatorski ventili za veliko večino uporabnikov lahko samo odprti ali pa zaprti.