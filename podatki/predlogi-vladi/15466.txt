Ministrstvu za delo, družino, socialne zadeve in enake možnosti, predlagam, da preuči predlog in spremeni delovnopravno zakonodajo tako, da bo odnos delodajalec-zaposleni bolj uravnotežen in pravičnejši.
Pogodbe za določen čas so – kljub temu, da naj bi se jih dajalo le v izrednih primerih – pogosto sredstvo izkoriščanja delovne sile. Menim, da bi delodajalce morali motivirati, da se pogosteje in hitreje odločijo za pogodbe za nedoločen čas in ena od teh motivacij bi lahko bila omejitev odpovednega roka pri pogodbah za določen čas. Trenutno zakonodaja dopušča, da je maksimalni odpovedni rok 60 dni, kar je pri pogodbah, ki trajajo 2 meseca ali pa kakšnega več, malce smešno, malce nesramno, vsekakor pa veliko bolj v korist delodajalcu kot zaposlenemu.
Predlagam, da se maksimalni odpovedni rok omeji na eno dvanajstino (1/12) trajanja pogodbe za določen čas.
Torej, v primeru, da pogodba za določen čas traja 2 leti, kar je maksimum, je tako lahko še vedno maksimalni odpovedni rok 60 dni, tako kot sedaj. V primeru, da pogodba za določen čas traja 6 mesecev, pa naj bo maksimalni odpovedni rok 14 dni.
Če se delodajalci poslužujejo fleksibilnega zaposlovanja, naj imajo tudi zaposleni fleksibilnejše možnosti zaključiti delovno razmerje.