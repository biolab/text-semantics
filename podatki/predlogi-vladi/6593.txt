Kot odvetnik, poznavajoč Ustavo RS, Združeni levici in Vladi RS predlagam, naj se ne ustavi zgolj pri izenačevanju zakonske zveze in pojmovanju družine na način, ki bo uveljavil ustavno načelo enakosti pred zakonom le homoseksualnim parom, pač pa da obenem še dekriminalizira in zakonsko primerno uredi pojmovanje družine ter zakonske zveze tudi na način, da bo v smislu 14. člena Ustave RS kot družino oziroma zakonsko zvezo, novela zakona pojmovala tudi morebitno mnogoženstvo. Dejstvo namreč je, da med nami živi še ena manjšina, sicer res ne tako glasna in medijsko podprta kot LGBT, pa vendar - pripadniki muslimanske veroizpovedi.  14. člen Ustave RS jasno določa, da so v Sloveniji vsakomur zagotovljene enake človekove pravice in temeljne svoboščine, ne glede na narodnost, raso, spol, jezik, vero, politično ali drugo prepričanje, gmotno stanje, rojstvo, izobrazbo, družbeni položaj, invalidnost ali katerokoli drugo osebno okoliščino.  Glede na to, da pripadnikom muslimanske veroizpovedi le ta omogoča mnogoženstvo pod določenimi pogoji, so z dosedanjo zakonsko ureditvijo kot je določena v ZZZDR, pripadniki te manjšine zagotovo  diskriminirani pri uveljavljanju svojih z Ustavo RS zagotovljenih človekovih pravic, med drugim celo do svobode izražanja veroizpovedi. Če so namreč geji in lezbike, katerim trenutno veljavni zakon ne priznava pravice do (skupne posvojitve) otrok kot tudi ne statusa družine diskriminirani, bodimo pošteni in problematiko celovito ustavno ustrezno uredimo za pripadnike vseh manjšin živečih na območju Republike Slovenije. Kot argument, ki se največkrat pojavlja ob agitacijah za izenačevanje pojmovanja družine in zakonske zveze tudi v razmerju do homoseksualcev, velja tudi na tem mestu poudariti sledeče: "Saj z uzakonitvijo mnogoženstva nihče, še najmanj tradicionalne družine ne bodo ničesar izgubile, pridobili  bodo pa tisti, ki sedaj te možnosti, četudi jim to veroizpoved dopušča, nimajo." In še: "Želim živeti v strpni družbi, ki človekove pravice spoštuje in jih priznava vsem manjšinam." Predlog je podan zgolj v razmislek. 