Pri pregledu Zakona o dimnikarskih storitvah nisem nikjer opazil, da bi lahko v svojem objektu le te izvajal sam pod določenimi pogoji. Omenjen zakon ne upošteva osnovnega ustavnega načela nedotakljivosti stanovanja. Zakaj bi moral naročiti dimnikarske storitve, če jih lahko opravim sam. Čiščenje dimnika lahko primerjam s čiščenjem drugih stvari. Če je dimna cev zamašena, se jo pač s ustreznimi sredstvi očisti. Pri tem je potrebno dodati, da so ta sredstva dostopna vsakomur, njihova uporaba pa je manj zahtevna kot npr. vožnja avtomobila. 
Zato predlagam, da se v omenjenem zakonu predvidi tudi možnost, da sam poskrbim za dimne naprave. Če se naloga čiščenja dimnikov zdi tako zahtevna, pa naj se predvidi krajši tečaj in pridobitev potrdila o usposobljenosti, da bom lahko v nadaljevnju sam očistil dimno napravo takrat ko je to potrebno. 
Pri tem dodajam samo primerjavo in sicer glede uporabe fitofarmacevtskih sredstev. S temi sredstvi se lahko ob nepravilni uporabi naredi bistveno več škode tako sebi kot domačim in ne nazadnje celotni okolici. Pa vendar lahko do teh sredstev dostopamo vsi, brez izjeme, če smo ustrezno strokovno usposobljeni. 
Torej ne vidim ovir, da dimne naprave v svoji hiši ne bi smel sam vzdrževati. Ne nazadnje je bila tudi izgrajena v lastni režiji. Ne vzdrži ideja javnega interesa glede varnosti v lastnih hišah. Če bi se predstavniki ljudi tako bali za varnost tudi drugje, potem bi bile urejene javne poti, urejeno zdravstvo itd... V konkretnem primeru pa so bile posamezne smrti zaradi ogljikovega monoksida. Vendar ali bomo potem prepovedali prodajo vrvi, da bomo preprečili samomore?
Še enkrat, pričakujem, da boste v zakonu opredelili tudi možnost čiščenja dimnih naprav v "lastni režiji", četudi bi bilo potrebno za to pridobiti nek certifikat kot npr. za uporabo motorne žage.  