Vladi R Slovenije predlagam, da razpiše tkim. državne krizne obveznice v nominalnem znesku 10 milijard €. Obveznice lahko kupujejo tako fizične kot pravne osebe in prinašajo določene davčne olajšave. Nominirane so v € z določeno obrestno mero in inflacijsko klavzulo UMAR-ja. Izdajajo se v apoenih od 1.000 € naprej. V izplačilo zapadejo po petih letih od datuma vplačila in sicer v desetih letnih obrokih. Razmisli in pretehta se tudi razloge za in proti izdaji obveznic za tuje vlagatelje.
Denar od vplačanih obveznic se porabi delno za poplačilo neugodnih tujih kreditov in investicije v domače gospodarstvo seveda ob budnem nadzoru državnih institucij.
Le tako bomo s skupnimi močmi preprečili bankrot in morebitni grški scenarij. Del tujega dolga bomo spremenili v domači dolg, obresti bodo dobili domači vlagatelji in še lahko bomo investirali v domače gospodarstvo z lastnim slovenskim kapitalom.
Seveda pa bo potrebno paziti, da se zopet ne bodo prisesala "pijavke". Uspešen vrhunski kirurg v bolnišnici dobi enkrat manjšo plačo od direktorja zdravstvenega doma, vrhunski in z državnimi priznanji nagrajen strugar dobi enkrat manjšo plačo od obratovodje. Tako žal ne gre! Prav je, da se nagradi vrhunske managerje toda koliko je v resnici vrhunskih, koliko dobička, koliko prihrankov so prinesli svojemu podjetju, je to moč realno izkazati. Plače direktorjev lekarn, delavskih univerz letijo v nebo, tu so podjetja v državni lasti. V javni upravi, v državni upravi in podjetjih v večinski državni lasti nihče ne more imeti plače večje od predsednika države, vlade in vrhovnega ter ustavnega sodišča. Samo to je realna pot za izhod iz krize. Na plače 10 tisoč in več €   je treba pozabiti. Komur je premalo 65 plačni razred ima na voljo pot samostojnega podjetništva tako doma kot tudi v tujini.