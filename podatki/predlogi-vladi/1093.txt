Spoštovani! 1. Tednik Mladina (10.3.2007) je v svojem članku z  naslovom Verouk ima prednost ... avtorja Tonija Dugorepca med drugim  navedel, da je Škofijska gimnazija Vipava (ŠGV), na podlagi sklepa  Ministrstva za šolstvo in šport, določila dodatna merila za vpis na to  gimnazijo. Tako je kot dodatno merilo določila tudi verouk in sicer je  zapisala naslednje: »Redno obiskovanje verouka v zadnjih treh  razredih osnovne šole izkazano s potrdilom župnije, ki je verouk  izvajala, pri čemer vsako leto obiskovanja verouka šteje 2 točki.»  Omenjena  gimnazija pa kot dodatno merilo ni določila samo verouka, kot je to  razvidno iz prejšnje točke, temveč je kot dodatno merilo določila tudi  prostovoljno delo na cerkvenem področju. Zapisala je naslednje: »Vsaj  20 urno aktivno sodelovanje pri prostovoljnem delu na socialnem ali  humanitarnem ali cerkvenem področju v zadnjem razredu osnovne šole,  izkazano s potrdilom organizacije kjer je opravljal prostovoljno delo.  Upošteva se sodelovanje na enem področju in šteje 3 točke.»  (Vir: www.sgv.si/Gimnazija/vpis.htm) 2.  Po navedbah ravnatelja ŠGV Vladimirja Anželja so se za takšna dodatna  merila odločili, ker »so zasebna katoliška gimnazija, na kateri vzgoja  temelji na krščanskih vrednotah.« (že omenjeni članek v Mladini).  3.  Na spletni strani Škofijske gimnazije Vipava, katere ustanoviteljica je  Škofija Koper, je med drugim zapisano, da starši in dijaki ob vpisu  podpišejo izjavo, s katero potrdijo, da sprejemajo vzgojno-izobraževalno  usmeritev šole in da si bodo za njeno uresničevanje prizadevali, na to  gimnazijo se torej lahko vpišejo dijaki, ki izpolnjujejo pogoje, ki jih  določajo šolski predpisi in poleg tega iskreno sprejemajo tudi vzgojno  usmeritev šole. Vzgojna usmeritev te gimnazije pa je krščanska in  temelji na evangelijskih vrednotah kot je to izrecno zapisano na spletni  strani, poleg profesorjev in drugih zaposlenih na šoli, pa zavezuje  tudi dijake in njihove starše. Pred poukom in na koncu zadnje ure je  celo kratka molitev, obvezni so tudi duhovni »vikendi«, enkrat v jeseni  in enkrat spomladi.  (Vir: www.sgv.si/Gimnazija/vzgoja.htm) 4.  Menimo, da se zaradi zgoraj opisanih dejstev na Škofijski gimnaziji  Vipava neenakopravno obravnavajo kandidati za vpis na to gimnazijo in da  neenakopravna obravnava temelji na veri oz. verskem ali drugem  prepričanju. To pa je neustavno in nezakonito, saj je v nasprotju tudi z  Zakonom o uresničevanju načela enakega obravnavanja (ZUNEO). Gre za  neposredno diskriminacijo. Podrobneje o tem v nadaljevanju. 5. Po  ZUNEO neposredna diskriminacija obstaja, če je oseba na področju vzgoje  in izobraževanja zaradi verskega prepričanja bila, je ali bi lahko bila  v enakih ali podobnih situacijah obravnavana manj ugodno kot druga  oseba. Takšna diskriminacija je po ZUNEO izrecno prepovedana, razen če  gre za stvarno in razumno upravičeno različno obravnavanje oz. omejitev  na podlagi določene osebne okoliščine, ki jo za dosego legitimnega  namena določa posebni zakon. Posebni zakon, ki bi v obravnavanem primeru  omogočal takšno diskriminacijo po našem mnenju ne obstaja. Ne določa  oz. omogoča je niti Zakon o verski svobodi ali kakšen zakon s področja  vzgoje in izobraževanja. Ni za odveč omeniti tudi Zakona o gimnazijah,  ki v 9. členu določa, da imajo državljani Republike Slovenije in  državljani drugih držav, članic Evropske unije pravico do izobraževanja v  gimnazijah pod enakimi pogoji. 6. Menimo, da so pri izvrševanju  svoje ustavne pravice do pridobitve izobrazbe in šolanja pri vpisu na  Škofijsko gimnazijo Vipava, ne glede na to, da gre za zasebno  organizacijo, ki pa je v pretežni meri financirana iz javnih sredstev,  nezakonito diskriminirani, in to zaradi svojega verskega ali drugega  prepričanja, tisti kandidati za vpis, ki: •npr. zaradi svojega  nekrščanskega verskega prepričanja ne sprejmejo krščanske usmeritve in  evangelijskih vrednot in v ta namen ne podpišejo posebne izjave, zaradi  česar se na omenjeno gimnazijo sploh ne morejo vpisati, seveda, če bi se  lahko, če bi to izjavo podpisali (npr. muslimani, budisti, Judi in  drugi), tudi če izpolnjujejo vse ostale pogoje, •ne izpolnjujejo  dodatnega merila prostovoljnega dela na cerkvenem področju, kot je bilo  zgoraj citirano, ker so npr. ateisti ali pa imajo nekrščansko versko  prepričanje, če je to odločujoče za vpis, ker bi imel protikandidat, ob  izpolnjevanju ostalih enakih pogojev, prednost oz. več točk, ki bi jih  pridobil pri spornem merilu, seveda, če vsebina prostovoljnega dela na  cerkvenem področju tako ali drugače temelji na verskem prepričanju  •ne  izpolnjujejo dodatnega merila rednega obiskovanja verouka v zadnjih  treh razredih osnovne šole, ker zaradi svojega verskega ali drugega  prepričanja verouka niso obiskovali, če je to odločujoče za vpis, ker bi  imel protikandidat, ob izpolnjevanju ostalih enakih pogojev, prednost  oz. več točk, ki bi jih pridobil pri spornem merilu. Diskriminacija,  kot je zgoraj opisana, je v smislu 1., 2., 3. in 4. člena ZUNEO  prepovedana in bi morali biti zato omenjena merila oz. pogoji za vpis na  Škofijsko gimnazijo Vipava nični.  7. Kot je zapisano v že  omenjenem članku v Mladini, Škofijska gimnazija Vipava več kot 70%  letnega proračuna dobiva od države - Republike Slovenije. Torej  davkoplačevalci prispevajo za delovanje šole več kot ¾ sredstev. Ker je  ŠGV v glavnem financirana iz državnih sredstev, ne glede na to, da je  zasebna organizacija, je to še razlog več, da mora pri vpisu dati  možnost vsem državljanom RS ne glede na versko prepričanje in da ne sme  pogojevati vpisa s sprejemanjem krščanskih vrednot oz. drugim na verskem  prepričanju temelječimi merili oz. pogoji. Takšno pogojevanje ni v  nasprotju samo z ZUNEO, temveč tudi z ustavo, npr. 56 in 57. členom. 8.  Kot že omenjeno predhodno, v glavnem izobraževanje na ŠGV financira  država. ŠGV je katoliška organizacija oz. del Katoliške cerkve in to je  organizacija, ki je namenjena tudi za krščansko vzgojo in uveljavlja  krščanski karakter, temelječ tudi na evangelijskih vrednotah. Na šoli  poteka molitev pred poukom in ob koncu zadnje ure, obstajajo obvezni  duhovni »vikendi« dvakrat letno, ki so zapolnjeni v krščanskem duhu, na  šoli obstaja kapela za osebno molitev in udeležbo pri sv. maši, ... Vse  to pomeni, da Škofijska gimnazija Vipava širi katoliško vero in da to v  bistvu več kot s ¾ vseh sredstev financirajo vsi davkoplačevalci.  Davkoplačevalci, pa čeprav niso katoliki, prisilno, preko davkov,  financirajo širjenje katoliške vere. To pa je protiustavno, saj so  država in verske skupnosti ločene (7. člen). In ne samo to,  davkoplačevalski denar je sodeloval pri sprejemu očitno diskriminatornih  meril oz. pogojev.  9. Ustava v 7. členu določa, da so država in  verske skupnosti ločene. Iz tega načela jasno izhaja, da je država  glede šol oz. institucij zavezana k nevtralnosti, tolerantnosti in  nemisionarskemu delovanju. Država se ne sme identificirati z nobeno vero  ali versko skupnostjo, nobene podpirati ali celo misionirati v njeno  korist in nikogar indoktrinirati z neko vero. Država mora biti namreč  nevtralna do vseh verstev, pri čemer ni pomembno število pripadnikov  posamezne vere. Država tudi ne sme od nikogar zahtevati, da bi sprejel  določeno versko ali drugo prepričanje. Splošna zapoved nevtralnosti  države do vseh verstev se na področju šole oz. izobraževalnega sistema  kaže tudi v tem, da se država v šoli ne sme opredeljevati za nobeno vero  ali proti njej. Država tudi ne sme neposredno ali posredno financirati  nobene vere, nobene verske dejavnosti, nobene verske organizacije ali  dela verske skupnosti.  Republika Slovenija tako s financiranjem ŠGV  sodeluje pri širjenju katoliških vrednot oz. evangelijev in na ta način  tudi vsaj posredno podpira Katoliško cerkev, zaradi česar je zgubila  svojo versko nevtralnost, saj se je očitno postavila na stran te cerkve  in ji tako s tem pomaga pri širjenju njenih vrednot. Država se je v tem  delu identificirala z Katoliško cerkvijo, s čimer je kršeno tudi načelo  sekularizacije oz. ločitve države od Katoliške cerkve. Vse to jasno  pomeni, da je financiranje Škofijske gimnazije Vipava v nasprotju z 7.  členom ustave. 10. Država, to je Republika Slovenija, torej vsi  davkoplačevalci, financirajo izobraževanje na krščanskih osnovah oz. na  osnovah evangelija. Če bi bile te verske osnove oz. evangeliji pozitivni  in koristni za družbo, zadeva niti ne bila toliko sporna. Ker pa so  katoliški nauk oz. evangeliji v mnogih delih v nasprotju z ustavo  Republike Slovenije, je financiranje Škofijske gimnazije Vipava še  toliko bolj začudujoče in nerazumno in ne samo protiustavno. 11.  Kakšen je nauk Katoliške cerkve oz. kakšni so njeni evangeliji, ki  zavezujejo, kot je to zapisano na spletni strani ŠGV, tudi vse  profesorje in druge zaposlene na šoli, ki so v glavnem financirani iz  javnih sredstev? Po Zakoniku cerkvenega prava (ZCP) so vsi verniki na  ŠGV, to pa so verjetno vsi učitelji, mnogi so teologi, kot katoliki,  dolžni izpolnjevati tudi naslednje dolžnosti: • po svoji zmožnosti morajo sveto živeti in z vsemi močmi prispevati k rasti in nenehnemu posvečevanju Cerkve (kanon 210) •  prizadevati si, da se bo božje oznanilo odrešenja bolj in bolj širilo  med vse ljudi vseh časov po vseh krajih zemlje (kanon 211) • v  zavesti svoje odgovornosti so verniki dolžni skazovati krščansko  pokoršino temu, kar posvečeni pastirji, ki predstavljajo Kristusa, kot  učitelji vere razlagajo ali kot voditelji Cerkve določajo (kanon 212) •  podpirati Cerkev v potrebah, da ji pomagajo pri bogočastju, delih  apostolata, krščanski dobrodelnosti in dostojnem vzdrževanju služabnikov  (kanon 222) • dolžni kot kleriki še posebej skazovati spoštovanje in pokorščino papežu in svojemu ordinariju (kanon 273) •  ker je celotna Cerkev po svoji naravi misijonarska in je delo  evangelizacije treba imeti za temeljno dolžnost božjega ljudstva, naj  vsi verniki, zavedajoč se svoje odgovornosti, sprejemejo svoj delež pri  misijonskem delu (kanon 781). Nadalje so vsi učitelji in ostali  zaposleni na tej šoli dolžni na podlagi katoliškega nauka po svoji  vesti, da ne sledijo predpisom državnih oblasti, kadar ti nasprotujejo  tudi naukom evangelija (Katekizem katoliške cerkve, št. 2242 - KKC).  To  pomeni, da država pri ŠGV financira nauk, ki sploh ne upošteva  slovenskega pravnega reda, če je v nasprotju z katoliškim naukom, kar  pomeni, da morajo zaposleni na omenjeni šoli, če pride do konflikta med  evangeliji in pravnim redom Slovenije, uporabiti evangelije in zavrniti  vse tiste določbe pravnega reda RS, ki so v nasprotju z nauki  evangelija. To pa je nedopustno, posebej zaradi tega, ker so ti v  glavnem plačani iz javnih sredstev, ki v sebi vsebuje jasno zahtevo, da  ima slovenski pravni red prednost pred vsemi drugimi nedržavnimi ali  drugimi pravili. 12. V Stari zavezi med drugim piše: • Čarovnice ne puščaj pri življenju (2 Mz 22,17) • Če kdo prešuštvuje z ženo svojega bližnjega, naj bosta oba usrmčena, prešuštnik in prešuštnica" (3 Mz 20,10) • Če kdo leži z moškim, kakor se leži z žensko, sta oba storila gnusobo; naj bosta usmrčena; njuna kri pade nanju." (3 Mz 20,13) •  Človek pa, ki bi predrzno ravnal, tako da ne bi poslušal duhovnika, ki  tam opravlja službo GOSPODU, tvojemu Bogu ali sodnika, ta človek mora  umreti; ...” (5 Mz 17,12)  • Če ima kdo trmoglavega in upornega sina,  ki ne posluša ne očetovega ne materinega glasu in ju ne uboga, čeprav  ga strahujeta, naj ga oče in mati primeta in peljeta k mestnim  starešinam, k vratom njegovega kraja. Rečeta naj starešinam njegovega  mesta: »Ta najin sin je trmoglav in uporen, ne posluša najinega glasu,  požrešen je in pijanec.« Potem naj ga vsi možje njegovega mesta posujejo  s kamenjem, da umre...'” (5 Mz 21,18-22). Stara zaveza je eden  temeljnih doktrinarnih tekstov Katoliške cerkve in je v celoti, seveda  po nauku te cerkve, božja beseda (št. 121 in 123 KKC). To besedo je  potrebno po katoliškem nauku (kanon 211 ZCP), ob upoštevanju  starozaveznega božjega navodila, kot ga seveda prikazuje Katoliška  cerkev, in ki se glasi: Vso besedo, ki vam jo zapovedujem, vestno  izpolnjujte; ničesar ji ne dodajaj in ničesar ji ne odvzemaj! (5 Mz  13,1), upoštevati dobesedno, saj ni bila preklicana. Zato je potrebno v  celoti izpolnjevati navodila iz Stare zaveze, kar pomeni, da je katolik  dolžan usmrtiti vse tiste, ki so navedeni v zgornjih alinejah. To tudi  pomeni, da bi moral tako ravnati tudi učitelj na ŠVG. Ali on to dejansko  naredi, v tem trenutku ni pomembno, pomembno je to, da je to njegova  dolžnost, ki izhaja iz nauka Katoliške cerkve, ki ga država financira  preko ŠVG, saj ta temelji na krščanskih vrednotah in naukih evangelijev,  ki pa je v tem delu protiustaven, Namreč, po 17. členu ustave je  človekovo življenje nedotakljivo, kar pomeni, da v Sloveniji ni  dovoljeno nobeno ubijanje ljudi, niti v miru niti v vojni, saj se ta  pravica po 16. členu ustave ne more omejiti ali odvzeti niti v vojnem  času. Ker pa Katoliška cerkev ne priznava pravnega reda Republike  Slovenije, ki je v nasprotju z evangelijem, nauki Biblije pa so del  evangelija, je jasno, da Katoliška cerkev tudi ne priznava 17. člena  ustave, ki govori o nedotakljivosti življenja oz. absolutni pravici  človeka do življenja, saj je, kot že navedeno, v nasprotju z njenim  evangelijem. To pa je v nasprotju z ustavo in to financira država tudi v  ovkiru ŠGV, kar je tudi neustavno.  13. Po katoliškem nauku je  potrebno čimprej po rojstvu krstiti otroka, kar pa je v nasprotju s  slovensko ustavo, ki v 41. členu priznava versko svobodo in tako svobodo  vstopa oz. samostojnega odločanja o vstopu v neko versko skupnost, tudi  otrokom. Otrok je tisti, ki odloča o svojem vstopu v neko versko  skupnost, starši ga lahko pri tem samo usmerjajo oz. mu svetujejo.  Dokler se otrok sam ne odloči, njegova svoboda vesti miruje in ni  prenešena na starše. Zato je tudi iz tega vidika neustavno državno  financiranje ŠGV, saj tudi ta temelji na tem protiustavnem nauku, ki so  ga dolžni njeni zaposleni, kot tudi dijaki, uresničevati. Če starši ne  dajo takoj krstiti svojega otroka, jim Katoliška cerkev grozi celo s  večnim peklom oz. prekletstvom.  14. Iz Katoliške cerkve je  mogoče izstopiti. Vendar pa izstop, po nauku te cerkve, ni celovit,  temveč samo formalen, saj ta celovitih izstopov ne pozna. Namreč, tudi  po formalnem izstopu veže krščenca na KC notranja zakramentalna  pripadnost in to zaradi tega, ker krsta, ki vtisne v dušo neizbrisno  znamenje, ni mogoče izbrisati oz ponoviti. Tako bi bilo celo mogoče  reči, da izstopa iz KC sploh ni, kajti ta je ali pa ga ni. Vmesnega  stanja ni. Po kat. nauku tisti, ki izstopi, ni več subjekt pravic,  hkrati pa ga še vedno vežejo vsi Božji in cerkveni zakoni, razen  kanonične oblike poroke. Ko torej nekdo (formalno) izstopi, nima več  pravic, očitno pa mu ostanejo dolžnosti! Tudi takšen nauk financirajo  vsi davkoplačevalci, pa čeprav je dejstvo, da ni mogoč celovit izstop iz  Katoliške cerkve, kot to trdi ta cerkev, protiustavno, saj je v  nasprotju s svobodo vesti. Zato je tudi iz tega vidika neustavno državno  financiranje ŠGV, saj tudi ta temelji na tem protiustavnem nauku, ki so  ga dolžni njeni zaposleni, kot tudi dijaki, uresničevati. 15. Nauk Katoliške cerkve, ki ga v okviru financiranja ŠGV podpira država, je do nekaterih kategorij ljudi zelo nestrpen.  Katoliška  cerkev je v preteklosti preganjala Jude in vzpostavila pogoje za pregon  Judov s strani drugih. Adolf Hitler je v zvezi s tem dejal: "Delam samo  to, kar že tisoč petsto let dela cerkev, vsekakor temeljiteje". "Tako  sem danes prepričan, da ravnam v smislu vsemogočnega Stvarnika: s tem ko  se obranim Judov, se bojujem za Gospodovo delo." je še dejal katolik  Adolf Hitler, ki ga Katoliška cerkev ni izključila iz svojih vrst,  čeprav je pobil milijone ljudi. Očitno pregon Judov in pobijanje ljudi  ni zločin po katoliškem nauku. “Stroga dolžnost vesti vsakega kristjana  je zatirati izrojeno judovstvo”, je v 20. stoletju izjavil škof Göllner  iz Linza.  Zelo nestrpen je nauk Katoliške cerkve tudi do žensk. V  nadaljevanju sledi nekaj katoliških izjav o ženskah. Ni znano, da bi  bili te izjave kdajkoli preklicane. Tako so katoliki izjavili tudi  naslednje:  • "Ženske so določene predvsem za to, da zadovoljijo moško pohotnost." (Johannes Chryostomos, 349-407, gr. cerkveni učitelj) •  "Ženska je manjvredno bitje, ki ga Bog ni ustvaril po svoji podobi.  Naravnemu redu ustreza, da žene služijo možem." (Cerkveni oče Avguštin,  354-430 - Avguštin velja za enega najpomembnejših cerkvenih učiteljev) •  "Bistvena vrednota žene je v njeni sposobnosti rojevanja in v njeni  gospodinjski koristi." (Tomaž Akvinski, cerkveni učitelj 1225-1275) • “Žena mora pokriti glavo, ker ni podoba Boga." (Ambrozij, cerkveni učitelj, 339-397) • "Ko vidiš žensko, misli, da je hudič! Je neke vrste pekel!" (Papež Pij II., 1405-1464) • "Ženske je narava določila za skupni užitek." (Kapokrates, zgodnji kristjan in ustanovitelj samostanov) •  "Ženska je napaka narave … s svojim presežkom vlage in s svojo  podtemperaturo je telesno in duhovno … manjvredna … neke vrste  pohabljen, zgrešen, spodletel moški … polno udejanjanje človeške vrste  je samo moški." (Tomaž Akvinski, sv. cerkveni učitelj 1225-1274) • "Dekleta, ki nosijo mini krila, pridejo v pekel." (Jezuit Wild v 20. stol.) • "Blizu cerkve ne smejo stanovati ženske." (Sinoda v Coyaci, 1050) • "Kjer se zadržuje duhovnik, tja ženska ne sme vstopiti." (Sinoda v Parizu, 846) •  "Duhovniki, ki prenočujejo sum vzbujajoče ženske, morajo biti  kaznovani. Ženske pa mora škof prodati v suženjstvo." (2. sinoda iz  Toleda, 589) • “Ženska je ustvarjena kot pomočnica človeku.” (župnik Jože Pacek, 2001)  Tudi  to je del katoliških vrednot, ki jih uči in podpira ŠGV, ki pa so  protiustavne in tudi zato je državno financiranje ŠVG protiustavno in  nezakonito. In bodoči dijak mora sprejeti te vrednote, ki seveda niso  nobene vrednote, temveč zelo negativne izjave oz. označbe žensk. 16.  Na podlagi navedenega je jasno, da pomeni državno financiranje ŠGV  protiustavno in nezakonito ravnanje, kar velja tudi za sprejem dodatnih  meril za vpis oz. podpis izjave, s katero kandidati za vpis potrdijo, da  sprejemajo vzgojno-izobraževalno usmeritev šole in da si bodo za njeno  uresničevanje prizadevali, kot je to opisano zgoraj.  Zato vse tri  naslovnike pozivamo, da v okviru svojih pristojnosti storijo vse, kar je  potrebno in kar lahko, da se opisana diskriminacija takoj odpravi in da  se preneha z državnim financiranjem ŠGV, dokler se ta ne odreče tistim  katoliškim vrednotam in evangelijem, ki so v nasprotju s slovensko  ustavo. 17. Ker pa je verjetno podobna situacija tudi pri ostalih  gimnazijah, ki jih je ustanovila Katoliška cerkev oz. njen organ oz.  del, pa se naslovnikom predlaga, da v okviru svojih pristojnosti  preverijo tudi pri teh šolah, ali niso tudi one sprejeli diskriminatorne  pogoje oz. merila in tako na podlagi osebne okoliščine (versko  prepričanje) onemogočili vpis državljanom Slovenije na šole, ki so v  pretežni meri financirane iz javnih sredstev, torej s strani vseh  državljanov Slovenije oz. drugih davkoplačevalcev.  18. Pozivamo vas, da nam sporočite, kaj ste na podlagi te pobude naredili.  