Že od kar se je pred letom zamenjala vlada, državljani pričakujemo razkritje slabih kreditov: kdo jih je prejel, kdo jih je odobril in njihovo višino. Namesto tega smo priča teatru prikrivanja in zavlačevanja, ter znanosti o varstvu podatkov. 
Vlada je lagala, da popis nepremičnin ne bo podlaga za novo obdavčevanje, potem se je pretvarjala, da tega ni obljubila, potem je skurila milijone EUR za "projekt", potem popušila in užaljeno ugotovila, da bo morala poseči po manj prijetnih ukrepih. Ali slovenske vlade razumejo še kateri drug jezik kot fizično nasilje in granitne kocke?
Dragi trenutni oblastniki, želim vam predlagati, da ne sprejemate novih obdavčitev, dokler ne poveste, komu so šli kupi denarja iz državnih bank v obliki navideznih kreditov ob blagoslovu politikov iz leve in desne strani. Vi to veste. Tudi vam predlagam, da se do takrat ne zadolžujete in ne dajete obljub "vlagateljem", predvsem ne takšnih, kot ste jih očitno dajali do sedaj. Ne zavajajte nas z obljubami o ukrepih za gospodarsko rast, saj že dvajset let za gospodarstvo niste uredili niti tako osnovnih stvari kot je plačilna disciplina. Še več, ukinili ste SDK, ki je bil dejavnik preglednosti in plačilne discipline. 
Dodatno vam predlagam, da odgovora na moj predlog ne daste pisati vašim študentom, drugim zunanjim sodelavcem in začetnikom, saj vaše copy - paste puhlice na tem portalu ne zanimajo več nikogar. Zakaj ne bi enkrat odgovorili manj profesionalno in iskreno?