Predlagam, da se v Zakon o medijih in/ali v Zakon o radioteleviziji Slovenija, med kazenske določbe doda člen o globi za izvajanje cenzure. Za vsak neupravičen izbris komentarja na MMC RTV Slovenija (za katerega moderator/pisec novice z navajanjem alineje v pogojih uporabe ne upraviči izbrisa), se finančno kaznuje moderatorja in z ustrezno višjo globo odgovorno osebo.
Obrazložitev:
Svoboda izražanja je zapisana tako med svoboščinami Listine EU o temeljnih pravicah, kot tudi v Ustavi Republike Slovenije.
Predvsem v zadnjem letu se je na MMC RTV Slovenija razmahnilo arbitrarno, množično brisanje komentarjev uporabnikov, tako tistih, ki kršijo pogoje uporabe - "Standarde in pravila komuniciranja na spletnem mestu rtvslo.si", kot tistih, ki jih ne, in se jih cenzurira (verjetno) zaradi osebnih/političnih stališč pisca novice.
Menim, da je takšno ravnanje v nasprotju z načelom svobode izražanja, ter ne sodi v razvito, svobodno, demokratično državo (kamor se uvrščamo), zato predlagam finančno sankcioniranje cenzure za izvajalca cenzure, ter odgovorno osebo. Seveda pravica svobode govora ni absolutna, a za omejevanje sovražnega govora skrbijo pogoji uporabe, ki se jih je dosledno treba držati.