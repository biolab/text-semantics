 Po 174. členu Zakona o avtorski in sorodnih pravicah se vodi javni register avtorskih del. Pristojnost za vodenje registra  je poverjeno zasebnemu podjetju, kar je najmanj nenavadno. V zvezi s tem ni predpisanega nikakršnega postopka ali pogojev, ki naj jih izpolnjuje takšno podjetje, zato se postavlja dvom v strokovnost in verodostojnost taksnega sicer javnega registra. Po drugi strani je takšno privilegirano  podjetje "kvazi državni organ", na spletni strani (www.aas.si) pa nima navedenega niti zakonitega zastopnika podjetja niti strokovnjakov in njihovih referenc, ki  po zakonu podajajo mnenje, ali je neko delo avtorsko delo ali ne.
Predlagamo, da se vodenje javnega registra  avtorskih del prenese na Urad za intelektualno lastnino, ki vodi vse druge uradne, javne registre pravic industrijske lastnine, ali pa na ministrstvo (MGRT ali MK). Določi naj se enotni cenik za vpis avtorskega dela v register in cenik za strokovno mnenje o avtorstvu oz. avtorskem delu.
Podredno predlagamo, da se predpiše vsaj postopek podelitve pooblastila oz. koncesije za vodenje takšnega registra in da se pooblastilo zasebnim organizacijam podeli za le določeno obdobje in na podlagi javnega, preglednega in nediskriminatornega postopka. Zagotoviti je treba tudi stalnost in prenosljivost registra (da avtorjem ni potrebno ponovno vpisovati avt. dela v register, če se spremeni organizacija, ki vodi register).
 

Povezava do ZASP: www.pisrs.si/Pis.web/pregledPredpisa
174. člen ZASP
UKREPI ZA ZAGOTOVITEV VARSTVA
Register
174. člen
(1) Zaradi zavarovanja dokazov ali iz drugih razlogov lahko imetniki pravic iz tega zakona vpišejo ali shranijo izvirnike ali primerke svojih del, fonograme, videograme ali predmete kake druge svoje pravice v register zavarovanih del pri pristojni organizaciji.
(2) Dokler se ne dokaže nasprotno, se šteje, da ustrezne pravice na registriranih delih obstajajo in da pripadajo tisti osebi, ki je v registru označena kot njen imetnik.
(3) Register iz prvega odstavka tega člena je za določeno vrsto del eden za vso državo, javen in ga vodi organizacija, ki jo za to pooblasti urad.
(4) Če nastane dvom, ali gre za avtorsko delo, daje mnenje organizacija iz prejšnjega odstavka.
(5) Določbe tega člena nimajo vpliva na nastanek in varstvo pravic po tem zakonu.
 
 