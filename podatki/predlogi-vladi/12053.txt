Spoštovani,
skladno z Zakonom o štipendiranju se v zaključnem letniku srednješolskega izobraževanja za meseca julij in avgust štipendija ne izplačuje. Sprašujem se kakšen je razlog za to diskriminatorno določilo, ki ga narekuje zakon?
V kolikor se bo dijak takoj po zaključenem letniku zaposlil (bo prejel plačo), prijavil na zavod za zaposlovanje (bo prejel denarno socialno pomoč v času brezposelnosti), to ne vidim kot problematično, ker bo v vsakem primeru imel na voljo nekaj finančnih sredstev...
Vprašajmo pa se, kaj se bo zgodilo s tem dijakom, če se bo vpisal v nadaljnje izobraževanje npr. 3+2 ali na visokošolsko izobraževanje in ne bo našel dela v teh dveh poletnih mesecih? Ostal bo brez vsega, prejel ne bo niti evra. Včasih je prejel vsaj otroški dodatek....
Na spletni strani GOV.si je napisano tole opozorilo:
OPOZORILO: ko gre za prehod iz I. stopnje na II. stopnjo ali za prehod PTI- poklicno tehniško izobraževanje (3+2) je potrebno vlogo na novo oddati, saj gre v tem primeru za novo vlogo in ne za nadaljnje prejemanje državne štipendije.
Po prebranem sodeč, bo ta dijak zopet upravičen do državne štipendije z mesecem septembrom po novem programu, izplačilo na TRR pa bo pridobil šele okoli 15. oktobra. In to je dobil za nagrado, ker je izdelal letnik ter se vpisal plus dve leti ali celo na fakulteto, da bi pridobil višjo raven izobrazbe! To je vendar nedopustno! Vemo, da so do državne štipendije po večini upravičeni otroci iz socialnega dna in jim teh nekaj evrov zelo pomeni, prav tako pa tudi njihovim staršem.
Včasih je šolajoča mladina prejemala otroški dodatek do 26 leta + državno štipendijo, ki je bila v primerjavi s sedanjo nižja. Trenutno pa dijaki po 18. letu niso več upravičeni do otroškega dodatka in zato prejemajo višjo državno štipendijo. V tem primeru, ko ne prejmejo niti centa, so opeharjeni dvojno! Dejstvo je, da to določilo v obravnavanem zakonu ne sledi namenu državne štipendije, ki je spodbuditev izobraževanja in doseganje višje izobrazbene ravni upravičencev!
Zato pozivam Vlado RS, da to nespodbudno in diskriminatorno določilo nemudoma briše iz obstoječega zakona, oziroma se člen zakona zapiše tako, da ne bo veljal za dijake, ki se bodo nadaljnje izobraževali.
Lp, 
Nina
 