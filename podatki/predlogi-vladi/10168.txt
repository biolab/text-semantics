Zakon o javnem naročanju (ZJN-3) v svojem 61. členu (četrti odstavek) določa, da mora naročnik vsem gospodarskim subjektom, ki sodelujejo v postopku javnega naročanja, najpozneje šest dni pred iztekom roka za oddajo ponudb zagotoviti dodatne informacije v zvezi s specifikacijami in vse dodatne dokumente. Poudarek: "najpozneje šest dni pred iztekom roka".

Predlagam, da se to določilo spremeni tako, da je naročnik odgovore in dodatna pojasnila na prejete zahteve dolžan vsem gospodarskim subjektom zagotoviti v dveh delovnih dneh od prejema zahteve, v izjemnih primerih, ko to objektivno ni mogoče, pa najpozneje šest dni pred iztekom roka.

Obrazložitev: nekateri naročniki v javnih naročilih zlorabljajo določilo "najpozneje šest dni pred iztekom roka" in na prejete zahteve po več tednov ne odgovarjajo, vse odgovore pa nato objavijo "nekaj sekund" pred iztekom roka. S takim ravnanjem gospodarskim subjektom otežujejo pripravo kakovostnih ponudb, ali pa jim oddajo ponudbe povsem onemogočijo, saj po prejetih pojasnilih (kljub morebitnemu podaljšanju roka) ponudniki nimajo več dovolj časa za pripravo pravilnih ponudb oz. se pojavijo nove dileme, ki bi jih moral naročnik ponudnikom pojasniti. Nesprejemljivo je, da je javno naročilo javno objavljeno tudi mesec dni in več, naročnik pa ima pravico odgovoriti šele šest dni pred iztekom roka za oddajo ponudb. S takimi ravnanji lahko naročnik daje prednost tistim gospodarskim subjektom, ki odgovore še poznajo (npr. obstoječi dobavitelji in izvajalci), odvrača konkurenco, posledično prejme manj kakovostnih ponudb in na koncu slabše in/ali dražje dobave blaga in storitev.

Podobno določilo je vseboval že ZJN-1, ki je v tretjem odstavku 25. člena določal, da mora naročnik pisni odgovor posredovati najkasneje v treh dneh po prejemu zahtevka. Kot je razvidno iz prakse, ima izločitev te zahteve v ZJN-2 in ZJN-3 škodljive posledice tako za ponudnike, kot posledično tudi za cilje javnega naročanja.