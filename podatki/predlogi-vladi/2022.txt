Čeprav je, kolikor vem zaposlovanje v vladi in javni upravi trenutno ustavljeno vseeno predlagam uvedbo novega delovnega mesta in sicer z nazivom vladni inovator, s tem, da se pridevnik vladni po potrebi zamenja za ustreznega.
Predlog podajam z namenom zmanjševanja brezposelnosti. Izhaja iz opažanj od katerih naj navedem le enega za primer; pred kratkim je bila na mednarodni ravni opažena in nagrajena nočna lučka, ki je v svojem bistvu zelo enostavna. Videti je kot majhna hiška, dvokapnica, narejena le iz mlečnega akrilnega stekla. Nanjo naj bi po končanem branju v postelji odložili knjigo, odprto na strani kjer smo končali. Tako knjiga postane streha te hiške. Zamisel je všečna, izdelek pa ima svojo ceno. Tako preprosta zamisel lahko zaposli vsaj tri ljudi, z boljšo ali odlično prodajo pa celo mnogo več.
Spremljam novosti na področju oblikovanja, poskusil sem se tudi z inovacijami zaradi česar se upam trditi, da kvalitetna delovna mesta ni težko ustvarjati, potreben pa je kapital in nadzor.
Po drugi strani statistika pravi, da 90% inovatorjev po svetu umre v revščini. Mnogi od njih sanjajo o velikem metu. Kljub temu sem prepričan, da je med njimi dovolj realistov, ki bi sprejeli solidno plačano delo za državo v zameno za takšne inovacije in oblikovne rešitve. Bolje vrabec v roki ... .
Ko bi inovator ali morda celo več njih, predstavil svojo inovacijo bi jo ovrednotili: poznavalec trga, poznavalec proizvodnih procesov, finančnik in po potrebi še kdo. Dokončanemu projektu bi vsak od njih dal oceno potencialne uspešnosti s svojega vidika. Na podlagi le te bi vlada odobrila finance.
Ko bi projekt zaživel bi ga lahko prodali s predkupno pravico vpletenih delavcev, lokalnih obrtnikov, itd ali pa na dražbi.
Država bi dobila povračilo investicije, predvsem pa bi zaposlila nekaj nezaposlenih, ki bi se spremenili iz prejemnikov pomoči v davkoplačevalce.
Inovator bi lahko po naročilu vlade iskal specifične rešitve za določene vrste nezaposlenih ali pa glede na njihovo lokacijo.
Menim, da bi si takšen producent delovnih mest svojo plačo še kako zaslužil, javnost pa bi budno spremljala projekt, kar bi bila še dodatna zaveza in spodbuda za rezultat. Vem tudi, da imamo kulturnike, ki jih plačujemo za tekoče in minule zasluge, česar jim ne oporekam sem pa mnenja, da bi v tem trenutku še bolj potrebovali ljudi, ki bi naredili več na področju primarnih potreb.
Konec koncev pa bi projekt kot tak pritegnil pozornost mednarodne javnosti, s čimer bi dobili tudi nekaj potrebne pozornosti za utrjevanje blagovne znamke Made in Slovenija.