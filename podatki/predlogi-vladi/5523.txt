Spoštovani,
zadnjih nekaj let zelo pogrešam bivšo SDK (Služba državnega knjigovodstva, za mlajše generacije - SDK je bil državni finančni policaj, pri katerem so imela vsa podjetja odprt račun in ves promet je potekal preko tega računa). SDK je Slovenija ukinila 1994 in je nalogo upravljanja z računi pravnih oseb preselila na APP (Agencijo RS za plačilni promet, na kratko) in naprej na banke, nadzor nad plačilno disciplino je izpustila, preostanek dolžnosti pa porazdelila med DURS in takratno APP in kasneje na novo nastali AJPES.
Posledica razpustitve SDK kot vrhovnega finančnega policaja je bila kopica novih možnosti mahinacij, podjetja so lahko začela zamujati s plačili, fiktivne bilance in by-pass podjetja so imela tako odprto pot do ekonomsko-finančne situacije, kot smo ji priča dandanes. Nedopustno je, da finančni minister na vprašanje, koliko je dolžnikov, ki nimajo poravnanih obveznosti v roku plačila in kolikšen je znesek teh neplačanih računov odgovori, da tega podatka nima nihče v Sloveniji. Ma kaj nedopustno, to stanje nekje med katastrofo in sabotažo! Bivša SDK je imela vsak trenutek vse te podatke na voljo in ne samo to - SDK je ukrepala zelo ažurno in redki so si privoščili zamudo plačila več kot 7 dni!
Danes pa imamo ogromne luknje v financah, graben 4+ milijard iz naslova slabih kreditov in financiranj je le en del te praznine. Prepričan sem, da če bi danes vsi želeli poravnati vse svoje dolgove vsem upnikom, bi zmanjkalo precej več, kot le te 4 milijarde. In gre potlej v stečaj ena naša banka, Vlada cinca med prepustitvijo dolgov na ramenih banke in poravnavi iz proračuna (kar je popoln nesmisel - le kateri dober gospodar bi dal propadli banki več 10 milijonov za zgrešena posojila in naložbe?!) in na koncu zmaga EN SAM LOBIST, ki je nekje med svetniki in poslanci precej domač in ki ima na tej banki okoli 1 milijon depozita, država pa v primeru stečaja jamči le za vloge do 100.000 eur....in zlobira, ta EN TIP, da DZ sprejme odločitev o pokritju dolgov banke iz proračuna. Haloooo???!!!
Skratka, brez nadzora v smislu finančne policije SDK, ki mora imeti vpogled in učinek na vse bančne račune pravnih oseb, bo kakršenkoli ukrep reševanja finančne krize v Sloveniji bolj kot ne brezploden. Zato mora Slovenija TAKOJ uzakoniti nadzorni organ z izvršilno funkcijo, ki bo (ne takoj, ker to bi bila spet katastrofa) POČASI začel pritiskati na neplačnike in slabe plačnike in bo pač tiste, ki niso ekonomsko dostojni, da tako rečem, počasi pomikal bodisi proti plačilni disciplini ali pa pač v stečaj. Drugače ne gre.
Državna podjetja bodo potlej povsem drugače razmišljala o pujsasto nemarno visokih nagradah in odpravninah, ker bodo pač prisiljena NAJPREJ razčistiti s svojimi neplačniki in lastno finančno šalabastiko, ko bodo pa poslovala pozitivno in stabilno, pa naj si zaradi mene delijo milijone.