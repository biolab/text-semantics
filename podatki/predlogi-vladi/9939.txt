Veliko je že bilo napisanega glede ničelne tolerance do alkohola pri vožnji.
Glede na tragedije v zadnjem času, se moramo kot civilizirana in odgovorna družba ponovno vprašati ali smo pripravljeni sprejeti resne in učinkovite spremembe za zaščito človeškega življenja.
 
Rešitev mora biti sistemska in ne samo področna. Pričeti moramo v primarnem šolstvu in nadaljevati vse do terciarnega. Izoblikovati je potrebno učinkovite metode in sisteme informiranja in poučevanja otrok, da se jim odpre vidik odgovornosti do ohranjanja človeškega in nasploh vsakršnega življenja.
Nadalje se morajo spremembe zgoditi tudi v avtošolah. V avtošolah bi moralo biti obvezno predavanje tudi o posledicah prometnih nesreč. Kaj te prinesejo za seboj, kakšne travme doživljajo vsi udeleženci in kako preprečiti takšne tragedije.
Pri tem je potrebno spremeniti tudi kaznovalno politiko in sisteme. Strožje kazni, daljše zaporne dobe, obvezno obiskovanje psihoterapij, odvzem vozniške za vse življenje...
Zakonodajo je potrebno urediti medresorsko in s tem vsekakor ni malo dela. Sicer pa davkoplačevalci zaposlujemo številne strokovnjake, ki so sposobni pripraviti ustrezne spremembe. Časa za implementacijo takšne spremembe je malo oziroma ga ni. Delati je potrebno začeti včeraj in končati danes. Zatorej, zavihajmo rokave in veselo na delo.
Država bo pokazala koliko je vredno človeško življenje.