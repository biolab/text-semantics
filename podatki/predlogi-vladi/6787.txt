Bolj kot berem odzive pristojnih organov, bolj sem prepričan, da je ta portal nesmiseln. Organi vsak predlog soočijo z obstoječo zakonodajo ali zatečenim stanjem (recesija!?) in odgovorijo, da zakonodaja predlaganega ne dopušča ali pa, da je to že urejeno nekje drugje na način, ki državljanom žal nič ne koristi. Berem floskule, da nič ni možno, da zakonodaja tega ne dopušča, da so nemočni in tako dalje. Sprašujem se, čemu se potem državljani sploh trudimo s temi predlogi, saj očitno niso namenjeni temu, da bi se kar koli SPREMENILO, pač pa le, da državljani dobimo občutek, da nas nekdo posluša (ukrene pa nič). 90% odgovorov gre v smeri, da zakonodaja nečesa ne dopušča. To je samo še toliko bolj pokazatelj, da je taka zakonodaja pisana na kožo državi ne pa državljanom. Pričakoval sem spremembe, premike, izboljšave, dobil pa figo. Gre samo za lažni občutek neke participacije in "demokracije", ki pa nima nikakršnega učinka. Pozivam vlado, da ta portal bodisi ukine bodisi izvede spremembe med svojimi birokrati, da bodo ti dejansko iskali rešitve za državljane namesto načinov, kako se spremembam izogniti.    Prav tako pozivam upravljalce tega portala, da izdelajo in objavijo statistiko vprašanj in odzivov pristojnih organov, ter javnosti predstavijo, kakšen je rezultat naših predlogov (izdelajte kategorije odgovorov, npr.: "predloga ni mogoče realizirati", "zakonodaja tega ne dopušča", "rešitev že obstaja", "državne službe bodo uvedle spremembe in omogočile rešitev", itd.). Da vidimo, kakšen je dejanski učinek naših predlogov.