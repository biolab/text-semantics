Glede na koalicijsko pogodbo te vlade in nekaterih informacij iz medijev se bo pod to vlado uvedel nepremičninski davek. Z njim pa naj bi bilo povezano novo vrednotenje nepremičnin. Ker si vsi želimo, da bo ta davek (če bo res uveden) čim nižji, je po mojem potrebno zagotoviti dvoje: - nepremičnine morajo biti ovrednotene čim bolj realistično (če bo nek tajkun plačeval za svojo smešno nizko ovrednoteno vilo samo drobiž, bomo pač ostali morali plačevati več) - vrednotenje nepremičnin naj stane čim manj (stroške vrednotenja bomo seveda pokrili davkoplačevalci).
Za čim cenejše in čim bolj pošteno določitev tržnih vrednosti nepremičnin predlagam naslednji postopek: (1) Ocenjene vrednosti naj bodo za začetek take kot so sedaj. (2) Če kdo meni, da je neka tuja nepremičnina ovrednotena prenizko, naj pove koliko je ta nepremičnina vredna oz. za koliko bi jo on odkupil (mora dati zavezujočo ponudbo). Potem se lastnika nepremičnine pozove, da bodisi sprejme novo vrednotenje nepremičnine, ali pa nepremičnino proda za ceno, ki je predlagana kot novo vrednotenje. Da pa se ne bi kdo zajebaval z nabijanjem vrednotenj tujih nepremičnin, bi bilo potrebno vrednotenje tuje nepremičnine (in z njim povezano zavezujočo ponudbo za odkup) podkrepiti s kavcijo (recimo 10% ponujene cene), katera bi ostala lastniku nepremičnine, če se le-ta odloči za prodajo, predlagatelj novega vrednotenja pa odstopi od zavezujoče ponudbe za nakup. (3) Če kdo meni, da je njegova nepremičnina ovrednotena previsoko, naj sam pove koliko je vredna, vendar se s tem obvezuje, da bo to nepremičnino prodal prvemu, ki bo ponudil več. Če lastnik sprejme vrednotenje iz točke 1 ali 2, seveda ni dolžan prodati nepremičnine nikomur.
Na tak način bi trg poskrbel, da bi bile vse nepremičnine v zelo kratkem času ovrednotene po tržni ceni. Sistemsko bi se odpravila možnost, da cenilci naredijo kakšno smešno nizko cenitev za nepremičnine kakšnega veljaka. Razen nekaj administracije pa ne bi tako vrednotenje stalo praktično nič.  