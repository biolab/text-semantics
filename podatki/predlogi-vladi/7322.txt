Spoštovana Vlada RS, 
Svet za odziv na sovražni govor je prejel prijavo, ki se nanaša na forume na spletni strani predlagam.vladi.si in vsebine, povezane z migrantsko krizo. 
Prijava se nanaša predvsem na dva predloga, podana na to spletišče, oz. na komentarje pod ta dva predloga: 
predlagam.vladi.si/webroot/idea/view/6997
predlagam.vladi.si/webroot/idea/view/7005
Po pregledu spletišča, kjer je pogost komentator  anonimnež »peter g«, ki širi med bralke in bralce stereotipe o migrantkah in migrantih in jih tudi žali (recimo s tem, da predlaga, da bi vsem za prehrano ponujali svinjska rebra itd.), smo presodili, da si ta prijava zasluži naš odziv v obliki predloga vam.
Podpiramo preglednost dela vlade in možnost, da posameznice in posamezniki z Vlado RS lahko komuniciramo na ta način, a zavedati se je treba, da tovrstni portali, ki so dostopni prek interneta vsakomur, za seboj potegnejo tudi določene odgovornosti. V primeru dopuščanja komentarjev brez »uredniškega« poseganja vanje se na portalu seveda lahko znajde tudi neprimeren in celo sovražen govor. Spletno mesto Vlade RS ne bi smelo biti poligon za takšne in drugačne sovražnosti, lahko je le mesto za civiliziran in kulturen dialog. Odgovornost Vlade RS kot upravljavca portala predlagam.vladi.si po našem mnenju obsega tudi odgovornost presoje, kakšne vrste dialoga si Vlada RS na tem portalu želi, kakšne vrste besednjak bo podpirala oz. tolerirala. V veliko pomoč so zato lahko pravila, kjer bi morala Vlada RS jasno povedati, kakšnega govora ne bo dopuščala, kako bo komentatorje na neprimeren govor opozarjala in predvsem, kdaj bo neprimeren govor (v skladu s postavljenimi pravili) tudi umaknila oz. izbrisala.
V zakonodajnem postopku je v drugem branju Zakon o medijih (Zmed – C), ki bo v 18. členu (le ta določa odgovornost urednikov) spremenjen in bo določal, da odgovorni urednik odgovarja tudi za vsebino komentarjev in drugega avdiovizualnega materiala bralcev, poslušalcev ali gledalcev. Nadalje predlog spremembe določa tudi, da mora odgovorni urednik oblikovati pravila za izbiro in vključitev komentarjev ter jih javno objaviti na primernem mestu v mediju. Komentar, ki ni v skladu z objavljenimi pravili, mora biti v najkrajšem možnem času umaknjen. 
Vladi Republike Slovenije predlagamo, da sprejme podobna pravila o komentiranju, ki ga dopušča na forumih pod vsakim posameznim predlogom, ki ga poda zainteresirana javnost, in določi neke vrste uredniško politiko (pa čeprav portal predlagam.vladi.si ni medij), kot to določa predlog Zakona o medijih. Na ta način bo javnosti dala jasen znak, da vsakovrsten govor na njenem spletišču ni dopusten in da bo v skladu z vnaprej določenimi pravili neprimeren govor s spletišča tudi brisala. Vsi skupaj moramo doprinesti k umirjanju strasti in umirjenemu dialogu, saj »begunska kriza« še ne bo kmalu končana. Prva med vsemi je zagotovo Vlada RS, ki naj poleg vseh ukrepov za delo z migrantkami in migranti ne pozabi tudi na ta pomemben segment realnosti migrantske krize – opozarjanja na neprimerno sovražno retoriko. 