Predlagam, da se prepovedo referendumi v času kriz in da se razglasi izredno stanje. Razlog je v tem, da referendumi onemogočajo izvedbo varčevalnih in strukturnih ukrepov.
Obrazložitev:
Prvi odstavek 16. člena Ustave RS določa:
S to ustavo določene človekove pravice in temeljne svoboščine je izjemoma dopustno začasno razveljaviti ali omejiti v vojnem in izrednem stanju.
Menim, da kriza, v kateri smo, izpolnjuje vse pogoje za izredno stanje.
Prvi odstavek 92. člena Ustave RS glede razglasitve izrednega stanja določa:
Izredno stanje se razglasi, kadar velika in splošna nevarnost ogroža obstoj države. O razglasitvi vojnega ali izrednega stanja, nujnih ukrepih in njihovi odpravi odloča na predlog vlade državni zbor. 
Obstoj Slovenije je ogrožen, ker pribitki na državne obveznice Republike Slovenije strmo naraščajo. Slovenija bo slejkoprej prisiljena zaprositi za evropsko pomoč - če bomo še tukaj zatajili, nam grozi grški scenarij. Nato nam grozi izstop iz evra in Evropske unije, kar pa bi Slovenijo gospodarsko in mednarodnopravno pahnilo za več kot 50 let nazaj, med države v razvoju. Lahko bi se celo zgodilo, da bi kakšna bogatejša država kupila Slovenijo (tako kot to zdaj grozi Grkom, da bodo tujci pokupili grške otoke) in Slovenije ne bo več.
 