Problematika anonimnih prijav, zlasti v šolskem prostoru ne ogroža samo žrtev zlonamernih pisanj in drugih napadov na človekovo dostojanstvo, ampak spodkopava zakonito delovanje institucij pravne države ter s tem ogroža tudi skupno dobro in javni interes.  K temu v pripetku dodajamo povzetek prostovoljskega Posveta o preprečevanju diskriminacije v dvojnem zrcalu anonimnih prijav in  predlagamo celosten, sistemski in sistematičen pristop k reševanju zadevne problematike. 

Medtem je Evropski parlament sprejel skupne standarde obravnave prijav in zaščite prijaviteljev v javnem interesu- t.i. žvižgačev. Zato k temu predlogu dodajamo še našo objavo "Skupni evropski standardi obravnave prijav in zaščite »žvižgačev«" (http://www.irvd.si/skupni-evropski-standardi-obravnave-prijav-zascite-zvizgacev/). 

Pri obravnavi problematike anonimnih prijav, zaščite dobrovernih prijaviteljev in žrtev zlonamernih prijav je prav tako pomembno upoštevati nacionalne strateške dokumente, ki določajo politiko obvladovanja varnostnih tveganj nasilja, kriminala, nasilnega radikalizma idr. varnostnih groženj; tako kot je to predvideno v ključnih strateških dokumentih države za področje nacionalne varnosti in obvladovanja kriminalitete, ki jih je pred kratkim v svojih predlogih zajela Vlada RS, in sicer: predlog Resolucije o strategiji nacionalne varnosti in Resolucije o nacionalnem programu preprečevanja in zatiranja kriminalitete.

Kakorkoli se bo zdaj nacionalni zakonodajalec odločil glede prihodnjega, de lege ferenda urejanja večrazsežnostne problematike anonimnih prijav ter zaščite dobrovernih prijaviteljev in žrtev zlonamernih prijav,  kaže, da bo zakonodajno urejanje ob  upoštevanju omenjenih vseevropskih standardov in strateških dokumentov države za področje nacionalne varnosti in obvladovanja kriminalitete v širšem smislu neizogibno poseglo tudi v različne področne zakone,  na primer: od Zakona o integriteti in preprečevanju korupcije do inšpekcijske, okoljske in prostorske ter delovnopravne zakonodaje.

 
Zato vabljeni k razpravi!

 
S spoštovanjem

IRVD   

 