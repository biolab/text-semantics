Predlagam vladi, da v dobro otrok, predvsem pa njihovih staršev spremeni način vpisa v srednje šole. S pravilnikom (!!!) določen način vpisa v dveh krogih v času številčno najmočnejših generacij otrok povzroča stres in tudi neenakopravno obravnavo otrok, kjer morda njihovi starši niso najbolj seznanjeni, kaj in kako je potrebno spremljati in kake kalkulacije upoštevati.
Postopek vpisa naj bo v celoti narejen na način, kot je sedaj narejen drugi krog (prvi krog se torej v celoti spusti in ukine) - bodoči dijak po vrsti našteje srednje šole in programe po želenem vrstnem redu. Nato po pridobitvi končnih ocen (in morebitnih drugih kriterijev) dobi mesto v šoli, kjer glede na svoj učni uspeh in interes za šolo pride na najvišje mesto, kjer njegove točke zadostujejo za vpis.
Sedaj namreč je situacija, ko (zaradi prenosa prijav v zadnjem trenutku, ko te informacije niso objavljene na spletnih mestih šol, zaradi morebitne še kake nenačrtovano izgubljene točke med aprilom in junijem) zelo realno pride v situacijo, ko zaradi "napačno" izbrane prve šole (kjer za las zgreši omejitev) nato v drugem krogu ne uspe kljub višjemu uspehu od tistih, ki so na šoli že vpisani, na šolo druge ali tretje izbire.
Določene gimnazije v Lj imajo namreč za drugi krog za kar 12 pik višjo omejitev kot v prvem krogu.
Na ta način dejansko dosežemo vpis v srednjo šolo najbližje želji učenca na podlagi dokazljivih učnih rezultatov.
Zavedam se tudi, da je situacija resnično pereča zgolj v Ljubljani, saj po pogovorih s starši iz drugih koncev Slovenije tam v času, ko večina gimnazij omejitev sploh nima, sploh ne razumejo težave.
Sprememba torej v ničemer ne prikrajša kateregakoli učenca, zagotovi pa jasen, transparenten in razumljiv postopek vpisa, ki zagotavlja vpis na šolo glede na uspeh učenca in interes, ne pa tudi glede na "pokeraško žilico" otroka in njenih/njegovih staršev. V naslednjih letih pričakujemo dve še številčnejši generaciji, ki bi jih lahko že vpisovali na spremenjen način. Glede na to, da ta postopke za drugi krog že deluje, tudi z izvedbo ne more biti kakršnihkoli težav - zažene se samo drugi krog.