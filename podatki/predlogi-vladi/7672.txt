Predlagam spremembo pravilnika o delitvi stroškov ogrevanja v večstanovanjskih stavbah v delu, ki trenutno določa, da se stanovanju, kjer porabljena energija ne dosega 40% energije, ki bi stanovanju pripadla glede na kvadraturo odmeri poraba v velikosti 100% porabe po kvadraturi. Predlagam, da se ta delež spremeni v 40%. Ta meja je postavljena po zagotovilih pripravljavcev pravilnika zaradi stanovanj, ki niso stalno naseljena ali se ne ogrevajo. Določilo je zelo nelogično. Stanovanju, ki porabi 41%, se obračuna 41%, stanovanju, ki porabi 40% se obračuna 40%, stanovanju, ki porabi 39% ali celo manj, pa se obračuna 100%. Nelogično nepravično in najbrž tudi neustavno. Lahko bi sicer tudi polemiziral o smiselnosti in višini te meje, ampak tokrat ne bom. Smiselnost predloga utemeljujem tudi s primerom svojega stanovanja. V mojem stanovanju v manjšem bloku sem vgradil sodobna okna. Ker sem ekološko ozaveščen taka, primerna za pasivne hiše. Na vseh radiatorjih imam termostatske ventile. Ker je žena bolj zmrzljive sorte imamo v stanovanju 23-24 stopinj celzija, razen v spalnici. Stanovanje se redno zrači večkrat na dan. Iz 3 strani imam zunanje stene, ki niti niso posebno dobro izolirane (po sedanjih standardih bi bile bolj), na četrti je v večjem delu hodnik, zgornji sosed ima izmerjeno 22-23 stopinj, spodnji pa se stalno pritožuje, da ga zebe in naj bi imel (neizmerjenih) 20 stopinj (ima stara, skoraj razpadajoča okna). V stanovanju ni skupnih vodov, ker je vertikala samo na hodniku. Moje stanovanje se torej ne ogreva na račun sosedov, ampak prej obratno. Kljub temu se dogaja, da v posameznih mesecih ne dosegam 40% povprečne porabe in mi upravnik v skladu s pravilnikom obračuna 100% povprečne porabe. Če bi se obnašal racionalno, bi zjutraj, ko grem v službo, odprl okna na stežaj in dobesedno zmetal nekaj energije skozi okno, da bi dosegel teh 40%, vendar se mi to kot ekološko ozaveščenem upira. Sprijaznil bi se tudi s tem, da plačam 40% povprečja tudi če porabim samo 30%, ampak kaznovanje zaradi varčevanja (ki ni pretirano varčevanje), je pa res nedopustno. Dejansko plačujem razsipnejšim sosedom že na 3 načine: 1. plačevanje fiksnega dela glede na kvadraturo v višini 20-50% računa, katerega plačamo vsi enako, varčni in razsipni, 2. plačevanje dela energije, ki gre preko tal in stropa v sosednji stanovanji (ta del je očitno majhen, ker drugače ne bi imel tako nizke porabe) 3. plačevanje večjega deleža porabe od dejansko porabljenega (razlika med porabljenim in 100% oziroma po predlogu 40%). V pravilniku je sicer še nekaj anomalij, ki pa jih trenutno niti ne predlagam. Eno je recimo določilo o obračunavanju po kvadraturi, če katero stanovanje presega 5-kratnik povprečja. Znan je primer stolpnice v Štepanjskem naselju, ki je dobro izolirana, skozi vse sobe pa potekajo vertikale, ki že same precej ogrevajo stanovanja, tako da je v večini stanovanj poraba minimalna. Med 160 stanovanji jih ima par še stara okna, nekaj pa je kadilcev s stalno odprtimi okni, ki pa stanovanja močno dogrevajo in seveda presegajo povprečno porabo za 5 in večkrat. Stanovalci so plačali za merilce (na vsakem radiatorju), plačujejo tudi mesečno odčitavanje, obračun pa se dosledno izvaja po kvadraturi. O absurdu in neenakosti priča tudi primerjava s kakim starejšim blokom, ki nima centralne kurjave ali pa s kakšnim novejšim, kjer ima vsako stanovanje lastno centralno plinsko kurjavo. V teh stanovanjih pač lastnikom, ki porabijo manj kot 40% ali celo 0 ni treba na koncu plačevati deleža po kvadraturi, ali pa zato, ker so ogrevali premalo, na koncu meseca vsakemu sosedu prinesti vedro premoga oziroma jeklenko plina.