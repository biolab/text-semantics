Predlagam, da vsak večji kraj dobi pravico, da en dan v letu organizira sejemski dan, ko ljudje lahko prodajajo in kupujejo brez davka in brez državne regulacije. Takrat tržni inšpektorji ne bi smeli globiti na območju sejma.
Gre za del slovenske kulture, ko so vasi imele pravico organizirati sejemske dni na dan farnega zavetnika, kar je postalo praznik proste trgovine in druženja med ljudmi. Že absolutistični vladarji, kot je Marija Terezija, so se zavedali pomena lokalne iniciative, toliko bolj bi se tega morala zavedati današnja ljudska oblast. 
Predstavljam si, da bi se po slovenskih krajih sprostilo veliko kreativne energije, veliko mreženja o katerem govori predsednik vlade. Vsak kraj bi lahko za en dan postal Silicijeva dolina, o kateri govori predsednik države.
Podoben dan obstaja na Nizozemskem, ko na kraljičin rojstni dan, ljudje zasedejo ulice in predvsem je užitek videti otroke, ko vadijo svoje trgovske spretnosti. Torej se da, tudi po EU pravilih. Tudi Slovenci smo dobri trgovci, obstaja velika želja po šolskih bazarjih, vaških tržnicah, vendar FURS-ova pravila to iniciativo zatirajo. Vse kar je potrebno je, da država pokaže, da je res ljudska in FURS za en dan prepusti iniciativo ljudem. 