Predlagam vladi, naj postavi (pač z ustreznim aktom preko nekega "izvajalca") internetno stran s celovitim ter poenotenim interaktivnim voznim redom avtobusov za celo državo. Nekaj podobnega, kot imajo železnice. Vtipkaš željeni datum, začetno ter končno postajo in ti izpiše vse vožnje VSEH podjetij. Če relacija ne obstaja, pa ti predlaga najbližje možnosti. Z ustrezno zakonsko osnovo (zakonom, uredbo) pa naj predpiše vsem prevoznikom, da morajo obvezno vnašati ažurne podatke.
Zdaj lahko že v Guglovih zemljevidih vidiš avtobusne postaje v svoji okolici, s klikom nanje pa vidiš vozne rede pač tistih podjetij, ki niso bila prelena posredovati podatke; ne pa vseh. Pa vsako podjetje ima zdaj nek svoj izgled ("uporabniški vmesnik") in se je prava muka prebijati skozi; pa morje vseh mogočih oznak, kaj vozi/ne vozi ob delavnikih, praznikih, šolskih dneh razen takrat... itd. Ne vidiš možnih povezav relacij z avtobusi različnih podjetij ... Na železniškem vidiš vse možnosti za nek datum, ne glede ali je "šolska sobota ali dan pred praznikom". Avtobusi pa - znajdi se, kdor se more.
Ureditev tega informacijskega kaosa bi bila dober korak v smeri večje uporabe javnega prevoza. (O kateri pa je najlažje samo kokodakati nič pa narediti, kajneda?)