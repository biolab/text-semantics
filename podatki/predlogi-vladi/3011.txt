Pozdravljeni,
 
v smislu poenostavitve davčnih in drugih postopkov predlagam, da se liberalizira plačevanje študentskega dela tako, da lahko to izvajajo vse pravne osebe v državi.
Provizijo, ki jo trenutno pobirajo študentski servisi, naj obdrži delodajalec in jo nameni za kaj bolj koristnega, recimo za to, da študentu dvigne urno postavko.
Menim, da je to prvi korak v poti izenačitve oblik zaposlitve, ki pametno izloči tiste člene v verigi plačil študentov, ki pravzaprav ne dodajajo nobene dodane vrednosti. Seveda lahko študentski servisi še naprej opravljajo svojo dejavnost, vendar bodo verjetno morali, če bodo želeli zaslužiti svoj del pogače, študentom ponuditi kaj več, kot sedaj. S tem mislim predvsem garancijo plačila za vsa dela, ki jih posredujejo. Samo posredovanje plačila ne zasluži tako velike provizije.
V praksi bi zadevo rešili tako, da bi podjetja, podobno kot za najemne in avtorske pogodbe, na durs oddajala določen obrazec in ob plačilu odvedla "koncesijske dajatve" Dursu. Denar bi Durs naprej delil po obstoječih delilnikih.
Odločitev vsakega študenta posebej bi torej bila, ali se dogovori z delodajalcem neposredno, ali pa želi vmes še nekega posrednika, ki mu morda garantira plačilo ali nudi kakšno drugo zanj ugodno storitev.