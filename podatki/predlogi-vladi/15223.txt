Evropska direktiva 2006/126/ES določa rok za uskladitev starih vozniških dovoljenj in novo izdanih vozniških dovoljenj 19. januar 2033. Slovenija je bila v preteklosti že deležna postopka pred Sodiščem EU, ker v nacionalno zakonodajo ni pravilno prenesla pravil EU o vozniških dovoljenjih. Slovenija je bila ena prvih evropskih držav, ki je uzakonila obvezen prehod na novo vozniško dovoljenje.
Rok za prehod se je med tem že dvakrat podaljšal, kljub temu pa še vedno za desetletje prehitevamo obveze evropske unije, za kar ni nobene potrebe.
Po zadnjih podatkih je starih vozniških dovoljenj, ki jih je treba zamenjati skoraj polovico, pri čemer države nič ne zavezuje, da za kar desetletje prehiteva EU. Ker rok za menjavo sovpada s pričakovanim vrhom Covid epidemije, je realno pričakovati, da bo tako množičen obisk (nekaj sto tisoč imetnikov vozniškega dovoljenja) upravnih enot pripomogel le k širjenju Covid epidemije. Imetniki morajo namreč osebno obiskati upravno enoto.
Menim, da s prehodom ne gre hiteti tudi iz razloga, ker Evropska direktiva priporoča vključitev mikročipa za izboljšanje ravni zaščite, pri čemer slovenska vozniška dovoljenja tega pogoja ne izpolnjujejo. Prav tako je predvidena uskladitev vozniških dovoljenj znanstvenemu in tehničnemu napredku, ki je bil od leta 2006 precejšen. V današnjem času je uporaba brezstičnih tehnologij praktično nekaj vsakdanjega zato je mogoče pričakovati, da bo uporaba brezstične tehnologije nujna tudi pri vozniških dovoljenjih. To bi bilo treba urediti na ravni EU, za kar je še desetletje časa, pri čemer je treba upoštevati, da se praktično vsi ostali dokumenti sedaj obdelujejo s pomočjo elektronske tehnologije, le pri vozniških dovoljenjih ta tehnologija zaostaja. Realno je pričakovati, da bo ob uvedbi potrebno zamenjati vsa vozniška dovoljenja, to pa bi povzročilo le dodatne enormne stroške.
Nenazadnje se z uporabo brezžične tehnologije izognemo prenašanju nalezljivih bolezni, saj dokumenta ne bi bilo potrebno več fizično prijemati in bi se s tem lahko izognili prenašanju povzročiteljev bolezni.
Zato predlagam uskladitev roka za prehod na nova vozniška dovoljenja v skladu z rokom Evropske direktive in sicer naj se spremeni Zakon o voznikih (Zvoz-1) tako, da se v 1. odstavku 93. člena datum 19. januar 2023 zamenja z datumom 19. januar 2033.