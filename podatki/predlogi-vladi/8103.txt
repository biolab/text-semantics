Predlagam dopolnitev/spremembo 37. člena Zakona o zdravniški službi, tako da se doda nov pogoj za odvzem zdravniške licence  - za krivo pričanje zdravnika, kjer se kasneje izkaže, da pacientovo  zdravstveno stanje ni takšno, kot je navajalo zdravniško mnenje.
Ukrep bi bil progresiven - ob prvi kršitvi bi sledil odvzem licence  za dobo npr. 2 leti (obenem mnenje zdravnika s to opombo v svoji kartoteki na sodišču več nebi bilo relevantno), ob drugi enakovredni ugotovljeni kršitvi bi se licenca odvzela trajno.
 
Obrazložitev:
Namen predloga je krpanje zakonske luknje, zaradi katere se v  nekaterih primerih uspešno izogiba sojenju ali prestajanju zaporne kazni  (npr v primerih Zidarja in Bavčarja, kjer se je po uspešni prekinitvi  sojenja/prestajanja zaporne kazni izkazalo, da zdravje pacienta v  resnici ni ogroženo in je torej šlo za krivo pričanje zdravnikov).
 
Obrazložitev 2:
Dne 30.09.2016 sem oddal predlog (predlagam.vladi.si/webroot/idea/view/7818) z istim naslovom in danes (24.01.2017) je pristojni organ nanj podal odgovor. Pristojni organ se v odgovoru ni dotaknil vsebine predloga, pač pa ga je zavrnil z obrazložitvijo "da je potrebno v skladu z načelom zakonitosti pravice in obveznosti,  kamor sodi npr. tudi odvzem licence, določiti na ravni zakona in ne  podzakonskih predpisov", ker sem predlagal dopolnitev 31. člena Pravilnika o zdravniških licencah, namesto 37. člena Zakona o zdravniški službi. 
V tej, ponovni oddaji predloga, sem navedel pravilni člen, ki bi ga bilo treba dopolniti/spremeniti, z upanjem, da so prepreke, ki so onemogočale vsebinski odgovor pristojnega organa s tem odstranjene.