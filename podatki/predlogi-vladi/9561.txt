V odzivu na predlog podaljšanja časovnih terminov v katerih velja prepoved prehitevanja za vozila nad 7,5 ton na avtocestah Ministrstvo za infrastrukturo v odgovoru št. 010 – 22 / 2018 / 44 – 02121245 odgovarja, da se Vlada zaveda problema že od leta 2007. Ugotavlja, da prehitevanje tovornih vozil zmanjšuje varnost uporabnikov avtocest in zmanjšuje pretočnost. Poudarja, da prehitevanja tovornih vozil ni mogoče v celoti prepovedati. Zapišejo, da podaljševanja časovnega obdobja prepovedi prehitevanja za tovorna vozila (nad 7,5 ton) trenutno ne načrtujejo.
Ministrstvo ugotavlja, da problem obstaja, vendar žal ne ponudi rešitev, zato podajam nov predlog.
Cestnina za tovorna vozila trenutno temelji na prevoženi razdalji na cestninski cesti, številu osi vozila in emisijskem razredu EURO vozila (o goljufijah z dodatkom AdBlue so vas sicer uporabniki tega portala že opozarjali). Predlagam, da se kot dodatni kriterij za ceno cestnine uvede čas vožnje. S takšnim ukrepom bi vsaj delno razbremenili obremenjenost avtocest in povečali pretočnost ter varnost uporabnikov. Ali je res potrebno, da po avtocestah tovorna vozila vozijo v najbolj obremenjenih delih dneva? Menim, da ukrep dražje cestnine v najbolj obremenjenih delih dneva predstavlja za avtoprevoznike oz. gospodarstvo manjšo grožnjo, kot bodo razbremenjene avtoceste prednost za ostale uporabnike.