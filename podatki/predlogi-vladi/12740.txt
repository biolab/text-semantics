V zadnjem času opažamo porast različnih oglasov za prodajo pripomočkov, zdravil in prehranskih dopolnil (npr. oglaševanje kapljic za ušesa) na svetovnem spletu ter v dnevnem časopisju in revijah, ki potrošnikom nudijo čudežne rešitve za njihove težave, pri katerih se v večini primerov izkaže, da je prodajalec podjetje iz tretjih držav, ki potrošnikom ne priznavajo enakega varstva pravic, kot mu jih zagotavlja slovenska zakonodaja.
Tržni inšpektorat RS glede na dana pooblastila ne more voditi inšpekcijskega postopka zoper podjetje s sedežem v tretjih državah, če podjetje sicer ne posluje v Sloveniji (v Slovenijo zgolj dostavlja naročene izdelke). TIRS lahko le preveri pri oglaševalcu, kdo je naročnik in plačnik oglasa ter ga opozori, da škodljivi oglas takoj umakne iz njegovih tiskanih edicij.
Predlagam, da se ustrezno dopolni zakonodaja (Zakon o medijih, Zakon o zdravilih), ki bo odpravila sedanje pomanjkljivosti, glede procesiranja škodljivih oglaševalcev in zahtevala od oglaševalcev predhodno preverjanje oglasov pred objavo v medijih, pri JAZMP, katerega osnovno poslanstvo je varovanje javnega zdravja z reguliranjem in nadzorom zdravil, medicinskih pripomočkov.