Vsi vemo, da je potrebno pri prometu kmetijskega zemljišča plačati 2% davek na promet. Potem obstaja pa še "NAPOVED ZA ODMERO DOHODNINE OD DOBIČKA IZ KAPITALA PRI ODSVOJITVI NEPREMIČNINE", ki pa se ugotavlja, kadar je prodajalec nepremičnino pridobil po 01.01.2002. Sedaj trčimo v jedro spora, saj v primeru komasacije, le to na finančnem uradu smatrajo kot datum pridobitve kmetijskega zemljišča.
Prodajalec je lastnik kmetijskih zemljišč od leta 1999, ko je dedoval. Komasacijo, se je zaključila z vpisom v ZK leta 2013. Finančni urad želi odmeriti dohodnino, kot da je kmetijsko zemljišče pridobil leta 2013.
Komasacija je storitev, pri kateri zemljišča na določenem območju zložimo in ponovno razdelimo med prejšnje lastnike tako, da dobi vsak čim bolj zaokrožena zemljišča. Lastniki zemljišč pri komasaciji pridobijo bolj enoten kompleks parcel, pri čemer se vrednost parcel ohrani. Torej tu ne gre za noben promet, pridobitev, za nobeno prekupčevanje, ampak zgolj za zložbo zemljišč komasacijskih udeležencev, katere investitor je občina. Zato se mi zdi skrajno nelogično, pravzaprav absurdno, da želi finančna uprava za takšne primere pobirati kapitalski dobiček.
 
Predlagam, da se nemudoma pričnejo vsi postopki, ki so potrebni, da se v zakonu o dohodnini takšen primer kot je komasacija izvzame!
 
 
Komasacija kmetijskih zemljišč je urejena v Zakonu o
kmetijskih zemljiščih in v Pravilniku o izvajanju komasacij kmetijskih
zemljišč. Zakon ureja komasacije v V. poglavju z naslovom Agrarne operacije.
Tako je v smislu 39. člena Zakona o kmetijskih zemljiščih komasacija ena od
vrst agrarnih operacij s katerimi se urejajo kmetijska zemljišča oziroma
kmetijski prostor zaradi izboljšanja kmetijskih zemljišč oziroma izboljšanja
pogojev obdelave. V skladu s 3. odstavkom 40. člena omenjenega zakona se
agrarne operacije lahko izvedejo tudi proti volji lastnikov kmetijskih
zemljišč, vendar samo ob pogojih in po postopku, ki jih določa ta zakon. Tako
se v skladu s 3. odstavkom 56. člena Zakona o kmetijskih zemljiščih predlog za
uvedbo komasacijskega postopka lahko vloži, če se s komasacijo strinjajo
lastniki kmetijskih zemljišč, ki imajo v lasti več kot dve tretjini površin
kmetijskih zemljišč na predvidenem komasacijskem območju (se pravi, da se ob
izpolnitvi tega pogoja lahko komasacija uvede tudi proti volji lastnikov, ki se
s komasacijo ne strinjajo). Iz navedenega izhaja, da se komasacija ne izvaja v
zasebnem interesu posameznih udeležencev z namenom pridobivanja lastninske
pravice na kmetijskih zemljiščih oziroma kapitala, ampak v javnem interesu, ki
je v izboljšanju kmetijskih zemljišč in kmetijske obdelave, z namenom
ustvarjanja ugodnejših pogojev za pridelavo hrane in povečanje samooskrbe v RS.
Kmetijska zemljišča v RS uživajo tudi posebno varstvo po ustavi in zakonu.
Z odločbo upravnega organa se komasacijskim udeležencem na
novo dodelijo zemljišča iz komasacijskega sklada v zameno za zemljišča, ki so
jih komasacijski udeleženci vložili v komasacijski sklad in so jih lahko
pridobili pred več kot 20. leti oziroma pred 1. 1. 2002. Glede na navedeno bi
po mojem osebnem mnenju bilo potrebno v davčnih postopkih za odmero davka od
kapitala pri prometu s kmetijskimi zemljišči, obravnavati upravne odločbe o
novi razdelitvi zemljišč na komasacijskem območju kot izjemo od splošnega
pravila, zlasti v primerih, ko stranka v davčnem postopku z listinskimi dokazi
nedvomno dokaže, da je zemljišče, ki ga je vložila v komasacijski sklad
pridobila pred več kot 20. leti oziroma pred 1. 1. 2002. Prav tako je po mojem
mnenju tudi zmotno šteti datum dokončnosti upravne odločbe kot čas pridobitve
lastninske pravice na nepremičnini, saj se v skladu z veljavno pravno
ureditvijo v RS lastninska pravica na nepremičnini pridobi z vpisom v zemljiško
knjigo. Tako tudi v skladu z 3. odstavkom 71. člena Zakona o kmetijskih
zemljiščih postanejo komasacijski udeleženci lastniki zemljišč z vpisom
pravnomočne odločbe o novi razdelitvi zemljišč v zemljiško knjigo.
Na kratko strnjeno: komasacija ni pridobitev kapitala
oziroma kmetijskih zemljišč v pravnem prometu ali na drug originaren ali
izviren način, ampak je agrarna operacija katere predmet so kmetijska
zemljišča, ki so jih komasacijski udeleženci pridobili na različne načine pred
uvedbo komasacije, zato je po mojem mnenju potrebno v davčnih postopkih za
odmero davka od kapitala vsak tak primer obravnavati ločeno, glede na konkretne
okoliščine posamičnega primera.
V skladu z veljavno pravno ureditvijo pa je namen odmere
davka od kapitala, obdavčiti dobiček ustvarjen s preprodajo nepremičnine
pridobljene pred manj kot 20 leti oz. po 1. 1. 2002, pri čemer je kot že
navedeno zemljišča dodeljena iz komasacijskega sklada po mojem mnenju zmotno
šteti za novo pridobljena zemljišča oz. kapital.
<o:p></o:p>
 