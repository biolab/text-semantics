Najprej naj vam napišem, da je najvišje mesečno nadomestilo za bolniško odsotnost kar 22.500 evrov, sicer pa kar nekaj zaposlenih na bolniški na mesec dobiva nadomestilo, ki je precej višje od 10.000 evrov. In verjamem, da se jim na delo vsekakor ne mudi. Povrh marsikateri delavec s številnimi nadurami ne dobi toliko na leto, kaj šele na mesec. In to je res alarmantno tudi zaradi tega, da se za nadomestila daje več denarja kot za celotno primarno raven zdravstva, ki se v zadnjih tednih v številnih mestih po Sloveniji dobesedno seseda sama vase. Zato predlagam, da se vzpostavi vzporedni sistem vračanja na delo in rehabilitacije, ki bi se začel izvajati najpozneje tri mesece po nastanku bolezni ali poškodbe. Vodil bi ga enotni izvedenski organ, ki bi usklajeval rehabilitacijska prizadevanja vsaj treh glavnih deležnikov v Sloveniji (ZZZS, ZPIZ in Zavod za zaposlovanje). Če ne, pa predlagam, da naj bodo bolniška nadomestila vsaj omejena na določen znesek, da ne pride do zlorab oziroma zavlačevanja ... Saj s takšnim visokim zneskom nadomestila se nikakor ne mudi na delo, medtem ko nekateri, ki so na minimalcih, si sploh ne upajo iti na bolniške ...