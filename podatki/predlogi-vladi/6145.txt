Premik ure na zimski in potem spet na letni čas je bil uveden prvenstveno zaradi varčevanja z električno energijo, in sicer da bi se zjutraj lahko v tovarnah, ki se je v njih začelo delati ob 6. uri, izkoristila za razsvetljavo sončna svetloba ter obenem tudi v stanovanjih pri tistih, ki so bili ob tisti uri še doma.
Zdaj imamo za ta namen zgrajenih več elektrarn za pridobivanje energije iz alternativnih virov, ki se jih v nasprotju s termoelektrarnami (ki za polni zagon potrebujejo od nekaj ur do nekaj dni) uvede v polno obratovanje v nekaj minutah (npr. hidroelektrarne) in ob konicah porabe električne energije krijejo presežke iz osnove, ki jo zagotavljajo stalno obratujoče termoelektrarne in toplarne.
Rešitev premikanja ure pride v manjši meri sicer tudi danes do učinka (pomislimo: najmanj ena luč, en električni brivnik, en električni štedilnik pomnožen s številom gospodinjstev vsak dan vsako jutro ni tako zanemarljiva poraba energije, tako da premik ure lahko razbremeni to vsoto vsaj za prižiganje luči).
Vendar pa varčevanje na tem malem deležu, za katerega lahko sončna svetloba v stanovanju nadomesti prižiganje luči, nikakor ne odtehta možnosti, ki jih bi ponujal dan, ki ima eno ali celo dve uri več. Tak ambient bi namreč omogočil, da se lahko ljudje, če je to v njihovem interesu, v popoldanskem času eno ali dve uri več lahko posvečajo drugim opravkom, jih preživijo na prostem ali celo porabijo za dodatno pridobitveno dejavnost, kar bi vsekakor lahko dobro vplivalo ne le na splošno finančno stanje Slovencev, temveč s tem tudi na izboljšanje finančne situacije vse Slovenije, pri tem upoštevajoč tudi blagodejne učinke na telesno zdravje slovenskih prebivalcev.
Predlagam torej, da se ukine premik ure in namesto tega uvede stalna ura, in sicer s pribitkom 1 uro od poletnega časa naprej, kar bi omogočilo še dodatno uro svetlobe oz. naravnega dneva več in boljše zdravstveno stanje Slovencev, kar je predpogoj za srečo in večjo storilnost.