Text file: 141.txt
author: "andrej\u010Dek"
downvotes: 0
end consideration date: 2009-12-15
id: '141'
number comments: 11
number views: 7319
proposal type: Odziv pristojnega organa
response: "Odziv Slu\u017Ebe Vlade RS za zakonodajo\nZaradi preglednosti pravnega\
  \ reda se ob ve\u010Djem \u0161tevilu novel, lahko tudi ene same, \u010De gre za\
  \ obse\u017Enej\u0161e spremembe obse\u017Enega zakona, ki povzro\u010Dijo te\u017E\
  jo in manj zanesljivo uporabo zakona,  dolo\u010Di in uradnem glasilu dr\u017Eave,\
  \ v Sloveniji v Uradnem listu Republike Slovenije, objavi uradno pre\u010Di\u0161\
  \u010Deno besedilo zakona. Ker je uradno pre\u010Di\u0161\u010Deno besedilo avtenti\u010D\
  no, je veljavno in uporabno kot pravni vir \u2013 zakon. Vsa druga pre\u010Di\u0161\
  \u010Dena besedila zakonov, so neuradna in se uporabljajo kot dobrodo\u0161el delovni\
  \ pripomo\u010Dek. Za izvr\u0161ilne predpise se dolo\u010Dajo pre\u010Di\u0161\u010D\
  ena besedila, ki pa se ne objavljajo v uradnem glasilu dr\u017Eave, ampak le na\
  \ spletnih straneh. Smisel priprave in dolo\u010Danja ter objavljanja uradnih pre\u010D\
  i\u0161\u010Denih besedil je, kot \u017Ee re\u010Deno, v preglednosti pravnega reda,\
  \ racionalnosti in ekonomi\u010Dnosti. Dolo\u010Danje in objava v uradnem glasilu\
  \ uradnega pre\u010Di\u0161\u010Denega besedila zakona, ki je bil ve\u010Dkrat ali\
  \ samo z eno ve\u010Djo novelo spremenjen ali dopolnjen, je vsekakor, glede na navedene\
  \ vidike, smiselna, ni pa smiselno dolo\u010Dati uradnega pre\u010Di\u0161\u010D\
  enega besedila  za zakon, ki ima na pr. 1000 \u010Dlenov in ki je bil z novelo spremenjen\
  \ le v enem \u010Dlenu, kar, zaradi velikega \u0161tevila in obsega objav v uradnem\
  \ glasilu,  ne bi pripomoglo k preglednosti isto\u010Dasno pa bi pomenilo veliko\
  \ nepotrebno finan\u010Dno obremenitev, ki jo predstavlja objava v uradnem glasilu.\
  \ Vsekakor pa je za uporabnike dobrodo\u0161lo, da se v takih primerih pripravi\
  \ neuradno pre\u010Di\u0161\u010Deno besedilo in objavi na spletnih straneh pristojnega\
  \ organa. Pravna podlaga za pripravo pre\u010Di\u0161\u010Denih besedil predpisov\
  \ je podana:\n za vse predpise v 1. to\u010Dki prvega odstavka 10. \u010Dlena Zakona\
  \ o dostopu do informacij javnega zna\u010Daja ( Uradni list RS, \u0161t 51/06 \u2013\
  \ uradno pre\u010Di\u0161\u010Deno besedilo 2 in 117/06-ZDavP), po kateri je vsak\
  \ organ  dol\u017Ean, kot informacijo javnega zna\u010Daja, posredovati v svetovni\
  \ splet neuradna pre\u010Di\u0161\u010Dena besedila predpisov, ki se nana\u0161\
  ajo na njegovo delovno podro\u010Dje; \n\_\n za zakone v 153. \u010Dlenu Poslovnika\
  \ Dr\u017Eavnega zbora, po katerem      neuradno pre\u010Di\u0161\u010Deno besedilo,\
  \ ki se objavi na spletnih straneh Dr\u017Eavnega zbora, pripravi Zakonodajno-pravna\
  \ slu\u017Eba Dr\u017Eavnega zbora po vsaki spremembi ali dopolnitvi zakona,   uradno\
  \ pre\u010Di\u0161\u010Deno besedilo, ki se objavi v Uradnem listu Republike Slovenije\
  \ in na spletnih straneh Dr\u017Eavnega zbora, potrdi Dr\u017Eavni zbor na podlagi\
  \ sklepa, ki ga sprejme na predlog mati\u010Dnega delovnega telesa, Vlade ali poslanske\
  \ skupine;   \n\_\n za akte Vlade v tretjem odstavku 8. \u010Dlena Poslovnika Vlade,\
  \ po katerem se Vladi predlaga dolo\u010Ditev neuradnega pre\u010Di\u0161\u010D\
  enega besedila podzakonskega predpisa, za katerega se predlaga sprememba ali dopolnitev.\
  \ \n Predstavljena pravna ureditev dolo\u010Ditve oziroma izdelave pre\u010Di\u0161\
  \u010Denih besedil je povsem primerljiva s ureditvami v drugih dr\u017Eavah, zato\
  \ menimo, da je ni potrebno dopolnjevati. Potrebno je izbolj\u0161ati izvajanje\
  \ v praksi za predpise ministrov in omogo\u010Diti dostop do pre\u010Di\u0161\u010D\
  enih besedil  preko enotnega dr\u017Eavnega portala e-uprava v skladu s tretjim\
  \ odstavkom 10. \u010Dlena Zakona o dostopu do informacij javnega zna\u010Daja."
response date: 2009-12-24
response due date: null
sent date: 2009-11-16
title: "\u010Cistopisi zakonov in ostalih podzakonskih aktov"
upvotes: 16
url: https://predlagam.vladi.si/predlog/141
