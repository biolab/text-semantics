 Podajam predlog, da se določi strožje pogoje za gradnjo stavb, predvsem v smislu njihovega izgleda. Zadnje čase opažam, da se gradi vse v povprek, kakor se komu zahoče. Sredi naselij s tipično arhitekturo rastejo stavbe, ki se od okoliških popolnoma razlikujejo, po stilu, po barvi fasade, po velikosti in še po čem. Takšnega načina urejanja prostora nisem do sedaj opazil še v nobeni državi EU. Prevozil sem Hrvaško, Madžarsko, Avstrijo, Nemčijo, Francijo, Poljsko, Češko, Slovaško, Švedsko, Norveško, Finsko ter Nizozemsko, pa takega neskladja stavb nisem nikjer opazil. To je bilo opaziti le v Albaniji, Makedoniji in Bolgariji. Naši kraji se spreminjajo in izgubljajo svojo tipično podobo. Iz nekoč lepe države delamo skrapucalo, zaradi česar se nam tujci smejijo.
Primer:
- Sredi idiličnega travnika, v idilični vasici zraste živo vijolična hiša.
- Sredi alpske vasice, s tipično alpsko arhitekturo zraste hiša brez strehe.
- Sredi tipičnega mestnega naselja z vilami, ki so bile značine konec 19. stoletja, zraste škatlasti blok
- Sredi kmečke vasi zraste živor rdeči, manjši blok
- Sredi kmečke vasi, porušijo staro domačijo in zgradijo 6 vrstnih hiš, ki so vse enake in natlačene na parceli kjer je prej stala ena hiša.
Predvsem je za Slovenijo značilno, da imamo zraven zgodovinske stare stavbe, blok iz časa socializma, zraven njega moderno škatlasto stavbo, zraven vrstne hiše in zraven njih še poslovni objekt ali pa delavnico. Vse je pomešano in ni enotne arhitekture in enotnega izgleda območja.
 
Predlagam, da si za vzor vzamemo Avstrijce in Švicarje. Po njihovem sistemu naj o izgledu nove stavbe odločajo pristojni organi in krajani, ki živijo v okolici.  Določi naj se enoten izgled vsakega območja.
Zastrašujoče je tudi, kako se vedno pogosteje podira še nedotrajane stavbe, da se nato izgradi stanovanja ali vrstne hiše, ki prinesejo investitorju velik dobiček. Na izgled okolice pa se malo požvižga. Niti mu ni mar, da bi ohranil določene stavbe, ki so dajale kraju lep izgled. Prebivalci se ob tem počutijo prizadete. S tem se izvaja nasilje nad prebivalstvom nekega kraja. Vedno pogosteje slišim od ljudi, ki se pritožujejo, kako se na veliko gradi okoli njih. Nastaja betonska džungla, se pogosto sliši. Kljub temu se tega odpora prebivalstva ne začuti med pristojnimi organi, saj je pomemben le dobiček, ki pa ke tukaj zelo velik in predstavlja zlato jamo.