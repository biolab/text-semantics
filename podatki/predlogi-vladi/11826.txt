Pozdravljeni.
Po napornem poletju sem opravil vozniški izpit B in si tudi kupil skuter, čigar največja hitrost ne presega 45 km/h. Vožnja s tem motorjem mi je izredno všeč, zato sem potem kmalu že imel 15 000 km za seboj. Na svoji poti sem se srečal z izredno veliko ljudi, ki so zaradi moje počasnosti izgubili potrpljenje in se odločili prehitevati v zelo nevarnih situacijah. V dveh od teh situacij sem bil prisiljen zavirati kolikor se je dalo, da ne bi bil deležen prometne nesreče. Eni od teh ljudi so šli še korak dlje; piskajo, signalizirajo z dolgimi lučmi in podobno. Vem, da je motor zmožen veliko večje hitrosti, zato se sprašujem zakaj je v veljavi tak zakon, ki me po nepotrebnem izpostavlja morebitnim poškodbam? Bolje se bi mi godilo, če bi odstranil blokado in se peljal normalno, a tega ne bom storil ker nočem biti onkraj zakona. Poskušal bom spremeniti situacijo takole. Predlagam, da se hitrosti motorjev AM kategorije dvignejo s 45 km/h na nekoliko več, ali pa naj se ukine obvezna blokada. Ne predlagam tega, da bi lahko divjal po cesti, ampak da bi se izognil nevarnostim, ki me zaradi počasne vožnje lahko veliko stanejo.
Drugi skuteristi, še posebej mlajši, brez pomisleka odstranijo blokado in se vozijo brez težav, saj vozijo dovolj hitro in tako niso ogroženi s konstantim prehitevanjem, medtem ko mi, ki igramo tako rekoč po pravilih, gledamo v ogledalo vsakih 5 sekund in le čakamo dan, ko se bo našel človek, ki v svojem hitenju in nepotrpežljivosti ne bo pomislil na varnost drugih v prometu.
Tako ali tako imam namen letos narediti vozniški izpit za A2 kategorijo ter se znebiti tovrstnih težav, ampak drugi, ki se bodo vozili s skuterji bodo še vedno precej ogroženi, zato vas prosim, da tokrat vzamete realno situacijo sveta v pomislek in ne le to, kako bi po zakonu vsi morali voziti, ker tega se malokdo drži. Počasneje ne pomeni varneje.
Zelo se vam zahvaljujem.