Ljubitelji in lastniki živali predlagamo popolno prepoved prodaje in uporabe pirotehnike ter prirejanja ognjemetov. Ljudje smo izpostavljeni hrupu, ki v živalih sproža hud strah. Ob zadnjem silvestrovanju je od doma pobegnilo mnogo živali, mnoge se niso vrnile ali so bile med paničnim begom poškodovane. Prav tako je prišlo zaradi uporabe pirotehničnih sredstev do obsežnega požara v naravi. Ognjemeti in druga pirotehnična sredstva prav tako povzročajo onesnaženost ozračja s trdnimi delci ter predstavljajo tveganje za zdravje
Ne pristajamo na razlago, da popolna prepoved pirotehničnih sredstev ni mogoča, saj smo del EU. Menimo, da obstoječa zakonodaja ni ustrezna, saj smo vsako leto priča poškodbam zavoljo uporabe pirotehničnih sredstev predvsem pri mladoletnikih. Slovenija je v preteklosti uporabo pirotehničnih sredstev in ognjemetov že prepovedala, zato menimo, da bi vlada morala obstoječo zakonodajo nemudoma spremeniti ter povsem prepovedati prodajo in uporabo pirotehnike ter prirejanje ognjemetov. Taka ureditev bi bila po našem mnenju v skladu z zakonodajo EU, saj ščiti ljudi, živali in okolje.