Vlada je predlagala niz varečalnih ukrepov, ki bodo obremenili vse generacije, od otrok do zaposlenih in upokojencev.
Menim, da bremena krize ne bi smela biti enakomerno razdeljena na vse generacije. Določene skupine so namreč bistveno bolj prispevale k nastanku trenutnih razmer in le-te bi morale tudi več prispevati za sanacijo. Ena takšnih skupin so recimo upokojenci, ki so se prezgodaj upokojevali v začetku 90-ih let, druga velika skupina pa so kupci državnih stanovanj po jazbinškovem zakonu. Oboji so na sicer zakonit, a nelegitimen način, prišli do velikega premoženja in finančnih ugodnosti ter obremenili družbo do mere, da le-ta ne more več normalno funkcionirati.
Vlada tako na eni strani predlaga kup ukrepov, ki bodo še bolj prizadeli mlade, ki že zdaj nimajo nobene možnosti da si ustvarijo lasten dom, po drugi strani pa upokojencem ukinja zgolj dodatek za rekreacijo. Ni tudi pravično, da se enako obremeni nekoga, ki je kupil stanovanje po jazbinškovem zakonu za par tisoč EUR z nekom, ki mora za primerljivo stanovanje na trgu odšteti par stotisoč EUR oz. plačevati nekaj sto EUR mesečen najemnine.
Predlagam vladi, da končno uravnoteži stopnjo obdavčitve dela in premoženja. Nepremičnine naj se namesto z 0,2% obdavčijo z najmanj 2% davčno stopnjo (t.j. evropsko primerljiva stopnja), s čimer se bo vsaj delno povrnila škoda, ki se je državi povzročila s poceni razprodajo stanovanj in prezgodnjim upokojevanjem. Obdavčitev dela pa naj se bistveno zmanjša, npr. na stopnjo primerljivo z Avstralijo, kjer vsi davki in prispevki dosegajo max. 20% bruto plače. Če vlada ne bo storila nič v tej smeri, bodo mladi Slovenijo še bolj množično zapuščali in potem se nam res slabo piše.   
 
 
 