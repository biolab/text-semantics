Pogosto se  pri izračunu upravičenosti do socialnih transferjev, kot je npr. znižano plačilo vrtca, zgodi, da je izračun dohodkov na družinskega člana blizu meje med posameznimi razredi. Včasih lahko prosilec za las ostane v nižjem razredu, včasih pa ga npr. 5 EUR letnega dohodka celotne družine prestavi v višji razred, kar pomeni, da bo plačeval za vrtec okrog 30 EUR več mesečno.  Seveda bi prosilec tistih 5 EUR z veseljem nakazal v proračun RS, če bi mu to omogočilo obstanek v nižjem razredu. V izogib tovrstnim nesmislom predlagam, da bi se višina socialnih transferjev, kot je npr. znižano plačilo vrtca, izračunala s funkcijo, ki ima zalogo vrednosti med najnižjo in najvišjo mogočo višino določenega socialnega razreda in je zvezna glede na izračunani dohodek na družinskega člana. Bistveno je, da je ta funkcija brez skokov (nezveznosti), ne pa taka, kot je sedaj, tj. določena z razredi. Mislim, da v dobi računalnikov individualni izračun za vsakega prosilca ne more biti problem. Na ta način se ne bi moglo zgoditi, da bi nekdo za vrtec v enem letu plačal npr. 360 EUR več, kot bi plačal, če bi v letu izračunavanja dohodka zaslužil 5 EUR manj (osnovano na resnični zgodbi). Vem, da moj predlog ne bo rešil nobenega bistvenega problema naše družbe, bi jo pa naredil za odtenek pravičnejšo, in to brez večjih stroškov in truda. Lep pozdrav!