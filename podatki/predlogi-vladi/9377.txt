Rimokatoliška cerkev (v nadaljevanju RKC) v Sloveniji prejema iz državnega proračuna več milijonov evrov “gmotne pomoči“ letno, deležna je davčnih olajšav, državljani s plačevanjem davkov krijemo celo prispevke in pokojnine njenih uslužbencev. V tujini temu ni tako. Celo v Italiji imajo podoben sistem kot na primer v Nemčiji, kjer se vsak državljan in priseljenec takoj opredeli glede veroizpovedi in plačuje cerkveni davek. Na ta način verniki finančno podpirajo svoje verske skupnosti, vključno z RKC, kar je edini pravičen način financiranja. To mora uzakoniti tudi Slovenija. Skrajno nepravično je, da smo vsi državljani RS dolžni podpirati RKC (in ostale verske skupnosti), saj je to naloga njenih (njihovih) pripadnikov. Prosim, da se po nemškem zgledu oblikuje transparenten način financiranja verskih skupnosti - uvede cerkveni davek, ki ga plačujejo izključno pripadniki posameznih cerkva in verskih skupnosti. Prispevke naj verskim uslužbencem plačuje njihova verska skupnost, kar mora veljati tudi za RKC. Država ne bi smela gmotno podpirati verskih skupnosti. Edina izjema je varstvo nepremične kulturne dediščine.