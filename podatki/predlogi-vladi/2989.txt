
Menim, da je napovedano znižanje povračila potnih stroškov v JU (za začetek, predpostavljamo lahko, da bo prej ko slej do tega prišlo tudi v gospodarstvu) diskriminatorno do državljanov, ki ne živimo v glavnem mestu oz. večjih mestih.
Primer: s partnerjem se voziva v 60km oddaljeni službi. Vsak s svojim avtom, ker sicer ne moreva prevzeti otrok v vrtcu oz. šoli v roku 9 ur, kolikor traja varstvo. Povračilo prevoza že danes komaj pokriva stroške bencina, vse ostalo (servis, pnevmatike, zavarovanje, vinjeta) gre iz prejete neto plače.
Vladni predlog, da se drastično znižajo stroški povračila prevoza v JU, pomeni, da bomo vsi, ki živimo v cca 1 uri oddaljenosti od glavnega mesta, plačevali večino stroškov prevoza od svojih neto prejemkov. To pomeni, da bodo delavci z nižjimi plačami lahko zaradi stroškov prevoza padli pod minimalno plačo. Marsikdo bo pomislil, zakaj nameniti vsak dan dve uri vožnji, delati za nizko plačo, od katere mora plačati še prevoz, da je sploh lahko šel v službo in zaradi taiste plače morda še dražji vrtec - če je lahko ob manjši socialni podpori ostane doma, sam varuje otroka in ne plačuje vrtca, zraven pa še malo "pofuša". Na podlagi tega si drznem trditi, da je ta ukrep eden izmed tistih, ki bo ženske zaradi relativno majhnega preostalega zaslužka vrnil za štedilnik (ni plačila vrtca, večje doklade, štipendije, ni ur voženj v službo itd...).
Zato se kot državljan sprašujem - ali je pravično, da država preferira državljana, ki živi bliže glavnemu mestu (ali drugemu večjemu mestu)? Tistega, ki živi na podeželju, pa kaznuje tako, da mora ta bistveno znižati svoj razpoložljiv dohodek zato, da sploh pride v službo? Vsi vemo, da je v manjših krajih malo možnosti za zaposlitev in da veliko državljanov dnevno migrira  večje kraje.
Kot državljanu mi tako država s tem ukrepom sporoča naslednje - zapustite podeželje in se preselite vsi v mesta.
Kaj to npr. pomeni za Ljubljano - večja gneča na cestah, višje cene nepremičnin, večja obremenitev vrtcev, šol zdravstvenih domov ip.... Si res to želimo? Menim, da je oddaljenost službe 0,5 do 1h vožnje premajhna, da bi od ljudi pričakovali, da se bodo preselili v kraj dela. Ali pač?
Predlog: zaposlovanje v JU čim bližje glede na kraj zaposlitve, sicer pa povračilo po dejanskih stroških prevoza vsaj do oddaljenosti 50 km od mesta zaposlitve (to pomeni - pol ure vožnje po avtocesti oz. uro vožnje po regionalni cesti). 
 