Spoštovani,
predlagam spremembo Zakona o zdravstvenem varstvu in zdravstvenem zavarovanju (ZZVZZ) in sicer v delu, ki se nanaša na nadomestilo plače za nego ožjega družinskega člana. Zakon nima posebne določbe v katerem bi bil pojasnjen pomen posameznih izrazov, se pa po navedbah Ministrstva za zdravje iz 20 člena ZZVZZ razbere, da se v smislu zakona šteje med ožje družinske člane zgolj zakonca in otroke. Starši tako ne spadajo med ožje družinske člane in zato zavarovancu nadomestilo za nego ne pripada.
Nesporno je, da za starše v starosti in bolezni praviloma skrbijo prav njihovi otroci, zato bi bilo nujno potrebno zagotoviti tudi pravico do nadomestila zaradi odsotnosti z dela v primeru nege katerega od staršev. V primeru bolezni staršev lahko njihovi otroci zgolj koristijo dopust (v kolikor jim to delodajalec omogoči in z njim še razpolagajo) ali najamejo koga, da neguje starše, saj druge možnosti pravzaprav nimajo. Nesprejemljivo je, da se od otrok zahteva preživljanje staršev (124. člen Zakona o zakonski zvezi in družinskih razmerjih), hkrati pa jim ni omogočeno uveljavljanje pravic iz zdravstvenega zavarovanja v primeru odsotnosti z delovnega mesta zaradi nege. Preživljanje po mojem mnenju ni zgolj zagotavljanje prehrane in strehe nad glavo, temveč tudi nega in oskrba, v kolikor človek to potrebuje.
Zato predlagam, da se v 29. člen ZZVZZ doda nov odstavek, ki se glasi: "Ožji družinski član po tem členu je zakonec, zunajzakonski partner ali partner iz registrirane istospolne partnerske skupnosti, otrok ali posvojenec, ter starši ali posvojitelji."