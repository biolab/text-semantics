Največji problem našega sistema je brezvezno strankarsko prerekanje, ki ovira zdrav in konstruktiven dialog. Sistem sili stranke v sodelovanje med seboj, česar žal niso sposobne in zato vsak dan gledamo samo eno veliko, nikoli končano kreganje. Ljudem ni pomembno katera stranka je predlagala neko rešitev, pomembno je, da se o njej zdravo predebatira in se jo po tehtnem premisleku sprejme ali zavrne.
Najboljša rešitev bi bila preprosto odstraniti stranke. V parlamentu bi morali sedeti sami nepovezani poslanci, ki bi za svoja dejanja odgovarjali neposredno volivcem.  Vsak občina bi izvolila po enega predstavnika. Seveda je 212 občin odločno preveč (in nas povrh tega drago stanejo), zato bi jih morali nekaj ponovno združit, da bi dobili 88 enot, 2 predstavnika pa bi tako kot sedaj prispevali manjšini. Najboljši volilni način bi bilo preferenčno glasovanje. Predsednika parlamenta bi poslanci izbrali med seboj.
Vpeljati bi bilo potrebno tudi predsedniški sistem. Na neposrednih volitvah bi izbrali (ponovno s preferenčnim glasovanjem) predsednika, ki bi bil hkrati tudi predsednik vlade. Ta bi si sam izbral ministrsko ekipo s katero bi dobro funkcioniral in bi bil tako osvobojen medstrankarskega kupčkanja, kdo bo dobil kateri resor. Ministri bi tako lahko dejansko bili strokovnjaki na svojem področju.
Z ukinitvijo oziroma združitvijo predsedniške funkcije, ki je pravzaprav le dobro plačana lutka, bi tudi ogromno privarčevali. Z novimi volitvami pa bi se politična garnitura lahko dejansko spremenila in ne bi več desetletja gledali enih in istih obrazov v druhih vlogah.
Ta predlog ima seveda še veliko odprtih vprašanj, ki jih je potrebno doreči, kot je smiselnost državnega sveta, kdo naj predlaga varuha človekovih pravic (ki bi moral imeti večja pooblastila), ipd. Glavna poanta mojega predloga je prekinitev tega medstrankarskega kreganja, ki gre vsem nam pošteno na živce in državi niti malo ne koristi.
 