Pred leti so mediji poročali, da je Ministrstvo za obrambo (MORS) nabavilo drago prenosno vojaško bolnišnico, ki je dolga leta ležala zapakirana in neuporabljena.
Dobro bi bilo izvedeti, kaj je z njo. Če še vedno obstaja, bi jo lahko namreč 'dali v promet' oz. jo ponudili kot obliko mednarodne pomoči Republike Slovenije žrtvam potresa v Haitiju.
Tovrstno mednarodno sodelovanje oz. mednarodna pomoč bi bila veliko boljša reklama za Slovenijo, kot npr. zgolj nakazovanje denarnih vsot tujim organizacijam ali vojaška sodelovanja v Afganistanu ali Iraku. Na bolnišnico bi lahko razobesili vidne državne simbole in z ustrezno medijsko podprto akcijo angažirali domače in tuje donorje za financiranje obratovanja bolnišnice (sanitetnega materiala in osebja). K sodelovanju bi lahko pritegnili tudi slovenske študente medicine in mlade zdravnike, ki običajno nudijo svojo pomoč po eksotičnih deželah, tokrat pa bi lahko isto počeli pod okriljem in zaščito slovenske vojske ali mednarodnih sil.