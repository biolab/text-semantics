Trikolesni skuterji so popularna izpeljanka klasičnih maksi skuterjev, ki jim je bilo dodano še eno sprednje kolo. Pri vožnji se takšno vozilo skoraj ne razlikuje od vožnje enoslednih vozil, saj se sprednji kolesi v ovinkih podajata in simulirata obnašanje enega kolesa, le da je oprijem prednjih koles enkrat boljši. 
Očitno je bil zakon pisan v odsotnosti stroke, saj je povsem evidentno, da pisec ni imel pojma ne o vožnji avtomobilov ne motociklov (skuterjev). Še bolj zaskrbljujoče je dejstvo, da je takšen zakon bil potrjen. Očitno ponovna odsotnost stroke. 
Da ne bo pomote; podpiram prodajo in uporabo enoslednih in troslednih vozil, saj se večina ljudi po opravkih ali v službo odpravi sama. Takšna vozila lahko rešijo problem onesnaževanja (saj porabijo manj goriva kot avto), zmanjšujejo možnost zastojev in težav s parkiranjem. To so pri naših zahodnih sosedih že zdavnaj odkrili in dopuščajo, da lahko z B kategorijo voziš tudi močnejša enosledna vozila od 50 kubičnih centimetrov.
Kontradiktorno je že dejstvo, da država dovoljuje vožnjo z B kategorijo za kolesa z motorjem do 50 kubičnih centimetrov prostornine (mopedi), ki so konstrukcijsko povsem podobni večjim motornim kolesom, za katere je potrebno opraviti izpit A kategorije, dovoljuje jo pa tudi za trikolesnike, ki so konstrukcijsko in po vozni dinamiki podobni motornim kolesom oziroma maksi skuterjem. Strokovnjaki, ki pišejo zakone, so namreč mnenja, da je vožnja trikolesnika bolj podobna vožnji avtomobila. Morda bi mu dodali še volan?

Še nesmisel, ki ločuje kolesa z motorjem in motorna kolesa; Yamaha Aerox 50 in Yamaha Aerox 100 sta konstrukcijsko identična skuterja, le z različnim motorjem. Drugih razlik ni. Po tolmačenju državnih strokovnjakov, je 50 kubična verzija kolo z motorjem, 100 kubična verzija pa motorno kolo? Iz tega banalnega primera, ki bi jih lahko naštel še kar nekaj, lahko sklepamo, da je zakon nastal pred mnogo desetletji, ko so bila kolesa z motorjem konstrukcijsko precej drugačna od motornih koles. In potem pridejo trikolesniki...
Trikolesnike pa lahko brez težav vozimo z B kategorijo, čeprav krepko presegajo 50 kubičnih centimetrov in tudi hitrost 45 km/h kot  kolesa z motorjem, ki jih prav tako lahko vozimo z omenjeno B kategorijo. Zakon se je z leti nadgrajeval, vendar je nestrokovnost povzročila to, da imamo kup lukenj v zakonu, ki povzročajo zmedo in nobene kohrenece. Za motocikel imamo na voljo kar nekaj stopenj A kategorije, medtem ko z B kategorijo lahko po opravljenem izpitu vozimo karkoli. Tudi Bugatti Veyrona s 1000 konji. Ali trikolesnik, ki zmore boljše pospeške od povprečnega avtomobila in končno hitrost, ki močno preseže 100 km/h. Če bi mu odvzeli eno kolo, bi iz njega nastal maksi skuter, ki bi z enakim agregatom zahteval opravljen izpit iz npr. A2 kategorije. Norost?
Kaj sedaj? Gre za kompleksno vprašanje, saj ne moremo lastnikov trikolesnikov naenkrat prisiliti, da bi opravljali izpit za vožnjo svojega vozila, ali pač? Vsaj ne z lastnimi sredstvi, glede na to, da je država dopustila takšno slabo interpretacijo zakona. 
Osebno sem mnenja, da trikolesniki ne spadajo v kategorijo B, ampak prej v eno od kategorij A, saj so tako po vožnji kot po konstrukciji to motocikli in ne avtomobili. Če dopustite vožnjo trikolesnikov pod trenutnimi pogoji, potem bi morali dopustiti tudi vožnjo maksi skuterjev z B kategorijo, saj trikolesnik zelo natančno simulira vožnjo dvokolesnega maksi skuterja. V mnogih EU državah so že prišli do takšne ugotovitve. Zakaj želimo biti slovenci vedno pionirji v razmišljanju pri drugod že uveljavljenih stvareh? 
Predlagam, da se za trikolesnike in maksi skuterje uvede posebna kategorija A, ki bi se osnovala na takšni zasnovi motocikla. Glede na zanemarljivo majhno število nesreč s takšno konstrukcijo motocikla, bi se za to kategorijo vozil zahtevalo manj praktičnih ur in zato ugodnejše opravljanje vozniškega izpita. Tako bi pridobili več zanimanja ne samo za sorazmerno drage trikolesnike, ampak tudi maksi skuterje. Hkrati bi poenotili znanje za upravljanje s tovrstnimi vozili in ne bi prihajalo več do nesmislov, kaj smatramo pod pomenom avtomobila/kombija in kaj trikolesnika/skuterja/motocikla.