Ob uveljavitvi energetske izkaznice sem tudi samo pomislil na pridobitev licence neodvisnega strokovnjaka za izdelavo energetske izkaznice. Sem univ. dipl. fizik z delovnimi izkušnjami na področjih avtomatizacije, skratka razumem obseg energetske izkaznice. 
Ampak energetski zakon (EZ-1) zahteva od kandidatov: "najmanj visoko strokovno izobrazbo ali izobrazbo po študijskem  programu prve stopnje s študijskih področij, ki spadajo v ožje področje  Tehnika ali v ožje področje Arhitektura, urbanizem in gradbeništvo ali v  podrobno področje Lesarska, papirniška, plastična, steklarska in  podobna tehnologija, skladno s predpisi o visokem šolstvu;". V programu usposabljanja pričakujejo od kandidatov "strokovno predznanje na ravni zahtevane strokovne izobrazbe in sicer na  področju energijsko učinkovite gradnje in prenove stavbe, uporabe  obnovljivih virov na stavbi in praktične uporabe nacionalnih predpisov s  področja učinkovite rabe energije v stavbah". Energijska učinkovitost in uporaba obnovljivih virov ima osnove v fiziki in njeni praktični uporabi. Sam in veliko kolegov je zaposlenih v omenjenih segmentih gospodarstva.
Zato verjamem, da je zakonodajalec strokovnost fizikov spregledal v pripravi zakona. Zakon pa se tako izvaja. 
Predlog: v primerno strokovno izobrazbo se v EZ-1 vključi tudi področje Fizika. Morda tudi Matematika, saj so pri izdelavi precej programske opreme za izdelavo energetskih izkaznic sodelovali tudi matematiki, oziroma je njihovo relevantno strokovno znanje primerljivo z mnogimi drugimi priznanimi tehničnimi profili.