Kot sem že napisal v neki drugi rubriki, zdaj dodajam kot samostojen predlog: predlagam, da se spremeni ustava in zmanjša število poslancev v državnem zboru na recimo 50. Pri odločanju o sprejemanju zakonov je število povsem nerelevantno, saj se v večini primerov poslanci odločajo v skladu s stališči strank. Večje število samo podaljšuje postopke, saj se razprave poslancev vlečejo v neskončnost, poslanci pa ponavljajo strankarska stališča. Zato ob razpravah velikega dela poslancev sploh ni v dvoranah. Razprave niso namenjene njim, saj že vnaprej vedo, kako bodo glasovali. Argumenti nasprotnikov jih ne zanimajo.
Ob manjšem številu poslancev bi bil sistem bolj učinkovit, poslanci bi bili bolj redki in bolj spoštovani, lahko tudi dobro plačani za dobro delo.
Skupaj s tem bi spremenil tudi sestavo in način volitev v parlament (vendar na tem mestu glasujemo predvsem o zmanjšanju). Ena taka možnost bi bila, da bi tretjino parlamenta izvolili po večinskem sistemu. Volilci bi v tem delu volili predvsem stranke, kandidate bi stranke določile vnaprej na listah, volilne enote pa bi bile velike (npr. pokrajine ali še večje). Drugi del parlamenta bi volili podobno kot zdaj, vendar tako, da bi volilci dejansko izbirali kandidata na strankini listi in tako vedeli, koga dejansko volijo, ne pa da je izbira rezultat ene hecne volilne rulete. Predstavnik manjšin bi bil eden, ki bi zastopal vse manjšine in ne bi smel biti vedno predstavnik iste manjšine. Na ta način  bi zagotovili nekoliko bolj stabilno vlado in lažje (tudi predvolitvene) oblikovanje koalicije.