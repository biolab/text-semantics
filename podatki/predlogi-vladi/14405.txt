HNMP je najbolj rizična operacija pri reševanju, zato je posebej regulirana in je potrebno za opravljanje le te pridobiti potrebne certifikate in dovoljenja. Dosedanje delovanje državne uprave odpira vrata za, oz. omogoča, morebitno korupcijo, zato je nujno in etično, da se področje HNMP uredi skladno s predpisi EU Uredbe Reg.: 965/2012. Zato tudi dajem ta predlog, saj je nujno, da se to uredi.
Trenutna urejenost področja HNMP je zakonsko neskladna. Opravljeno storitev HNMP delno financira ZZZS. V RS imamo državljani zdravstveno zavarovanje, zdravstvena zavarovalnica pa ne more plačati za opravljeno storitev Slovenski Vojski. Delno se iz državnega proračuna, v skladu z 18. členom pravilnika o pogojih izvajanja HNMP, finančna sredstva zagotovijo z dogovorom med Obrambnim ministrstvon, Ministrstvom za notranje zadeve in Ministrstvom za finance. Nadalje Ministrstvo pristojno za zdravje v okviru vsakoletnega sprejemanja splošnega dogovora določi obseg programa HNMP in potrebna finančna sredstva povezana z delovanjem enot HNMP (zdravstveno osebje, oprema in material).
Katere reševalne akcije lahko SV opravlja je opredeljeno z zakonom o SV . Reševalne akcije HNMP morajo biti opredeljene kot naravna katastrofa , da jih lahko SV, skladno z zakonom opravi. Vsaka reševalna akcija HNMP ni v okviru naravne katastrofe in vsak prevoz z HNMP ni namenjen reševanju poškodovancev v okviru naravne katastrofe. Zato se pojavi vprašanje, kako se opravi HNMP v RS, če ni razglašena naravna katastrofa. Vojska v skladu z zakonom lahko uporablja svoje zrakoplove v civilne namene zgolj in samo za izredne primere, naravne katastrofe. Vojska namreč nima ustrezne pravne osnove na podlagi katere bi lahko zavarovalnicam izdala račun za opravljeno storitev HNMP. Prav tako v obratni smeri ZZZS z morebitnim plačilom storitev HNMP vojski ni v skladu z zakonom, ampak je v kršenju zakonodaje.
V operacijah nujnega reševanja velja zlata ura; uradna definicija: Pri reševanju je najdaljša časovna toleranca, razpoložljiva za uspešno reševanje, ki je merjena od klica na pomoč, pa do oskrbe pacienta v bolnišnici, znotraj okvira časa ene ure, ali manj (delovanje znotraj tega časa poveča možnot preživetja pacienta za 30%).
Trenutna praksa HNMP v Sloveniji je v nasprotju s pravilnikom o pogojih izvajanja HNMP (UL RS št. 81/2016 z dne 16.12.2016), saj lečeči zdravnik, ki prispe na kraj dogodka, za kar je potreben določen čas, in ugotovitev stanja bolnika, določi aktivacijo HNMP, kar je prav tako v nasprotju s prakso EU, kjer se šteje čas od takrat, ko dispečerski center neposredno pokliče HNMP enoto , na podlagi dejavnikov trenutne presoje, ki so del standardnega operacijskega postopka za aktivacijo HNMP.
Z vzpostavitvijo z uredbami EU skladnega slovenskega nacionalnega sistema storitev HNMP, kot je to urejeno v članicah EU, z omogočenjem opravljanja dejavnosti HNMP in poslanstva podjetja Helitours d.o.o., v sistemu HNMP, Slovenija kot država članica EU doseže naslednje operativne cilje:
- zagotovi poenotenje možnosti preživetja v primerih nesreč in nenadnega obolenja, vsem državljanom in državljankam RS ter ostalim ponesrečencem/nenadno obolelim, pod enakimi pogoji,
- doseže ciljno ureditveno skladnost z uredbami EU na tem področju,
- omogoči pospešitev črpanja kohezijskih sredstev za izgradnjo potrebne infrastrukture, s čemer se, kot del napredka, vsem ustrezno kvalificiranim zdravstvenim in ostalim ustanovam, omogoči najhitrejšo možno realizacijo izgradnje standardom ustreznih heliportov za izvajanje uredbeno skladne HNMP,
- legalizira finančne transakcije povezane s stroški HNMP, skladno z zakonom o pacientovih pravicah,
- predvidoma razbremeni državni proračun za ceno polne vrednosti vseh opravljenih prevozov, saj ceno prevozov, po vzpostavitvi uredbeno skladne HNMP, v celoti pokrijejo zavarovalnice, kar nato velja tudi za tuje državljane, ki doslej te storitve niso plačevali in se je ta strošek pokrival izključno iz virov izvirajočih znotraj RS,
- ohrani operativne koristi usposabljanja, katere je doslej imela v HNMP operacijah 15. Brigada SV,
- sprosti obveznosti pilotov 15. Brigade SV za ostale misije,
- odpre 6 novih pilotskih delovnih mest, 6 delovnih mest tehnika letalca, 6 delovnih mest vzdrževalnega inžinirja, 10 delovnih mest administracije in vzpostavi delovno dokumentacijo za HNMP Letalsko Akademijo ter ostale izobraževalne programe usposabljanja medicinskega osebja za HNMP namene,
- vzpostavi pogoje za projekte nadaljnih usposabljanj tujih študentov HNMP (Hrvaška, BiH, Romunija in afriške dežele),
- omogoči povsem novo raven razvoja civilnega letalstva in posledično odpiranje novih delovnih organizacij in s tem delovnih mest.
V Sloveniji pa imamo pravico do enakopravnega zdravljenja v skladu z zakonom o pacientovih pravicah. HNMP mora v EU do pacienta prispeti v času 10 min. oz. izjemoma v 15 min., kar pa ta trenutek zaradi neustrezno urejenega področja in neupoštevanja EU Uredbe 965/2012 ni možno. To so razlogi in dejstva. RS svojim državljanom ne nudi ustrezne in enakopravne HNMP.
Splošna deklaracija človekovih pravic iz 10. decembra 1948 z resolucijo št. 217 A (III) v 3. členu pravi: »Vsakdo ima pravico do življenja, do prostosti in do osebne varnosti.«, 25. člen pa, da ima vsakdo pravico do takšne življenjske ravni, ki zagotavlja njemu in njegovi družini zdravje in blaginjo, vključno s hrano, obleko, stanovanjem, zdravniško oskrbo in potrebnimi socialnimi storitvami. Zato želimo zagotoviti slovenskim državljanom helikoptersko nujno medicinsko pomoč v skladu z zakonom in Evropskimi predpisi (EU Reg.: 965/2012 in EU Reg. 2018/1139) in smo za ta namen pridobili vse ustrezne ter potrebne licence.
Posameznik ima pravico v primeru nastanka škode zdravja, podati zahtevek za povrnitev škode od države, če ni z zakonom uredila načinov za uresničevanje pravice do zdravega življenjskega okolja in je to vplivalo na nastanek ali poslabšanje zdravstvenega stanja. V Sloveniji je posledica resne zdravstvene škode, opredeljena v 18. točki 2. člena ZPacP, kot hudo poslabšanje fizičnega ali duševnega zdravstvenega stanja človeškega bitja, ki lahko ogrozi pričakovane rezultate zdravljenja. Možnost nastanka škode pacientom pa želimo s svojo dejavnostjo HNMP, kar je naše poslanstvo, preprečiti ter zagotoviti pravočasno in kakovostno HNMP, s tem pa najvišjo možnost preživetja tako pacientov, poškodovancev kot tudi nendadoma obolelih.
Ukrepi, ki jih mora država sprejeti zaradi varovanja javnega zdravja in, ki zavezujejo tudi Slovenijo, so določeni v 12. členu Pakta o ekonomskih, socialnih in kulturnih pravicah. V tej normi je zapisano, da država mora poskrbeti, da bi se uresničila pravica vsakogar do najvišje stopnje telesnega in duševnega zdravja. Podpisnicam Pakta o ekonomskih, socialnih in kulturnih pravicah je naloženo, da ustvarijo pogoje za to, da bo v primeru bolezni ali nesreče zdravstvena pomoč, s tem tudi HNMP, vsem dostopna.
Vlada RS je dne 24.06.2021 sprejela Sklep številka 16504-1/2021/3 , da se helikopterski prevozi v okviru izvajanja helikopterske nujne medicinske pomoči, medbolnišnični helikopterski prevozi in helikopterski prevozi otrok v inkubatorjih, dolgoročno izvajajo kot državna aktivnost z zrakoplovi Slovenske vojske. S tem je onemogočen razvoj civilne in komercialne dejavnosti HNMP in s tem je onemogočeno izvajanje poslanstva podjetja Helitours d.o.o., kljub temu, da imamo dejavnost HNMP prijavljeno v skladu z zakonom. Država je podjetju Helitours d.o.o. omogočila registracijo dejavnosti, pridobitev ustreznih licenc, investirali smo v helikopterske naprave, vso potrebno infrastrukturo, imamo ustrezno znanje in vse zakonsko potrebne zagotovljene kapacitete, onemogočeno pa nam je osnovno izvajanje dejavnosti HNMP in razvoj le te.
EU Uredba 965/2012 v prvih členih, opredeljuje dejavnost nujne helikopterske medicinske pomoči in izvajanje le te, kot komercialno dejavnost civilnih podjetij in organizacij. Po trenutni rešitvi HNMP izvaja 15. samo Letalska Brigada SV. Slovenska Letalska Brigada SV ni civilno gospodarsko podjetje ali civilna letalska družba in ni registrirana kot civilno letalstvo .
Zaradi sprejetja sklepa vlade RS, je omogočena neskladnost delovanja RS z EU uredbo 965/2012. Tako je onemogočeno delo in razvoj Slovenskim gospodarskim in civilnim komercialnim podjetjem z dejavnostjo HNMP, kljub temu, da imamo popolnoma ustrezno opremljenost ter vso ustrezno certifikacijo za takojšnje delovanje in zagon slovenske civilne HNMP skladne z EU Uredbo. Kljub temu, da imamo ustrezno licenco za opravljanje dejavnosti HNMP, nam, kot civilnemu komercialnemu in gospodarskemu podjetju, država onemogoča izvajanje naših storitev HNMP. Vladni sklep z dne 24.6.2021, številka 16504-1/2021/3, dovoljuje opravljanje HNMP v RS le vojski.
Sprejeti sklep Vlade RS z dne 24.6.2021, številka 16504-1/2021/3 je v popolnem nasprotju s pravno zavezujočo uredbo EU Reg.: 965/2012. Evropske uredbe pa država članica EU mora izvajati in upoštevati ter jih implementirati v svojo zakonodajo kot članica EU in podpisnica Lizbonske pogodbe katera nas zavezuje . Trenutni sklep Vlade RS z dne 24.6.2021, številka 16504-1/2021/3, ki določa uporabo sredstev 15. Letalske Brigade SV, Ministrstva za obrambo RS za namen HNMP, tako predstavlja že sistemski problem v obliki nasprotja interesov in hkrati kršitev uredbe 965/2012, saj, med drugim, zrakoplove SV nadzira organizacija MAA- Military Aviation Authority (Vojaška Letalska Organizacija - VLO), ki je del istega državnega organa (v praktičnem smislu vrši nadzor nad samo sabo), kar je posledično pravno neskladje z uredbo 965/2012, ki navaja, da HNMP operaterja nadzira neodvisna organizacija, kar pa Vojaška Letalska Organizacija/VLO ni.