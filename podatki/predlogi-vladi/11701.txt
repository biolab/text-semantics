"V Sloveniji ne bo reda, dokler bo to zaradi neupoštevanja pravil zastonj."
- neznani avtor
Spoštovani,
kolegica dela v ambulanti, kjer je čakalna doba za prvo srečanje eno leto. To je nedopustno, ampak razlogi so drugje (npr. zavarovalnice, država in občine ne pridejo skupaj kakšno in v kakšnem obsegu oskrbo potrebujemo). Še en manko neke organizacije na pokrajinski ravni, ki bi lahko skrbela za primarno in sekundarno zdravljenje.
Nazaj k naši kolegici. V času korona-krize je bila ta na večer pred dogovorjenim terminom v ambulanti dolžna poklicati vsako naročeno osebo in preveriti po njenem zdravju - da v primeru okužbe ta ostane v samoizolaciji. Nekateri se niso oglasili ali vrnili klica. Naslednji dan so te isti nekateri prišli, nekateri pa ne. Slednje pomeni, da je njen termin ostal na voljo drugi osebi, zdravstvena ustanova pa ni mogla doseči načrta dogovorjenih obravnav, kar lahko pusti trajne posledice na financiranje programa in ukinitev storitev. To seveda pacientom ni mar, ker se to ne pozna v njihovih denarnicah, pač pa v naši skupni. In to ni prav. Tak neodgovoren odnos ne sme biti zastonj, ker (finančna) luknja nastaja drugje. Seveda se je kolegica taisti čas lahko ukvarjala z drugimi zadevami in nadoknadila zaostale dejavnosti, ampak da ti na dan od 6 naročenih pacientov 50 % ne pride, ni zastonj. Izgubljen je bil tudi čas, v katerem je pričakovala njihov prihod v ambulanto (10-15 minut).
Podoben vzorec komunikacije je bil med kolegico in njenimi pacienti prisoten že pred korona-krizo, le da ni tako pogosto komunicirala - s klicem na predvečer. Ljudje pač ne pridejo. Včasih kontaktne številke niso pravilne, ali celo ne obstajajo več.
Vladi in Državnemu zboru predlagam, da preveri, kakšne so možnosti ureditve, da bi takšno neodgovorno ravnanje posamezniki plačali sami, ne pa vsi ostali. Zdravstvene ustanove morajo dosegati neke rezultate, sicer se lahko programi, ki jih izvajajo za dobrobit ljudi, začnejo ukinjati. S tem primerom ne želim začenjati razprave o privatizaciji zdravstva, ampak le razmislek, kako postati bolj družbeno-odgovorni posamezniki. Takšne primere zaračunavanja odsotnosti poznamo že iz nekaterih zasebnih zobozdravstvenih ustanov, ki za to računajo 20 €.
Debato po zavrnjenem predlogu iz leta 2015 (https://predlagam.vladi.si/predlog/6771) tako dajem v ponovno obravnavo.
Lep pozdrav.