Predlog:
Policija prevzame helikoptersko nujno medicinsko pomoč 24/7 z novimi helikopterji, Slovenska vojska pa prevzame gorsko reševanje 365 dni v letu ter opravlja pripravljenost za gašenje z dodatnim helikopterjem. S tem bodo najnovejši helikopterji opravljali medicinsko dejavnost, starejši pa tehnično dejavnost, hkrati pa dobimo namenski helikopter za nujno medicinsko pomoč.
Obrazložitev:
Polemike glede helikopterske nujne medicinske pomoči (HNMP) so postale že stalnica v medijskem prostoru. Država želi, da reševanje ostane v državni domeni, nekateri državljani pa si želijo privatnega operaterja. Želja po privatnem operaterju izvira predvsem iz splošnega mnenja, da ima Slovenska vojska zastarelo floto ter okornosti sistema . Težave izvirajo tudi iz dejstva, da več služb uporablja isti helikopter.
Policija je z nabavo novih helikopterjev AW169 pridobila najnovejša plovila v Sloveniji, ki so več kot primerna za HNMP, saj po velikosti in stroških neznatno odstopajo od priljubljenega H145 helikopterja. Prejšnja ministrica za notranje zadeve je obljubila, da je poleg tretjega novega helikopterja v nabavi tudi medicinski interier za te helikopterje.
Policija dela 24/7 že sedaj, medtem, ko vojska le izjemoma. Torej je Policija bolj primerna za izvajanje HNMP dejavnosti, kjer je potrebno biti pripravljen 24/7, 365 dni v letu.
HNMP je regulirana z direktivo EU 965/2012, vendar ne zavezuje državnih zrakoplovov. Glede na to, da so policijski helikopterji v civilnem registru, policiji ne bi smelo predstavljati težav pridobiti spričevala letalskega prevoznika za HNMP (AOC for HEMS) in s tem v celoti ustrezati direktivi, čeprav to ni potrebno. Slovenska vojska ima helikopterje v svojem registru, posledično niti ne more pridobiti spričevala letalskega prevoznika.
Slovenska vojska bi s svojimi plovili opravljala tehnične dejavnosti, kot so gorsko reševanje in gašenje požarov, kjer starost helikopterja ne pride do izraza, saj delo, zaradi tehnične zahtevnosti poteka počasneje, spričevalo letalskega prevoznika pa ni potrebno. Gorsko reševanje bi vojska opravljala 365 dni v letu z enim helikopterjem, gašenje pa med sezono z dodatnim helikopterjem. Preostanek leta bi lahko vojska opravljala pripravljenost za gašenje požarov.
S tem predlogom, bi vsaj deloma rešili problem večih služb na enem helikopterju, saj bi ločili HNMP od gorskega reševanja in gašenja. Glede na to, da je intenziteta potrebe pri HNMP večja, se služba osamosvoji pod policijo.
Gorsko reševanje in gašenje spadata pod URSZR, ki je organ v sestavi MORS. Smiselno je, da te naloge izvaja vojska kot organ v sestavi MORS, saj s tem popolno odgovornost dajemo na en resor.
HNMP je v domeni MZ. Z odstranitvijo MORS iz enačbe bi bilo potrebno usklajevanje izključno med MNZ in MZ. Velja pa poudariti, da ima policija krajši posotpek aktiviranja, kar pa je še dodaten razlog za njihovo uporabo v sistemu HNMP, kjer minute odločajo.