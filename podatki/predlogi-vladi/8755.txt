 Kot vse kaže, zaradi močnih bančnih lobijev in interesov politike, najbrž v Sloveniji ne bo prišlo do sprejema zakona, s katerim bi odpravili krivična kreditna razmerja kreditojemalcev v CHF.  Bistvo vsega se lahko strne samo v enem stavku: kreditojemalci nikoli ne bi vzeli takšnih kreditov, če bi nam bila poznana naša (pre)velika obveznost v bodoče.  Zato naj zakonodajalec in tiste službe, ki bi se morale s tem ukvarjati, razmislijo, ali je naša socialna politika pravilna glede na slednje:  ko smo z družino reševali prvi stanovanjski problem, smo računali na obrok kredita, ki so nam ga v banki izračunali, zagotavljali so nam, da se lahko obrok mogoče kaj malenkost spremeni. S tem bi normalno preživeli, vzgajali otroke, skratka - živeli. Dejstva in okoliščine po 10 letih odplačevanja pa so slednje : obrok se je povečal za tretjino, izračunala sem, da bom plačala banki 30.000 eur več, kot če bi vzela kredit v eur. Posledice povečanega zneska, ki ga naša družina plača banki, ne vidi nobena inštitucija v državi. Smo petčlanska družina, obrok kredita je enako visok, kot ena plača v družini.  Ta obveznost se ni upoštevala nikoli - ne pri plačilu vrtca, ne pri otroških dodatkih, ne pri štipendiji in prav danes ugotavljam, niti pri šolski malici.  Danes sem namreč z grozo ugotovila, da več moji otroci ne bodo imeli subvencionirane šolske malice, ker za 0,24 % presegamo cenzus za subvencijo.  Moji otroci nimajo šolskega kosila. Sedaj ne bodo imeli niti malice, bom jim dala nenamazan kruh s sabo.  Vendar seveda, pozabila sem, lahko smo srečni, da imamo dom ! In na žalost, ne živimo - životarimo !
Rotim in prosim pristojne inštitucije - upoštevajte vsaj  te velike in krivične kredite pri družinah, kjer so starši zaposleni in s svojimi plačami svojim otrokom ne morejo nuditi niti tistega, kar je družinam, ki so popolni socialni upravičenci, v naši družbi zagotovljeno.  In ne pristanem na ugotovitve, da smo si chf kreditojemalci sami krivi za to stanje - v modernem času ni mesta za goljufijo in če plačam banki 1/3 več, kot bi ji šlo, to ni prav nič drugega, kot goljufija, ki je bila prepovedana že v času rimske države.  Kje oziroma bolje, kakšna (a)socialna pa je naša država ?  