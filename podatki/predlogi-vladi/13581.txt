Glede na čas v katerem živimo in poudarjanje vloge digitalizacije v vsakdanjem življenju, predlagam, da bi imeli državljani možnost oddati glasovnico na volitvah tudi elektronsko preko računalnika od doma. Zagotovo bi bila na ta način volilna udeležba večja, predvsem s strani mlajše generacije, ki je digitalno povsem pismena in ji trenuten sistem, ko je treba obiskati fizično volilno enoto, zagotovo ni blizu. Na ta način bi država prihranila tudi stroške glede plačila volilnih komisij, najema prostorov, državljani pa čas, transportne stroške, manj bi bilo tudi onesnaževanja okolja s prevozom do volilne enote idr. Prepričana sem, da je možno zagotoviti informacijsko povsem varno tovrstno izvedbo in so kakršni koli izgovori glede možnih zlorab neutemeljeni, če je le interes in volja države, da nam državljanom to dejansko omogoči. Imamo eupravo, zVem portal, esocialo, edavke, ecovid potrdila...da pa v letu 2022 ne bi bilo možno vzporedno ponuditi možnost tudi elektronskega glasovanja od doma? Žal težko sprejemam argumente sklicevanja, da se to ne da izvesti zaradi zagotavljanja varnostne politike, kibernetske varnosti ipd. Ob naloženem digitalnem certifikatu na računalniku - npr. sigovca, sigenca, si pass, SMS pass, vse to je danes povsem varno. Predlagam torej, da država čimprej omogoči nam vsem zainteresiranim tudi to možnost v duhu digitalizacije države in projekta, ki ga sama vzpodbuja. Prosim za pojasnilo, če Vlada o elektronski možnosti volitev razmišlja pri izvedbi volitev v naslednjih letih.