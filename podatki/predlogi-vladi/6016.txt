Pozdravljeni, predlagam vladi, da zavoljo varčevalnih ukrepov zniža višino Zoisove štipendije (ZŠ) – na primer za 50 % – ali pa jo popolnoma ukine, dokler se ne privarčuje dovolj denarja, ki bi ga iz Javnega sklada Republike Slovenije za razvoj kadrov in štipendij namenili za kadrovske, državne in deficitarnopoklicne štipendije ali pa krpanju javnofinančne luknje oz. pokojninam.   Preden v afektu glasujete ZA ali PROTI moj(emu) predlog(u), mi, prosim, dovolite, da vam pojasnim, zakaj mislim tako.  Sem zgleden gimnazijec (po uspehu odličen), ki ZŠ sicer nima, a je niti krvavo ne potrebuje niti ni zanjo pripravljen žrtvovati svojih prostega časa in živcev. Že nekaj časa pa spremljam, kako ZŠ vpliva na moje vrstnike, ki jo prejemajo. V 9 od 10 primerih jo prejemajo sinovi in hčere imovitih staršev, ki so jih že od malega usmerjali v materializem in grebaštvo za ocene ter prizadevanje za čim višji socialni status. Ko vprašam ljudi s ZŠ, zakaj se toliko učijo, je odgovor večinoma: "Da lahko obdržim štipendijo." Menim, da je poglavitno usvojeno znanje, ne pa povprečje ocen za ohranitev ZŠ. V pravilniku za dodeljevanje ZŠ piše, da se ta podeljuje dijakom in študentom za izjemne dosežke na določenem področju. Jaz pa se vprašam, kakšen izjemen dosežek je ta, da ima otrok povprečje ocen 5,0 v 9. razredu osnovne šole, kjer je lahko vse odvisno od učitelja. Samo ocene za moje pojme na žalost niso dovolj, da si nekdo zasluži (obdržati) štipendijo. Ugotovil sem, da je marsikaj o tem že bilo zapisano tukaj. Nepojmljivo se mi zdi tu to, da se dijakom in študentom, ki se izobražujejo v tujini, dodeljuje ZŠ v dvakratnem znesku osnovne. Saj so na lastno izbiro odšli v tujino, kjer imajo že tako ali tako določene ugodnosti. Ne zdi se mi v redu, da nas na ta način vlada še dodatno spodbuja k izseljevanju.  Podobno ne vem, zakaj bi moral nekdo, ki prejema štipendijo, tj. vsaj 120 € mesečno, imeti 80 € dodatka, ker živi vsaj 25 km od kraja šolanja. Razumem, da gre veliko časa za prevoz in denarja za bencin ter avtobusne in druge karte, toda za to so že na voljo razne subvencije, ki vse to omilijo. Kaj pa drugi, ki nimajo ZŠ in živijo 25 km od kraja šolanja ali dlje?    Čudni se mi zdita tudi sledeči dejstvi. Prvič, nedavno se je nekdaj 66-€ osnovna ZŠ zvišala na 120 € brez dodatkov. Od kod toliko sredstev za tovrstni korak? Drugič, zakaj Zoisovi štipendisti prejemajo ZŠ tudi v času poletnih počitnic, ko se dejansko ne izobražujejo in si lahko v tem času tudi najdejo študentsko delo?  Skratka, celoten sistem štipendiranja ni več to, kar je nekoč bil, in mislim, da zdajle niso časi, ko bi si lahko privoščili porabljati javne finance za motivacijo že tako motiviranih dijakov (že motivacija z denarjem je sama po sebi zgrešena). Zato pozivam vlado, da ZŠ bodisi zniža za polovico bodisi do nadaljnjega ukine in ta denar raje nameni temu, kar je v naši državi res potrebno popraviti.  Letno bi tako privarčevali okoli 18 milijonov evrov, kar sploh ni tako majhna vsota. Kot dokaz navajam sporočilo podsekretarke MDDSZ.
Pozdravljeni,  sredstva, namenjena za Zoisove štipendije, se stalno spreminjajo glede na porabo v preteklih mesecih in glede na nove parametre (npr. količina sredstev za nove Zoisove štipendiste). Konec leta 2013 smo planirali, da bo v letu 2014 za Zoisove štipendiste namenjeno 18.027.316,00 €. Nov razpis za Zisove štipendiste, ki bo objavljen ta teden, pa bo razpisan v višini 2,4 mio. € – za nove štipendiste (OŠ, SŠ in VŠ). Lep pozdrav
     Za zaključek: motivacija bodi usvojeno znanje in izkušnje, ki bodo prišle prav pozneje v življenju, ne pa mesečni znesek na TRR!
 