Kolesa z motorjem, katerih največja hitrost ne presega 25 km/h, za vožnjo katerih ni potrebno vozniško dovoljenje, prav tako pa tudi ni potrebna njihova registracija, predstavljajo čedalje večjo nevarnost za šibkejše udeležence v prometu na eni strani ter oviro za hitrejše udeležence na drugi strani.
Kolesa z motorjem in skuterje, ki ne presegajo hitrosti 25km/h vozijo predvsem mladi, saj za njihovo vožnjo ni potrebno vozniško dovoljenje. Ker gre za neizkušene in mladostno razposajene udeležence prometa, redno prihaja do nevarnih situacij, ki ogrožajo ostale udeležence v prometu.
Zaradi tega predlagam:
1. Obvezno registracijo in zavarovanje tudi za to vrsto vozil. S tem bo uporabnikom dano jasno sporočilo, da v prometu niso anonimni (registrska tablica). Lažje bo tudi odkrivati in kaznovati kršitelje CPP in povzročitelje nesreč s pobegom. Obvezno zavarovanje bo odpravilo problem izterjave škode od (najpogosteje mladoletnih) povzročitevljev, kadar ti povzročijo škodo drugim udeležencem v prometu.
2. Obvezni tehnični pregled vsako leto. S tem se bo iz prometa izločilo vozila, ki so predelana tako, da presegajo homologirano hitrost 25km/h (odstranjene blokade). 
3. Prepoved vožnje koles z motorjem in skuterjev, ki ne presegajo 25 km/h izven naselij oz. na cestah, kjer je najvišja dovoljena hitrost višja od 50 km/h. Počasna kolesa z motorjem in skuterji močno ovirajo promet na cestah. Ker jih je zaradi širine in vožnje daleč od desnega roba težje prehiteti kot kolesarje, so pogosto vzrok nevarnih prometnih situacij. Ker so tovrstna vozila namenjena premikanju po mestu, naj se prepove njihova uporaba izven naselij oz. na glavnih in regionalnih cestah.
4. Obvezno nošenje čelade (vsaj kolesarske) tudi na kolesih z motorjem in skuterjih do 25 km/h, če je voznik ali potnik mladoletna oseba. Na ta način se bo povečala varnost voznikov in potnikov na teh vozilih, hkrati pa bodo mladi dobili sporočilo, da upravljajo z nevarno stvarjo - posredno se bo povečalo zavedanje nevarnosti.
5. Za večjo varnost kolesarjev in pešcev predlagam tudi, da se vožnjo po površinah za kolesarje in pešce prepove vsem vozilom, razen tistim na človeški pogon. Električna kolesa naj bodo dovoljena, a le, če gre za izvedbo kolesa, kjer je elektromotor v vlogi pomagala, ne pa glavnega poganjala.