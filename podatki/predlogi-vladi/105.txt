Predlagam, da v Sloveniji ustanovimo osem pokrajin, ki bi temeljile na tradicionalnih zgodovinsko-kulturnih področjih na katere se slovenci delimo že stoletja. Oziroma, predlagam da bi Služba vlade za lokalno samoupravo to vzela kot enega najpomembnejših kriterijev za določitev števila in območij bodočih pokrajin. Te bi bile (z imeni in približno določitvijo območij):
1. Primorska (Slovenska Istra, Kras, Brkini z dolino Reke, Vipavska dolina, Goriška Brda, Idrijsko in Cerkljansko, Posočje)
2. Notranjska (Dolina Pivke in Postonjska kotlina, Snežniško pogorje, Notranjsko podolje - Od Babnega polja do Logatca, Ljubljansko barje s okolico)
3. Gorenjska (Ljubljanska kotlina, Škofjeloško in Polhograjsko hribovje, Dolini Save Dolinke in Save Bohinjke, Posavsko hribovje zahodno od Zasavja).
4. Dolenjska (Dolenjsko podolje, Suha Krajina, Ribniško in Kočevsko območje, Bela Krajina, širša okolica Novega Mesta, Posavje)
5. Štajerska (Celjska kotlina, Zasavje, Posotelje, Savinjska dolina Šaleško območje, večji del Pohorja, Dravsko polje z Halozami, Slovenske Gorice in Prlekija)
6. Koroška ( Tri doline: Mežiška, Mislinjska in Dravska)
7. Pomurje (Pomurska ravnina in Goričko)
8. Ljubljana (kot ločena pokrajinska enota s posebnim statusom, njen status bi urejal poseben zakon o glavnem mestu)
Utemeljitev:
a) Take enote bi temeljile na zgodovinski in kulturni delitvi, ki jo Slovenci upoštevajo za svojo regionalno identiteto. Nekatera robna območja so sicer zaradi odmaknjenosti in različnih zgodovinskih okoliščin to identiteto izgubila, vendar pa so temeljna jedra ostala in so razpoznavna. 
b) S takimi enotami bi dosegli popolno decentralizacijo. Sedaj je vsa ekonomska moč razdeljena v središču države, v Ljubljani in njeni okolici. Z tako razdelitvijo bi ustanovili dve veliki in močni pokrajini na zahodu in vzhodu (Primorsko in Štajersko), ki bi pomenili močno protiutež središču države. Nadalnjo decentralizacijo bi dosegli tako da bi osrednji del države razdelili na tri pokrajine (Notranjsko, Dolenjsko, Gorenjsko), ki bi preprečevale centralizacijo v osrednjem delu države. Na tak način bi tudi ekonomsko moč iz širše okolice Ljubljane razporedili med te tri pokrajine in jim tako omogočili stabilnost in razvoj. Z ustanovitvijo Pomurja in Koroške bi lahko zadostili tako razvojnim potrebam teh robnih območij in tako ločeni kulturni identiteti teh območij.
c) Vsaka od teh pokrajin bi imela določene značilne krajinske, naravne in kulturne značilnosti, ki bi se jih lahko izkoristilo za izoblikovanje posebnega razvojnega koncepta za vsako posebej. V Turizmu bi bilo to izrazito: Primorska bi temeljila na morju, reki Soči, ter svoji kulinariki in vinih. Notranjska bi se usmerila v trženje turističnih produktov v zvezi s svojimii naravnimi pojavi in naravnimi bogatstvi (npr. jame, presihajoča jezera, gozdovi). Dolenjska bi se usmerila v trženje svoje bogate kulturne dediščine in ljudskega izročila. Gorenjska bi se lahko usmerila v gorništvo in razvoj zimskega turizma. Štajerska bi se zavzela za razvoj termalnih vrelcev in toplic ter tudi svoje kulinarike itd. itd. Podobno razčlenitev bi lahko storili tudi v drugih gospodarskih panogah.
 
 
 
 