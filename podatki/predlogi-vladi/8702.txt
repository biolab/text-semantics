Dober učitelj je tisti, ki veliko ve in hkrati zna snov podajati zanimivo, sistematično, torej mora imeti pedagoški čut. Danes pa se za učitelja lahko izobražuje prav vsak, žalostno pa je, da se za pedagoško fakulteto odločajo podpovprečni dijaki, ali pa za pedagoške smeri, npr. na fakulteti za matematiko ali pa na biologiji, podpovprečni študenti.  Zato predlagam, da se za izobraževanja učiteljev (na vseh ravneh) uvede sprejemne izpite, ki preverijo znanje s področja poučevanja in pedagoški čut. Hkrati pa bi učiteljem morali ponuditi tudi precej višje plače, saj bi le na ta način v učiteljski poklic zvabili najboljše iz določene stroke. Nek dober matematik lahko dobi precej dobro službo v gospodarstvu in zato sploh ne razmišlja o pedagoškem poklicu. S tem, ko bi bili učitelji bolje strokovno podkovani in bi imeli višje plače, bi se jim status v družbi zagotovo zopet povišal, to bi postal ugleden in cenjen poklic. Danes žal to ni. Imel sem sošolko, ki v 4. letniku gimnazije ni znala našteti 5 katerih koli slovenskih rek. Potem se je vpisala na pedagoško fakulteto, smer razredni pouk, in čez 15 let bo morda poučevala moje otroke. Prav pa je, da bi bil poklic učitelja cenjen. Torej višje plače učiteljem ob pogoju, da zaostrite kriterije za to, kdo je lahko učitelj. Pri izobrazbi pa res ne velja skopariti. Šola je prva stvar, ki krepi kulturo, znanost in razvoj v državi.