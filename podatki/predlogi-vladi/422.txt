V zadnjih letih je problem pomanjkanja prostora v vrtcih v nekaterih slovenskih občinah vse bolj očiten. In kaj lahko naredimo starši, ko je naš otrok pri vpisu v vrtec že tretjič zavrnjen? Praktično nič. Lahko pritiskamo na občino, pišemo medijem, podpisujemo peticije ... vse zaman. Ker 10. člen Zakona o vrtcih ne predvideva konkretnih sankcij za občine, ki tega člena ne spoštujejo, je v praksi neuporaben. Na papirju predpisuje nekaj, česar nihče ne upošteva, ker so občinska sredstva usmerjena v bolj profitabilne projekte. Starši smo medtem v vedno večjih stiskah in se, namesto da bi uživali v novem družinskem življenju, ukvarjamo še s tem, kje najti kvalitetno varstvo za otroka (ki pa je večinoma predrago, da bi si ga s povprečno plačo lahko privoščili.) Če naj bi bila Slovenija res socialna država, kot Vlada RS tako rada poudarja, bi morali najprej poskrbeti za etične in moralne dolžnosti - otroci pa so na prvem mestu. Kdaj torej lahko pričakujemo uvedbo sankcij za tiste občine, ki ne upoštevajo 10. člena Zakona o vrtcih?
 