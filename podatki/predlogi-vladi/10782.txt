Predlagam, da se obvezni zdravstveni sistem preoblikuje po vzoru Nizozemske, ki je leto za letom na vrhu lestvice najboljših zdravstvenih sistemov na svetu.
Nizozemci imajo, tako kot mi, široko dostopno javno zdravstvo, s to razliko, da država ni lastnik zavarovalnice (in v njihovem primeru tudi večine izvajalcev). V praksi gre to nekako tako: tako kot v Sloveniji, se od bruto bruto plače trga prispevek za obvezno zdravstvo delodajalcu. Razlika pa je v tem, da zaposleni pri plačilu svojega prispevka svobodno izbirajo med zavarovalnicami, ki jih nadzira in regulira država: določeno je, koliko znaša premija za obvezno zavarovanje, pri čemer premija ni odvisna od starosti, zdravstvenega stanja itd. Zavarovalnica ne sme zavrniti vloge.
Večje število zavarovalnic, pri čemer pogoje za obvezno zavarovanje predpiše in regulira država pomeni, da se zavarovalnice trudijo za stranke, kar vpliva tudi na kakovost storitev in čakalno dobo. Če imamo eno samo zavarovalnico, potem stranke nimamo izbire, zavarovalnici pa je vseeno, kakšne so čakalne dobe in kvaliteta storitev. To, da se npr. od nekoga iz Bovca gladko pričakuje, da bo zaradi krajše čakalne dobe šel v Mursko Soboto namesto v Šempeter, je sramotno. Zavarovalnice na Nizozemskem prav tako lahko sklepajo pogodbe z vsemi izvajalci, medtem ko ZZZS zgolj z tistimi, ki so v javni mreži. Meni, kot uporabniku (in plačniku) storitev je popolnoma vseeno ali je izvajalec v javni mreži ali ne. Pričakujem, da bom lahko storitev opravila pri izvajalcu, ki mu zaupam in ima ustrezne čakalne dobe. Če njegova cena presega tisto, ki jo krije (moja!) zavarovalnica, pač lahko razliko doplačam, nikakor pa ne želim biti v celoti plačnik storitev, ker ZZZS z izvajalci, ki niso v javni lasti / nimajo koncesije, ne sklene pogodbe.
Skratka, nizozemski sistem v ničemer ne omejuje dostopa do zdravstva socialno šibkejšim, uporabniki pa s svojimi odločitvami (svobodno izbiro zavarovalnice in večjim naborom izvajalcev) lahko vplivajo na kakovost zdravstvenega sistema (nagradijo kakovost in kaznujejo ne-kakovost).