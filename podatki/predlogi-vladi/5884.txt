Predlagam vladi R Slovenije, da zahteva od vseh visokošolskih ustanov v državi, da kandidatom za študij na infomativnih dnevih predstavijo sledeče parametre:
- % izredno vpisanih študentov posamezne generacije, ki so uspešno zaključili študij z diplomo. Koliko časa povprečno traja študij izredno vpisanega uspešnega študenta do diplome (tiste ki pozneje prestopijo v redni študij štejemo pod rubriko rednih študentov)?
- % redno vpisanih študentov posamezne generacije, ki so uspešno zaključili študij z diplomo. Koliko časa povprečno traja študij uspešnega rednega študenta do diplome?
Navedeno utemeljujem s tem, da teh podatkov nekatere fakultete ne želijo javno objaviti z razlogom, ker bi v tem primeru izgubile dobršen del izrednih študentov, ki pomenijo za nekatere precejšen del njihovih prihodkov, tako za fakulteto kot  za profesorje.
Prav tako se dogaja, da na nekaterih elitnejši fakultetah določenega izpitnega roka ne opravi nihče. Pred leti je obstajalo v pravilnikih o opravljanju izpitov določilo, da se takšen izpitni rok razveljavi in ponovi ali se zniža kriterij.
Zlasti nekatere fakultete, ki so nekoč masovno vpisovale izredne študente in proizvajale diplomante zdaj težijo k elitnosti (pred časom smo imeli takšen primer na eni od univerz kjer se je del pedagoške fakultete preimenoval v filozofsko - kriterij se je nenadoma skokovito dvignil in v vsem so želeli biti podobni najstarejši slovenski univerzi). Navedeno se utemeljuje s tem, da so diplomanti teh fakultet in študijskih smeti potem bolj konkurenčni na trgu dela. To je seveda vse lepo in prav dokler so študentje seznanjeni z vsemi pogoji in zahtevami. Huje je, če izredni študentje postanejo le financerji določenih študijskih programov, za svojo diplomo pa se lahko obrišejo pod nosom.
Tako pred leti pove neki profesor, da na izrednem študiju je ur predavanj itak premalo, vaje sploh niso organizirane in če študentje ne bodo hodili na vaje k rednim, nimajo praktično nobene možnosti da uspešno opravijo njegov izpit. Od 20 vpisanih generacije izrednega študija je študij uspešno zaključila le ena študentka, ki pa je imela v žepu že diplomo ekonomske fakultete in si je želela zgolj prekvalifikacijo v šolstvo. Ali pa profesor, ki študentom na izrednem študiju (nekaj sto vpisanih) že v prvem letniku pove, da je on absolutno proti izrednemu študiju, ker je njegova fakulteta pretežka/prezahtevna za klasični izredni študij. Ko omenjeni profesor doseže omejitveno starost 65 let zaprosi univerzo za podaljšanje statusa habilitiranega profesorja in nadaljuje s poučevanjem prav na izrednem študiju.
Prav gotovo nikomur ne moremo jemati možnosti in želja za izobrazbo, spodobi se in pošteno pa je da izredni študentje (pa tudi redni) že na začetku dobijo vse relevantne informacije.
 
 
 