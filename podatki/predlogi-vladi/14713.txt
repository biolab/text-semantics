Dogaja se, da vozniki iz različnih razlogov NENAKLEPNO oz. NENAMERNO ali iz razloga NUJNOSTI zapeljejo na cestninsko cesto brez E-vinjete (starejši vozniki, redki uporabniki avtocest, tujci, vozniki "v zmoti", vozniki, ki spregledajo signalizacijo v neznanem kraju, vozniki, ki so prepričani, da jim E-vinjeta še velja, vozniki na nujni zasebni ali službeni poti ipd...). V praksi vozniki praviloma hitro spoznajo svojo zmoto. Predlagam spremembo Uredbe o cestninskih cestah in cestnini na način, da se doda preprosto pravilo (določba), ki bi uporabniku omogočila, da E-vinjeto kupi najpozneje v 24 urah po pričetku uporabe cestninske ceste.
Ker bi takšno pravilo omogočilo izogibanje nakupa voznikom v tranzitu (zlasti tujcem, nad katerimi je težje izvajati nadzor, ker bi se lahko zaradi takšnega pravila izogibali plačilu z izgovorom, da so pozabili plačati, izvršbe pa so kompleksne), bi se novost glede naknadnega nakupa (v roku 24 ur) dopustila le za uporabnike s slovenskimi registrskimi tablicami in dodatnim pogojem, da gre za uporabnika s stalnim bivališčem v Sloveniji. Če torej uporabnik v roku 24 ur nebi opravil nakupa E-vinjete, bi sledili postopki, kot so predvideni že sedaj. Pravilo oz. novost bi se torej lahko glasila npr. tako:
"Uporabniki vozil, registriranih v Republiki Sloveniji, ki imajo stalno bivališče v Republiki Sloveniji, lahko v primeru opravičljivih razlogov elektronsko vinjeto kupijo še najkasneje 24 ur po pričetku uporabe cestinske ceste".