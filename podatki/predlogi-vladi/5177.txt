Iz dneva v dan sem bolj zgrožena, da v teh časih, v tem stoletju, v naši državi, v kateri naj bi delali vrhunski strokovnjaki, določene metode zdravljenja še vedno niso priznane kot uradne, temveč se jih smatra kot "alternativne". Ves čas isti izgovori - raziskave niso dovolj temeljite, zajele so premalo vzorčnih primerov, ni dovolj dokazano,... Pri čemer tako imenovani strokovnjaki pozabljajo, da je v uporabi tudi ogromno "uradno priznanih" metod, zdravil, za katere so bile opravljene raziskave enako oziroma bistveno manj temeljite kot marsikatera t.i. "alternativna".
V Nemčiji, Švici in drugje zdravnik ne izgubi licence, če se ukvarja s po naše "alternativnimi" oblikami zdravljenja, temveč gredo te z roko v roki. Zanimivo, da za druge države so te metode dovolj raziskane, da z njimi žanjejo ogromno uspehov pri zdravljenju, za naše "strokovnjake" pa gre v večini primerov za "šarlatanstvo". V tujini denimo delujejo klinike, kjer poleg običajnih načinov zdravljenja uporabljajo še bioresonanco, akupunkturo in druge manualne terapije - vse z namenom doseči čim boljše rezultate. Z bioresonanco se lahko pozdravi ogromno težav, pomaga številnim otrokom pri odpravi alergij in tudi pri drugih, resnejših težavah. Zakaj bi ljudi zastrupljali z zdravili, če to ni potrebno? Aja, ker potem farmacija ne bi dovolj zaslužila in posledično tudi drugi ne? Kaj pa ljudje in njihovo zdravje, je to še komu v interesu?
Najbolj neumno pa je, da ko se človek odloči za alternativno obliko zdravljenja, mora le-to plačati, prav tako ni upravičen do bolniškega staleža. Kar je popolnoma nepravično. Vsak ima pravico, da se sam odloča o načinu zdravljenja, kar pa je državljanom Slovenije v tem trenutku onemogočeno. Kljub temu, da celo življenje plačujemo zdravstveno zavarovanje, moramo za metode, ki nam resnično pomagajo, zopet plačevati, poleg tega pa nam zdravniki v takih primerih ne bodo napisali bolniške. Vsak zase ve, kaj mu najbolje pomaga in verjetno ne bi ljudje tako zelo posegali po alternativi in zanjo še plačevali, če bi videli, da jim ne pomaga?
Vlado pozivam, da za začetek med uradne oblike zdravljenja uvede bioresonančno metodo in refleksoterapijo (ki ji je že priznan naziv priznane zdravilske metode), kasneje pa postopoma še druge metode ter da se zdravnikom, če želijo  pacientom pomagati tudi na, trenutno "alternativne" načina, ne odvzame licence. Mar vladi zdravje državljanov ni v interesu, da sploh dopušča takšna določila?
O odgovoru v smislu, da metode niso dovolj preverjene, nočem niti slišati, ker je na voljo ogromno ZNANSTVENIH raziskav, ki so potekale po več desetletij, prav tako o uspešnosti zdravljenja pričajo številni uspešni primeri, samo poglobiti se je potrebno - če se hoče seveda. Dovolj je izmikanja. Glede na to, da tudi "uradne" oblike zdravljenja mnogim ne pomagajo, se ni potrebno sklicevati na morda nekaj odstotkov neuspešnih primerov pri teh metodah. Želim, da se metode uvede med ostale splošno priznane in to v najkrajšem možnem času. 
 