Pozdravljeni,
moj predlog v nadaljevanju bo malo daljši, vendar vam toplo priporočam, da ga PREBERETE, vsekakor bom pa vesel, če ga tudi podprete z glasovanjem.
Ko malo spremljamo poviševanje kazni za cestno prometne prekrške lahko izluščimo osnoven princip - vlada povečuje zneske kazni na CILJNIH prekrških, ki so po statistiki najpogostejši vzrok za prometne nesreče. Po eni strani se s tem lahko strinjam, po drugi pa lahko ugotovim, da čim pridemo tako daleč, da moramo KAZNOVATI, je to očiten znak, da smo močno ZGREŠILI PRI VZGOJI. Zato predlagam novo politiko kaznovanja, ki bo spremenila predvsem VZGOJO in v kali preprečila celo serijo drobnih prekrškov, ki na koncu vodijo do prometnih nesreč in izgube življenj.
1.) UPORABA SMERNIKOV (žmigavcev)   Vklop smernika je zelo enostavno dejanje - samo en prst moramo premakniti za par centimetrov in smernik je prižgan, pa ga kljub temu večina ljudi ne vklaplja. Zakaj, če je pa tako enostavno?   Zato, ker smo malomarni, ker nam je VSEENO ZA DRUGE udeležence v prometu, ker nam je VSEENO za zakon, ki predpisuje vklop smernikov v križiščih, ob menjavi voznega pasu ipd. In ravno zato, ker je odstotnost prižganega smernika jasen znak nespoštovanja prometnih predpisov in drugih udeležencev v prometu, bi morali ta prekršek kaznovati po posebnem principu:   - ob prvem zabeleženem prekršku tega tipa kazen 50 EUR + zabeleženo opozorilo - ob drugem enakem prekršku v roku 1 leta kazen 2000 EUR + odvzem vozniškega dovoljenja za najmanj 3 mesece
2.) PREDNOST PEŠCEM NA PREHODU ZA PEŠCE (na "zebri") Vsak dan vidim vsaj 5 primerov  kršitve zakona, kjer pešci čakajo ob cesti pred "zebro", da se jih bo nekdo usmilil in ustavil, da bodo lahko prečkali cesto. Vozniki enostavno NE SPOŠTUJEJO ne zakona, še manj pa sočloveka. Če bi tak prekršek kaznovali po istem princilpu, kot je zgoraj omenjeni, bi prisilili voznike, da se začnemo zavedati, da v prometu nismo sami in da ne bomo zamudili življenja, če ustavimo pešcu pred prehodom za pešce - ravno nasprotno, polepšali mu bomo par minut v življenju, nam pa ne bo noben posel zaradi tega pogorel.
3.) PREGORELA ŽARNICA Zadnjič sem se zvečer peljal po stari cesti Vrhnika-Ljubljana in sem na tej relaciji naštel 9 avtomobilov, ki jim ni svetila ena od glavnih prednjih žarnic. Od tega so bili 3 avtomobili popolnoma "slepi" na eno stran, kar pomeni, da jim ni gorel niti glavni žaromet, niti pozicijska luč. Kaj to pomeni? To pomeni, da so MALOMARNI, ker jim je ali vseeno za luči, ali pa nikoli ne preverijo žarometov. Pa tako enostavno je - samo okoli avta se sprehodiš, ko čakaš ženo/moža ali punco/fanta, ko voziš vzvratno do zidu, vidiš odsev luči v zidu in takoj veš, če katera luč ne gori...ali pa v križišču, ko si za drugim vozilom, vidiš odsev svojih žarometov v odbijaču prednjega avtomobila - res je ogromno možnosti, da na enostaven način stalno preverjaš stanje žarnic okoli avtomobila.Torej, komur sta pregoreli IN glavna žarnica IN pozicijska, je dokazano malomaren in takega bi nemudoma izločil iz prometa in ga kaznoval: - z najmanj 2000 EUR kazni ter 10 kazenskimi točkami 
4.) UPORABA MOBILNEGA TELEFONA BREZ PROSTOROČNE NAPRAVE Ne grem jih štet, ker jih je preveč - uporabnikov mobilnega telefona v vozilu, namreč. Z eno roko držijo mobilca, z drugo vrtijo volan in križajo roke, da bodo dosegli bodisi žmigavec, bodisi prestavno ročico. Ne bom folozofiral niti dolgovezil okoli takega prekrška - slušalka za na uho stane 20 EUR!!!!!  Kazen: - najmanj 2000 EUR in 10 kazenskih točk
5.) VOŽNJA SKOZI RDEČO LUČ NA SEMAFORJU Nihče ne more trditi, da je skozi rdečo luč na semaforju zapeljal pomotoma. Vzrok tiči v živčnosti, tempu vsakdana, individualnosti, brezbrižnosti, nategovanju pravil do skrajnosti. Na rumeno USTAVLJAŠ, na rdečo STOJIŠ, tu ni debate. Za te namene bi še več semaforjev opremil s kamerami in bi kaznoval VSE tiste, ki jasno zapeljejo skozi rdečo. Kazen: - najmanj 500 EUR kazni in 10 kazenskih točk
6.) VOŽNJA PO PREHITEVALNEM PASU NA AVTOCESTI Ogromno voznikov brezskrbno malomarno vozi po prehitevalnem pasu in se umakne na vozni pas šele takrat, ko (če!) za sabo zagledajo nekoga, ko jih želi prehiteti. Zato je velikokrat iz helikopterja moč opaziti kolone na prehitevalnem pasu in manjše število vozil na voznem pasu.Vozniki iz raznoraznih razlogov enostavno ne želijo voziti po voznem pasu, ne umikajo se hitrejšim, včasih pa namenoma blokirajo hitrejše od sebe, češ, če jaz ne morem voziti hitreje, tudi ti ne boš. Takemu obnašanju bi lahko naredili konec le z ekstremno visokimi kaznimi, na primer: - najmanj 2000 EUR kazni in 10 kazenskih točk, če obstaja video posnetek  - ali najmanj 500 EUR kazni, če video posnetka ni
7.) DELO NA CESTI Z leti smo se navadili, da so znaki za "Delo na cesti" pogosto puščeni čez noč ali pozabljeni po opravljenih delih, zato jih vozniki jemljemo z rahlo rezervo - mogoče RES delajo na cesti, mogoče je pa samo pozabljen znak.  Zato bi kaznoval podjetje, ki izvaja delo na cesti in je postavilo znak ter ga pustilo po končanju del ali v času, ko se dela ne izvajajo, z: - najmanj 20.000 EUR kazni Prepričan sem, da bodo vsa podjetja zelo dobro poskrbela, da bodo znaki res samo tam in takrat, ko bo to potrebno.
8.) PARKIRANJE NA PROSTORU ZA INVALIDE Kdor parkira na tako označenem mestu, jasno kaže aroganco in vzvišenost nad soljudmi in zakonom, zato bi brez oklevanja vsem takim dodelil kazen: - najmanj 2000 EUR kazni in 10 kazenskih točk
 ERGO Poanta mojih predlogov je dejansko v "akupunkturni" TOČKI, kamor bi morali pritisniti s kaznovalno politiko.  Če je človeku slabo zaradi arašidov, bo učinek le kratkotrajen, če bo pojedel Rupurut tableto. Zato moramo takega človeka izobraziti in mu povedati, da so zanj arašidi pač PREPOVEDANI. Enako želim doseči s tem predlogom, da v ekstremno visokimi kaznimi država JASNO POVE, da se MORAMO SPOŠTOVATI med sabo, drugače bo promet vedno večja klavnica in kaos. Komur ne diši takšna kaznovalna politika, naj se iskreno zamisli, če je mogoče preveč ohlapen do sebe in mu takšne kazni niso všeč, ker dejansko sam sebi dopušča drobne prekrške in se pod rugi strani jezi na druge, ki delajo iste prekrške...
  Mogoče je kdo opazil, da sem predlagal VISOKE KAZNI za MALE PREKRŠKE, kar seveda drži, vendar je ravno v tem poanta - malih prekrškov ni treba delat nikomur, drobna pravila je ENOSTAVNO UPOŠTEVATI in če začnemo pri malih ukrepih, verjemite, bo tudi velikih prekrškov drastično manj!
Hvala za čas, ki ste si ga vzeli in prebrali moj predlog.