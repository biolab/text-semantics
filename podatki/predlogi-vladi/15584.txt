Skrajni čas je, da država začne prioretizirati lastne državljane, skrbeti za nacionalno integriteto in matičnim državljanom omogočati dostojno življenje. Tega ne pišem iz nacionalizma ali ksenofobije, temveč strikno in edino iz vidika zagotavljanja dostojnega življenja za tiste, ki "državo" že dalj časa gradimo, financiramo in soustvarjamo. Matični državljani smo namreč gradili (in še gradimo) to državo, njene institucije, javne storitve, infrastrukturo, - vse segmente, ki tvorijo sistem, ki mu rečemo "država". Gradili smo ga v smislu investiranja našega denarja, zbranega v okviru davčnega sistema in tudi drugače (prispevki, plačevanje storitev, ...). Že veliko let vlagamo v državo, da je takšna, kot je danes. Niti ne samo od osamosvojitve naprej, ampak še dlje. Tudi za časa prejšnje skupne države so se davki, pobrani na področju Slovenije, porabljali za izgradnjo slovenske infrastrukture, ogromno pa je bilo tudi t.i. samoprispevkov. Večina sedanje infrastrukture je bila zgrajena na tak način (kdaj smo nazadnje v Sloveniji gradili kakšno novo bolnišnico?).
Danes je situacija takšna, da v državo prihaja veliko tujcev in tukaj uporabljajo "državo" (institucije, javne storitve, socialo, zdravstvo, infrastrukturo, ...) enako kot matični državljani. Le-ti moramo sedaj na nek način "tekmovati" s prišleki za vse te dobrobiti, čeprav smo jih mi dejansko izgradili. In ker je prišlekov res veliko, se dogaja, da so določene storitve in infrastruktura preobremenjene, tako da do njih zelo težko pridemo oziroma celo ne pridemo. Denar, ki ga za to dajemo, se sedaj "redči", saj se zelo veča število "uporabnikov". Le-ti še niso začeli prav prispevati v sistem, koristijo pa ga že. Nepredstavljivo je, da zaradi povečanega pritoka drugih ljudi matični državljani uživajo manj (premalo) učinkovito podporo lastne države. Pogosto se tudi dogaja, da zaradi različnih okoliščin prišleki sploh ne prispevajo sredstev v državni proračun ali pa prispevajo bistveno manj, iz njega pa potegnejo enako ali več dobrobiti, kot matični državljani (denimo tisti, ki niso zaposleni, prejemajo pa različne vrste socialnih pomoči).
Mislim, da država na ta način nazaduje, saj se število prebivalcev oziroma "uporabnikov" povečuje, količina sredstev, ki se stekajo v državni proračun, pa temu ne sledi, vsi viri so bolj zasedeni in obremenjeni in kvaliteta življenja se posledično slabša. Razumem, da smo del Evropske unije in da kot taki uresničujemo pravico do zaposlovanja in bivanja ljudi iz ostalih držav članic EU. Evidentno je tudi, da k nam prihajajo tudi ljudje iz drugih držav (ki niso del EU) in tukaj prav tako dobijo pravico do dela, bivanja in koriščenja javnih dobrin in storitev. Iz opazovanja sodeč bi rekel, da je takih še več.
Od države, ki jo predstavlja vlada, pričakujem, da bo tukaj ravnala racionalno in sledila dobrobiti svojih matičnih državljanov. Čemu sprejemamo tolikšen dotok novih delavcev in prebivalcev, če pa država še za matične državljene ne more dovolj dobro poskrbeti? Veliko premalo je tudi državne skrbi za nacionalno integriteto, saj na veliko upada uporaba slovenščine. To je opaziti v vsakodnevnem življenju, na ulici, v trgovinah, žal pa celo v različnih gospodarskih in javnih dejavnostih (npr. gostinstvo, turizem, gradbeništvo, zdravstvo, ...).
Še enkrat, nisem proti priseljevanju tujcev, nič nimam proti ljudem kot takim, verjamem, da vsak išče boljše možnosti za življenje in da ima do tega tudi pravico. Verjamem pa tudi, da je "država" namenjena zaščiti in dobrobiti svojih državljanov (ki državo dolgoročno gradijo in omogočajo). Prav po tem izstopajo "boljše" države - da svojim državljanom nudijo več, kot druge.
Nobena država ne bi smela neomejeno večati števila prebivalcev, če ne more zanje zagotoviti ustreznih virov. Zdi se, da tukaj veliko naredi pritisk gospodarstva, da potrebuje dodatno delovno silo, vendar se pri tem pozablja na to, da to gospodarstvu pomaga, obremeni pa državo in znižuje življenjski standard vsem ostalim državljanom.
Želim torej, da vlada primarno zagotovi ustrezno kvaliteto življenja za matične državljane in šele sekundarno ustreže gospodarstvu s sprejemanjem tuje delovne sile (ali pa od gospodarstva zahteva financiranje virov in infrastrukture, ki bodo omogočili nezmanjšano kvaliteto življenja ostalih življenja državljanov). Želim, da vlada poskrbi za nacionalno integriteto z zahtevo po bolj striktni uporabi slovenskega jezika v javnem življenju. Želim da država pravice bivanja in dela v Sloveniji podeljuje le tistim, ki se bodo pripravljeni integrirati v uveljavljen način življenja tukaj in ki bodo spoštovali matične državljane ter cenili življenje tukaj (ne samo deklarativno, pač pa s preverjanjem v dejanskem življenju). Videz in občutek je, da se sedaj sprejema vse in vsakogar, brez pazljivosti, kakšen vpliv s tem prihaja med ljudi in v državo. Želim, da vlada pokaže ustvari določeno strogost in restriktivno prakso obravnave posameznikov, ki se niso pripravljeni dovolj integrirati, in da ustvari tovrsten renome. Želim, da je vlada korektna ampak stroga, saj s tem daje pomembno sporočilo tudi vsem bodočim prišlekom.
Slišati in videti želim konkretne ukrepe za zagotavljanje zgoraj navedenega, želim kvantitativno vrednotenje teh ukrepov skozi čas.
Prosim vzdržite se citiranja obstoječe zakonodaje in izjav, da je za vse to poskrbljeno. V praksi visimo, da temo ni tako. Ali torej predpisi niso temu prilagojeni (namenjeni) ali pa njihovo izvajanje ni dovolj dobro. Želim konkretne izboljšave. Ne zahtevajte od mene, da jih predlagam, za to imamo in plačujemo ljudi, ki sedijo v vladi. Sam pa izražam nezadovoljstvo s trenutnim stanjem.