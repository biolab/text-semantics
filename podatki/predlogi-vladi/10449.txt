Predlagam, da se javnosti zakonsko omogoči vpogled v register škod iz zavarovanja avtomobilske odgovornosti in zavarovanja avtomobilskega kaska, seveda z omejenimi podatki (varstvo osebnih podatkov).
Letno se proda okoli 200.000 rabljenih avtomobilov.
Na podlagi številke šasije (VIN) lahko kupci že sedaj preverjajo zgodovino vozila (opravljeni tehnični pregledi, prevoženi kilometri, starost, lokacija in spol lastnika, itd.). Dostop do teh podatkov je javen, prijazno pa jih prikazuje npr. spletna stran avtolog.si .
Manjka pa podatek o morebitnih prometnih nesrečah, v katerih je bilo udeleženo vozilo. Vozila se tako lahko prodajajo kot nepoškodovana, kupec pa te informacije ne more preveriti. Tako prihaja do zavajanja in oškodovanja kupcev, pa tudi do skritih napak in s tem povezanim tveganjem za nadaljnje nesreče.
Slovensko zavarovalno združenje po zakonu že vodi register škodnih zahtevkov, a je dostop do podatkov na voljo le oškodovancem prometne nesreče.
Zakon o obveznih zavarovanjih v prometu ne daje zakonske podlage, po kateri bi bili podatki iz registra škod odprti in dostopni za javnost.
Predlagam, da se zakonsko omogoči javnosti omejen vpogled v register škod, s spletnim servisom ali s podatkovno bazo.
Podatki naj vsebujejo najmanj VIN številko vozila, ter datum prometne nesreče. Dobrodošel bi bil tudi znesek odškodninskih zahtevkov ter katerikoli podatki, ki še dodatno pojasnjujejo vrsto in velikost škode na vozilu. Osebni podatki (nosilec zavarovalne police, ipd.) naj javnosti še naprej ostanejo nedostopne.