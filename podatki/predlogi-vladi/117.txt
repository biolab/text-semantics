Kako bi zlahka zvišali volilno udeležbo ali udeležbo ljudi v referendumu?

Imam predlog, ki je sila enostaven in verjamem, da ne more biti v sporu z državotvornimi zakoni ali ustavo. Če bi predlog sprejeli, ne bi vplival na odločitev posameznega volivca glede izbire ali vprašanja. Ljudem bi dal le finančno motivacijo, da se udeležijo odločanja in izrazijo svoje mnenje – četudi namerno nepravilno izpolnijo glasovalno polo, kadar se ne strinjajo z izbiro ali drugače. Državljani smo vedno veseli kakšnega bonusa, še posebej v času finančne krize, in radi sprejmemo vsako dobrosrčno gesto. Vlada, v širšem in katerem koli smislu besede, bi s tem pridobila kakovostnejše in tesnejše sodelovanje državljanov v demokratičnih odločitvah, potem tudi boljšo podporo delovanja in potrditev svojega poslanstva, nenazadnje tudi na splošni popularnosti in prepoznavnosti med ljudmi.

Predlagam, da bi pri vsakoletnem obračunu dohodnine država prispevala vsakemu volilnemu udeležencu, ki se je udeležil v zaključenem letu vseh razpisanih volitev ali referendumov, 10 € bonusa kot nagrado za skrbnega, aktivnega in zavzetega državljana, ki mu ni mar glede prihodnosti v naši državi.

Enostaven izračun pokaže, da če je okrog 1,7 milijonov volilnih udeležencev in če bi bila volilna udeležba v preteklem letu:
- na vseh volitvah in referendumih teoretičnih 100 %, bi to državo stalo slabih 20 milijonov evrov;
- na edinem referendumu okrog 25 %, bi to državo stalo slabih 5 milijonov evrov;
- danes zglednih 50 % na vseh volitvah in referendumih, bi bil strošek za državo zanemarljiv, ker s statističnega pogleda ne volijo vsakič isti ljudje.

Že v najslabšem primeru to ne more biti velik strošek za državo, kaj šele v realnem pogledu. Strošek bi bil vsekakor primerljiv z vrednostjo manjših projektov, v primerjavi z nekaterimi največjih javnih naročil pa skoraj popolnoma zanemarljiv.

Upravičenost posameznika do bonusa bi določili le dve osnovni merili, ki sta volilna upravičenost ter udeležba v vseh volitvah in referendumih v preteklem letu. Upravičenost bi tako lahko bila neodvisna od posameznikovega zaposlitvenega statusa, višine osebnih prejemkov, rezultata izračuna dohodnine ali celo višine davčne osnove. Udeležba volivcev na volitvah in referendumih pa je že tako evidentirana.

Prosim, razmislite o moji ideji.