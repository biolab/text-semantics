Predlagam, da se učiteljem v osnovnih in srednjih šolah dodeli 8-urni delovnik, in sicer na način, kot je to značilno za ostala delovna mesta (prisotnost 8 ur na delovnem mestu). Vsem je verjetno jasno, da se "priprave", ki naj bi se vršile doma, v veliki večini primerov ne izvajajo (izjema so učitelji začetniki), temveč se ta čas nameni drugim aktivnostim, kot tudi inštrukcije (seveda brez s.p.-ja - je bolj pogosto, kot si predstavljate), lektoriranje, prevajanje ipd.
Predlog sem dobil, ko sem se ob zadnjih 2 splošnih stavkah javnega sektorja pogovarjal s prijatelji učitelji. Ti so se mi namreč v en glas pritoževali, da so zaradi stavke morali biti v službi do 15. ure (kako nezaslišano, a ne?!), medtem ko so ob "običajni" sredi službo zapuščali od 11:30 do 13:00. Na vprašanje, kaj so počeli v tem času, sem dobil enovit odgovor - tiste stvari, ki sem jih odlašal že več mesecev.
Glede na to, da že v osnovi njihova ura traja 15 minut manj kot moja, za vsako tako "uro" pa jim dodelijo še 5 minut odmora (če niti ne omenjam glavnega), se sprašujem, kako to, da so v povprečju veliko bolje plačani od diplomiranega ekonomista (absolutno in brez upoštevanja prej omenjenega dela na črno; glede na vložen čas ne bom niti omenjal)? Ko bi vsaj med 1-tedenskimi počitnicami morali ostati v službi in intenzivno pripravljati program, bi že razumel, tako pa ...
Ne pomnem, kdaj sem si nazadnje med službo vzel odmor, kaj šele, da bi v miru pojedel malico pa si še vedno ne morem privoščiti, da bi domov odhajal ob 13:00, kar je značilno za večino učiteljev. Ne vem, kako so si lahko zagotovili tako privilegiran položaj napram vsem ostalim delavcem (na vsake 45 minut dela 5 minut počitka, glavni odmor, na vsake 8 tednov 1 teden plačanih počitnic, 7 tednov plačanih počitnic čez poletje, upoštevanje priprav doma v delovni čas itd.). Menim, da bi s predlagano spremembo povečali učinkovitost našega izobraževalnega sistema in povečali produktivnost učiteljev (in posledično bodočih delavcev ter BDP-ja). Nenazadnje so nam iz istega razloga vzeli 2. januar ...