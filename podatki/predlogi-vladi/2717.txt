Predlagam, da vlada sprejme zakon, ki bi reševal črne in neskladne gradnje na bistveno enostavnejši način kot je mogoč zdaj. Nekakšen »Jazbinšek 2«.  S tem zakonom bi država pridobila znatna sredstva, bistveno večja kot jih zdaj pridobiva z odločbami o rušenju in njimi povezanimi globami. Obenem bi rešili avtohtoni način poselitve Slovenije, ki je vsekakor enkraten v Evropi, izhaja iz bivše države in ga ni možno rešiti kar tako z vsesplošnim rušenjem po Sloveniji. Zdajšnji »gradbeni« zakon je tog in nedorečen predvsem zaradi časa in prostora in bi potreboval spremembe. Predvsem na področju zastaranja, saj je nesprejemljivo, da še tako hud zločin zastara, gradbeni prekršek pa nikoli.  Naj omenim še človeške stiske in drame, ki jih povzročajo gradbeni inšpektorji s svojimi postopki za stvari, ki so bile storjene v preteklosti v popolnoma drugačni družbeni klimi.  Prav bi bilo, da bi na nebirokratski način rešili ta slovenski problem, dvignili popularnost in priljubljenost slovenske politike in na sila enostaven način pridobili znatna sredstva, ki Sloveniji verjetno ne bodo odveč.