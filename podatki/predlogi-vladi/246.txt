Predlagam povsem enostaven in neboleč ukrep,s katerim bi Slovenija lahko opazno zmanjšala izpuste toplogrednih plinov in se s tem lažje približala merilom, ki bodo predvidoma začela veljati po Københavnu.
Predlagan ukrep je odprava obvezne uporabe zasenčenih luči pri vožnji z motornimi vozili podnevi. Uporaba seveda ostaja obvezna pri vožnji ponoči, v razmerah slabše vidljivosti (dež,sneg, megla), v tunelih, garažnih hišah ipd.
Utemeljitev:
- V Sloveniji je preko 1.300.000  motornih vozil, velika večina (več kot milijon) predstavljajo osebni avtomobili. Podatki so dosegljivi na www.stat.si/novica_prikazi.aspx. Za lažje računanje vzemimo samo osebne avtomobile.
- Po ocenah poznavalcev vožnja s prižganimi lučmi poveča porabo približno 0,1 liter na 100 prevoženih kilometrov.
- Vzemimo, da povprečni slovenski osebni avto na leto prevozi 20.000 km. Če vseskozi vozi s prižganimi lučmi, gre 20 litrov goriva na leto samo za luči.
- Vzemimo, da lahko četrtino časa (konservativna ocena) vozimo brez prižganih luči. Na leto bi torej lahko vsak avto že samo z ugasnjenimi lučmi prihranil 5 litrov goriva.
- Že samo slovenski avtomobili bi na ta način zmanjšali porabo goriv za 5.000.000 litrov na leto. Koliko tisoč ton CO2 je to, lahko preračunajo strokovnjaki. Opozarjam vas, da v ta "izračun" ni vštet tranzitni promet, ki nedvomno pomembno prispeva k izpustom. Podatka o tranzitu nimam (se mi ga ne da iskati ;-)
Poleg vsega tudi ne vem, da bi kakšna neodvisna raziskava nedvomno pokazala, ali vožnja z lučmi podnevi statistično pomembno prispeva k večji varnosti v prometu. Če kaka taka raziskava obstaja, me prosim popravite.
 