 Vladi predlagam, da vzpostavi spletni portal, na katerem bi posamezniki dostopali do podatkov o pravicah, ki so jim glede na njihov status (šolar, dijak, študent, zaposleni, podjetnik, brezposelni, upokojenec, ...) na voljo, in podatkov o njihovem zdravstvenem, pokojninskem in drugih zavarovanjih, imeli pa bi tudi možnost, da zahtevajo pridobitev določene pravice. Na ta način bi posamezniki veliko lažje prišli do pravic, ki jim glede na njihov status pripadajo.
Do vsebin portala bi dostopali z digitalnim potrdilom, vsak od udeleženih državnih organov pa bi še vedno upravljal svojo zbirko podatkov, tako da do zlorab osebnih podatkov ne bi moglo prihajati nič pogosteje, kot sedaj. Ne bi šlo torej za centralizirano zbirko podatkov, temveč le za nekakšno zbirko povezav med podatki iz različnih evidenc in pravic posameznika glede na status.
Posameznik bi tako imel možnost, da se seznani z možnostmi, ki jih v danem trenutku ima. Prisotni bi bili tudi razni odštevalniki in opomniki, ki bi uporabnike opozarjali na davčne in druge obveznosti, predviden čas do upokojitve, ipd.
Primer 1: Oseba A diplomira. Preneha ji status študenta in nima možnosti zaposlitve. Po poizvedovanju pri prijateljih in državnih organih izve, da mora na ZRSZ, da se prijavi v bazo brezposelnih, na ZZZS, da si uredi obvezno zdravstveno zavarovanje, in CSD, kjer lahko zaprosi za socialno podporo. Dokler ne uredi svojega statusa, ni zdravstveno zavarovana, niti nima nikakršnih dohodkov.
V primeru vzpostavitve predlaganega portala bi se oseba A le prijavila v spletno mesto, kjer bi se njen profil takoj ob diplomiranju samodejno posodobil (univerza bi obvestila o tem pristojni državni organ, ki bi posodobil podatke v svoji bazi). Oseba A bi se lahko takoj seznanila z možnostmi, ki jih sedaj ima, in le obkljukala polja pri pravicah, ki jih zahteva. O tem bi bili obveščeni organi iz prejšnjega odstavka, ki bi jo preko e-pošte povabili k oddaji vlog ipd. in naprej urejali njen status.
Primer 2: Oseba B dobi otroka. Namesto iskanja napotkov o tem, kje uveljavi posamezno pravico in katere te pravice sploh so, in preračunavanja, kaj se ji izplača, koliko dopusta ima ipd., se le prijavi na spletni portal. Njen profil je že posodobljen. Seznani se s svojimi pravicami v zvezi z rojstvom otroka in jih uveljavi preko interneta.
Mislim, da bi na ta način državna uprava postala veliko prijaznejša do državljanov in drugih prebivalcev RS, saj bi bili ti bolje seznanjeni s svojimi pravicami. Družbena izključenost bi se zmanjšala, na ta način pa bi se povečal tudi ugled države.