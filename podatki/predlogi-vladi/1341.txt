Predlagam, da se v novem Zakonu o pravilih cestnega prometa določi milejše kaznovanje kolesarjev pod vplivom alkohola.
K predlogu me je spodbudila vedno pogostejša praksa ljubljanskih policistov, ki v poznih večernih oz. bolje rečeno zgodnjih jutranjih urah lovijo študente na kolesih ter jim izrekajo drakonske kazni za vožnjo pod vplivom alkohola. To se mi zdi sporno iz več vidikov.
Novi zakon o pravilih cestnega prometa določa zelo stroge kazni za vožnjo pod vplivom alkohola: 1200 evrov denarne kazni in pridržanje voznika v prostorih policije do iztreznitve (od 6 do 12 ur). Ratio zakonodajalca je tukaj jasen: alkoholizirani vozniki predstavljajo veliko grožnjo varnosti drugih udeležencev v prometu, zato jih je treba kaznovati z najvišjimi kaznimi.
Enaka ureditev za kolesarje se mi ne zdi utemeljena, saj kolesarji ne predstavljajo enake grožnje v prometu kot vozniki motornih vozil. Sicer dvomim, da obstaja kakšna raziskava na to temo, ampak ali se spomni kdo primera ko bi pijani kolesar povzročil prometno nesrečo s hujšimi poškodbami ali celo s smrtnim izidom?
Bistvo kaznovalnega prava je, da denarna kazen odraža težo prekrška oz. nevarnost, ki jo predstavlja prepovedano ravnanje. V tem primeru relativno nizka teža prekrška ne vzdrži najvišje denarne kazni.
Kaj vi mislite, ali je pravično, da se kolesarja kaznuje z 1200 evri, kar je enako kot 6 mesecev državne štipendije, obenem pa se ga odpelje še na pridržanje do jutra samo zato, ker je vozil kolo pod vplivom alkohola, pri tem pa ni nobenega ogrožal???
Obenem bi rad poudaril, da v Ljubljani med 12. in 3. uro zjutraj, ko se večina študentov odpravi domov, ni nobenega javnega prevoza. Meni se zdi celo odgovorno, da se ljudje raje odpeljejo na zabavo s kolesom, sploh če vemo, da je druga alternativa avtomobil.