Obračam se na Vas s prošnjo glede prehajanja meje z Republiko Hrvaško. Živim v eni izmed 32 obmejnih občin in nisem edini, ki ima enak problem. Veliko nas je takih, ki imamo nepremičnine, kmetijska zemljišča in sorodnike v sosednji Hrvaški in že mesece ne moremo do njih. Žal se počutimo kot drugorazredni državljani, na katere se država spomni edino v času pred volitvami.
Zato Vas prosim, da v izjeme o prehajanju meje brez testa na Covid-19 ponovno vrnete imetnike obmejnih prepustnic in kmetijskega vložka. Menim, da to bistveno ne more vplivati na poslabšanje epidemiološke situacije v naši državi.