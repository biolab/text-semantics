Spoštovani,
Projektanti se pri svojem delu občasno soočamo z veliko težavo pridobitve osebnih podatkov lastnikov zemljišč, preko katerih načrtujemo linijske objekte gospodarske javne infrastrukture. Osebni podatki lastnikov zemljišč so sicer objavljeni v Zemljiški knjigi (ZK) in javni, težava pa je pri pridobivanju podatkov o lastnikih za večje število parcel, saj teh podatkov ni mogoče pridobiti drugače kot zgolj v obliki ZK izpisa v formatu pdf za vsako parcelo posebej. Prav tako se je potrebno za vsakih 5 poizvedb prijaviti v sistem znova. Tako pridobljene podatke moramo nato ročno vnašati v pripravljene sezname parcel s predvidenimi posegi, saj moramo skladno z Gradbenim zakonom (GZ) za vsako parcelo posebej izkazovati pravico graditi in za ta namen z lastniki podpisati ustrezne pogodbe za ustanovitev služnosti.
Zakon o evidentiranju nepremičnin (ZEN) daje izrecno pravico pridobitve osebnih podatkov lastnikov državnim organom, notarjem in geodetom, projektantom zgolj v primerih evidentiranja nepremičnin v javne evidence, drugim pa zgolj, če tako določa zakon. Naša želja je, da bi potrebne podatke za opravljanje našega dela po GZ lahko pridobili od GURS, saj ta z njimi razpolaga in jih tudi posreduje odgovornim geodetom pri opravljanju svojih nalog v katastrskih postopkih, medtem ko smo projektanti (v primeru projektiranja po GZ) za te prikrajšani oz. so nam nedostopni.
Predlagamo spremembo GZ v smislu, da se projektantskim podjetjem, ki izpolnjujejo pogoje po Zakonu o arhitekturni in inženirski dejavnosti (ZAID) izrecno omogoči pridobitev osebnih podatkov lastnikov posameznih zemljišč v obliki in obsegu, kot so zapisani v ZK iz evidenc GURS.
Že večkrat smo kontaktirali Ministrstvo za pravosodje, Informacijsko pooblaščenko, Ministrstvo za okolje in prostor ter Vrhovno sodišče RS v zvezi s to problematiko, pa nihče noče prisluhniti našim argumentom za olajšanje našega dela. Projektanti se vsak dan borimo na trgu za preživetje, plačujemo davke, finančni obrat (od sprejema naročila do izvedbe projektne dokumentacije, vključno z vsemi mnenji in gradbenim dovoljenjem in končno plačila računa za opravljene storitve) je izjemno dolg in včasih traja tudi leto ali več. Predlagana rešitev bi, vsaj v primeru linijskih objektov, bistveno pripomogla h skrajšanju potrebnega časa priprave dokumentacije.
Menimo tudi, da investitorje trenutna ureditev postavlja v neenakopraven položaj, saj v primerih javnih projektov (naročnik država ali lokalna skupnost) pridobitev potrebnih podatkov ni težava in nam podatke o lastništvu zagotavlja naročnik, medtem ko je pri vseh drugih investitorjih pridobitev podatkov o lastnikih možna zgolja na v uvodu opisan način.
Verjamemo, da boste kot Vlada RS prisluhnili, razmislili in pripoznali težavo, ki je vsaj po našem mnenju enostavno rešljiva, pri tem pa ne posega v ali kakorkoli omejuje Ustavno zagotovljenih pravic in svoboščin lastnikov zemljišč.
V upanju na vašo posvetitev temu problemu vas v svojem in imenu mojih kolegic in kolegov lepo pozdravljam in vam hkrati želim preudarne razmisleke in obilo uspeha.
S spoštovanjem,
Borut Dolar