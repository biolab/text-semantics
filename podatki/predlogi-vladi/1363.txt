Predlagam, da se zaradi zagotavljanje varnosti državljanov postavijo varnostne kamere po vseh mestnih središčih in vhodih v javne zgradbe. Na ta način se bo lahko nadzorovalo storilce kaznivih dejanj oz. pridobilo dokaze v sodnem postopku zoper nje. Vsi vhodi v večstanovanjske hiše, kleti in parki bi prav tako morali biti opremljeni s kamerami zaradi preprečevanja in razkrinkavanja kaznivih dejanj. Tu ne sme biti izgovor varstvo osebnih podatkov! Pravica do varnosti in neogroženosti namreč presega pravico do zasebnosti. Snemanje kamer mora zagotavljati širok kot pokritosti. Trakovi naj se hranijo čimdlje, vsaj eno leto, gledanje v realnem pa mora biti omogočeno tudi na interni televiziji. Varuhinja zasebnosti je sicer to prepovedala, zato je potrebno zadevo zakonsko urediti, da bo to možno, saj se le tako lahko ljudem zagotavlja varnost. Mobilni operaterji bi zaradi raziskovanja kaznivih dejanj in preprečevanje terorizma morali obvezno hraniti vsa SMS sporočila in podatke o klicanih številkah vsaj za dobo 10 let. Kupec GSM aparata bi se ob nakupu moral obvezno identificirati. Bodoči sistem pobiranja cestnine na AC bi moral zagotavljati sledljivost vozil. Vsako vozilo naj bo opremljeno s škatlico, ki bo ob prehodu čez cestninske točke zapisovalo v nadzorni center vse podatke. Na ta način se bo lahko nadziralo gibanje osumljencev v času zločina. Na ta način so s sliko z mitnice zašili tudi onega ptička, ki je na Hrvaškem zaradi zavarovalnine umoril svojo mamo, polbrata in očima in je zdaj v zaporu. Gostinski in prenočitveni objekti morajo sporočati osebne podatke gostov neposredno na policijo. Na ta način bo država točno vedela, kje je kdo v danem trenutku. Vse banke naj obvezno zborajo podatke o vsaki finančni transakciji nad 20.000 EUR in to sporočijo policiji. Če ima še kdo kakšen predlog, kako izboljšati nadzor, ga prosim, da to zapiše, da bodo vsi predlogi zbrani na enem mestu. Skratka, čimveč nadzora, tudi za ceno zasebnosti, saj bomo le tako postali varna družba! Kdor je pošten, se namreč nima česa bati.