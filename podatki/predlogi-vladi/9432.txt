Predlagam ukinitev dodatnega in razširitev košarice osnovnega (po novem edinega in enotnega) zdravstvenega zavarovanja na vse zdravstvene storitve, vključno z zobozdravstvenimi. Prispevek za zdravstveno zavarovanje naj se odmerja podobno kot se je do sedaj za osnovno zdravstveno zavarovanje. Z omenjenimi sredstvi naj razpolaga ZZZS (ne pa druge zdravstvene zavarovalnice), hkrati pa naj se oblikuje enoten cenik vseh zdravstvenih storitev, ki jih slovenske zdravstvene ustanove opravljajo.   Obrazložitve:   1. Osnovno zdravstveno zavarovanje ne krije skoraj nobene celostne obravnave katerega koli zdravstvenega stanja oziroma bolezni. Za izognitev doplačilu je potrebno imeti sklenjeno dodatno zdravstveno zavarovanje. Prispevek za slednjega je enak, ne glede na dohodek, kar ni solidarno. Javni zdravstveni sistem v RS naj bi temeljil na solidarnosti in celoviti zdravstveni oskrbi prebivalstva.   2. Zobozdravstvo je del zdravstva, saj obravnava določene bolezni ustne votline, predvsem pa bolezni zob in obzobnih tkiv. Tako kot vsa ostala področja medicine, je tudi dentalna medicina namenjena zdravljenju bolezenskih stanj. Nedopustno je, da zdravstveno zavarovanje ne krije vseh potrebnih zobozdravstvenih storitev za zagotavljanje celovitega zdravja prebivalcev RS. Bolezen je bolezen, ne glede na to, katero tkivo, organ ali pa organski sistem prizadene.   3. V RS še vedno ni oblikovanega enotnega cenika vseh zdravstvenih storitev, ki jih nudijo slovenske zdravstvene ustanove. Cene postavlja vsak izvajalec sam, zato se med seboj lahko močno razlikujejo. Če cene storitev pri nas primerjamo s cenami za enake storitve pri naših sosedah, lahko hitro ugotovimo, da so pogosto nedopustno visoke. ZZZS, ki omenjene storitve plačuje, zato bi moral nujno oblikovati cenik za vsako storitev posebej in se ob tem zgledovati po tujih državah.   4. Cene zdravstvenih storitev v RS so odvisne tudi od cen uporabljanih medicinskih pripomočkov, ki se prav tako močno razlikujejo že med našimi zdravstvenimi ustanovami. Nujno bi bilo čim prej vzpostaviti sistem za enotno javno naročanje vseh medicinskih pripomočkov za vse slovenske zdravstvene ustanove in hkrati doseči cene, ki so primerljive z ostalimi članicami EU. Rešitve bi bilo zato potrebno iskati višje. Usklajevanje cen medicinskih pripomočkov med članicami EU, predvsem z namenom iskanja cenejših dobaviteljev za slovenske potrebe, bi morali v evropskem parlamentu predlagati naši evropski poslanci.   Dodatne ideje za dopolnitev predloga so seveda dobrodošle.i