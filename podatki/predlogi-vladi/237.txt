Predlagam vladi, da ukine študentski servis in delo preko študentskega servisa  Vem, da je podobna tema že bila, pa sem kljub temu odprla novo.
 
Poznam vse več primerov, ko na določeno delovno mesto raje zaposlijo študente, ki sploh niso ustrezno kvalificirani za tisto delovno mesto in niti nimajo prav nobenih izkušenj. Seveda – cenejša delovna sila, ni treba plačevati davkov, malice, potnih stroškov in prispevkov za ZPIZ, hkrati pa gre to v škodo vseh redno zaposlenih in tistih, ki iščejo delo, pa ga zato ne dobijo, ker bodo delodajalci pač za tisto delo, ki ga brezposelni iščejo, raje zaposlili študenta preko študentskega servisa zaradi nižjih stroškov.
 Mislim, da je šlo to v tej državi že krepko čez meje, kar se študentskega dela tiče, ki niti ni ustrezno nadzorovano. Nekateri tudi delajo preko drugih napotnic, goljufajo, tisti, ki majo lastno napotnico, pa pridejo delat, ko pač pridejo, več časa so celo odsotni, kot pa prisotni na delovnem mestu, skratka upravičeni so zmeraj izostankov, v nekaterih firmah, trgovinah in ustanovah pa imajo res ogromno dela in bi rabili redno ter zanesljivo delovno silo, ki bi na delo prihajala vsak dan. Nekako še razumem, če se kaj takega dogaja pri privatnikih, da pa se to dogaja celo v državnih službah in celo vrtcih, pa je nedopustno.
 Da ne bo pomote... Sama sem redno zaposlena in opravljam delo, ki me veseli, vendar poznam izobražene ljudi, ki so v stiski, različnih dolgovih, morali bi se nujno zaposliti, pa zaposlitve ne dobijo, ker jim država, dejansko tudi s podporo študentskemu delu, krati pravico do zaposlitve.
 Ve se, da tudi tole zaposlovanje študentov preko študentskega servisa dolgoročno vodi v propad pokojninskega sistema in v vse več brezposelnih. Sprašujem se pa tudi, kaj imajo študentje od študentskega dela. Delovna doba jim itak ne teče. Dejansko so skoz na mrtvi točki, sploh če ne opravljajo izpitov.
 Študentje imajo tudi neko predhodno izobrazbo in bi se lahko prijavili na zavod za zaposlovanje in si našli zaposlitev, če že želijo delati ob študiju.
 Sprašujem se že, ali boš moral biti v tej državi študent, da boš lahko dobil delo??? To se lahko upravičeno vprašamo, saj je povpraševanje delodajalcev po študentih vse večje, kdo pa bo potem sploh še vplačeval v pokojninsko blagajno???
 Jaz sem mnenja, da študentje naj študirajo, če so se že za to odločili, država pa jim naj financira študij s štipendijami za tiste, ki si študija brez teh ne bi mogli privoščiti. Lahko bi to uredili tudi s kakimi potrošniškimi krediti, ki bi omogočili študentom plačilo študija, ko pa bi se zaposlili, pa bi jih začeli vračati oziroma odplačevati.
 Nimam drugače nič proti študentom, vendar študenti bi naj v prvi vrsti študirali, v zadnjem času pa opažam, da vse drugo bolj počnejo, kot študirajo. Delajo, se zabavajo, popivajo po barih, nekateri so dejansko večni študentje in svoj status izkoriščajo...
 Žal mi je, da moram to napisati, vendar dejansko se je vse obrnilo tako, da študentje kradejo delo brezposelnim. To se v neki razviti državi oziroma državi, ki bi naj to bila, ne bi smelo dogajati. Upam pa, da država ne podpira tega študentskega dela le zaradi lepše statistike oziroma manjšega števila v evidenci brezposelnih. Torej, brezposelne zaposlit, študentje pa naj študirajo, kar je tudi njihova naloga, država pa naj financira šolanje tistim, ki tega niso finančno zmožni, ali pa vsaj omogoči najem kreditov, ki bi jih kasneje ob zaposlitvi vračali. Tako imajo to urejeno razvite države.
 Če tega vlada ne bo storila, se tudi mi ne smemo čuditi, zakaj bomo morali vsi delati do 65. leta starosti. Ob takem sistemu, kot ga ima trenutno Slovenija, je to kar za pričakovati. Kdo pa bo sploh še dejansko delal in prispeval v pokojninsko blagajno?