V imenu posameznikov, ki gradimo prosto spletno enciklopedijo Wikipedijo, predlagam popravek oz. dopolnitev 55. člena Zakona o avtorskih in sorodnih pravicah (ZASP) z namenom uvedbe principa, ki ga v angleško govorečem svetu poznajo kot "Freedom of Panorama" (dobesedno "svoboda panorame").
Člen v veljavni obliki prepoveduje fotografsko reprodukcijo arhitekturnih in drugih umetniških del, ki stojijo na splošno dostopnih krajih, če se reprodukcija vrši za doseganje gospodarske koristi. Wikipedisti ustvarjamo zbirko gradiva, ki je prosto dostopen vsakomur, v vsak (tudi komercialni) namen, in ima poleg izobraževalne vloge tudi vlogo promocije Slovenije v tujini - Wikipedija je namreč ena najbolj obiskanih spletnih strani na svetu. Pravila ne dopuščajo nalaganje gradiva, ki ne nudi svobode uporabe v vsak namen, zato zakon posredno preprečuje predstavljanje arhitekturnih del, ki so avtorsko še zaščitena (avtorske pravice potečejo 70 let po smrti avtorja), kamor med drugim sodijo vsa Plečnikova dela, Šubičev nebotičnik in praktično vsa sodobna arhitektura. Člen je tudi sicer neživljenjski, saj po dobesedni razlagi prepoveduje prikazovanje omenjenih arhitekturnih del v vseh komercialnih medijih, kamor sodijo tudi časopisne in televizijske novice, filmski prizori, gradiva za turistično promocijo kraja, arhitekturni vodniki v knjižni obliki itd., če ustvarjalec nima izrecnega dovoljenja lastnikov avtorskih pravic vseh stavb, ki so v delu predstavljene. To je v najboljšem primeru skrajno nepraktično, v praksi pa preprečuje z zakonom skladno objavo.
Natančno besedilo spremembe zakona prepuščam zakonodajalcu, predlagam pa izvzetje arhitekturnih del iz zadnje omejitve 2. odstavka 55. člena ZASP. Prepoved bi torej še vedno veljala za izvršitev dela v tridimenzionalni obliki ali za isti namen kot prvotno delo, ne pa več za doseganje vsakršne gospodarske koristi. Podobno ureditev poznajo zakonodaje številnih razvitih držav, med njimi Nemčije (bundesrecht.juris.de/urhg/__59.html), Kanade (laws-lois.justice.gc.ca/PDF/C-42.pdf - člen 32.2), Irske (www.irishstatutebook.ie/2000/en/act/pub/0028/sec0093.html), Švice (www.admin.ch/ch/d/sr/231_1/a27.html) in ZDA (www.copyright.gov/title17/92chap1.html#120).
Menim, da odvzem ekskluzivne pravice imetnikom avtorskih pravic stavb do gospodarskega koriščenja njihovih fotografskih ali video reprodukcij, ne bi pomembno vplivala na njihov finančni položaj, saj je takšna dejavnost v najboljšem primeru marginalna (na primer prodaja razglednic s fotografsko upodobitvijo stavbe) in je verjetno nihče niti ne opravlja, če jo, pa mu to s popravkom ne bo onemogočeno. Predlog se nanaša predvsem na stavbe, lahko pa so izvzeta tudi druga umetniška dela, trajno postavljena na javnih prostorih, na primer skulpture.