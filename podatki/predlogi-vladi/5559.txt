Predlagam spremembo Zakona o požarnem varstvu: naj se v zakon doda člen, ki oglobi tudi fizično osebo oziroma posameznika, ki pusti svoje vozilo na dovoznih in intervencijskih površinah za gasilska vozila.
 Trenutno je zakon urejen tako, da v 62. členu kaznuje samo: "(1) Z globo od 1.300 do 10.000 eurov se kaznuje za prekršek lastnik ali uporabnik, ki je pravna oseba, samostojni podjetnik posameznik ali posameznik, ki samostojno opravlja dejavnost, če: 5. v poslovnih, stanovanjskih ali industrijskih objektih evakuacijske poti in prehodi, dostopi, dovozi ter delovne površine za intervencijska vozila niso proste in prehodne ter označene v skladu s predpisi ali če so oprema, naprave in druga sredstva ob evakuacijski poti nameščena tako, da zapirajo evakuacijsko pot (četrti odstavek 35. člena v zvezi s šestim odstavkom istega člena);"
 Proste dovozne poti lahko namreč  ta oseba zagotavlja samo, če naroča in tudi plačuje odvoz nepravilno parkiranih vozil. Kar seveda stane, vozniku, ki je nepravilno parkiral pa ne povzroči drugega, kot da mora poiskati svoje vozilo na drugi lokaciji.
  V 64. členu je recimo govora o globi posameznika, ki: "1. kadi, uporablja odprt ogenj ali orodje, ki se iskri, tam kjer je to s požarnim redom prepovedano (2. točka prvega odstavka 35. člena); 2. ne poskrbi v skladu s požarnim redom za sprotno odstranjevanje vseh gorljivih snovi, ki niso potrebne za nemoten potek dela, iz požarno ogroženih prostorov (2. točka prvega odstavka 35. člena)."
  V nekaterih členih so torej kaznovani kršitelji v drugih pa je določena administrativna oseba, ki na nek način prevzema odgovornost za dejanja neznanih oseb, četudi nima orodij niti pooblastil, da bi te neznane osebe identificirala, legitimirala ali kako drugače kaznovala za njihovo neodgovorno početje. Kar je še posebej zanimivo je namreč to, da vozniki pravzaprav po samem zakonu ne počno ničesar, za kar bi morali biti oglobljeni. Kje v zakonu namreč piše, da ne sme parkirati vozila na dovozni oziroma intervencijski površini?