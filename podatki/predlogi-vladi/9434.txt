Slovenski poslanci v Evropskem parlamentu bi morali predlagati uvedbo enotnega sistema naročanja medicinskih pripomočkov za vse članice EU. Slovenija bi morala doseči, da se v EU zagotovi dostop do medicinskih pripomočkov po čim bolj enotnih cenah. Večjih odstopanj v ceni za iste pripomočke pri istem dobavitelju v različnih državah EU enostavno ne bi smelo biti oziroma bi se morala poiskati učinkovita rešitev, kako bi se jih odpravilo v najkrajšem možnem času.
Nedopustno je, da Slovenija ne more kupiti istih medicinskih pripomočkov kot na primer sosednja Avstrija (ali pa Nemčija) po istih cenah. Prepogosto so v Sloveniji stroški nakupa mnogo višji kot pri naših sosedih, kar se je izkazalo na primer tudi pri žilnih opornicah. Podobnih primerov velikih odstopanj v nabavni ceni je bilo v zadnjih letih izpostavljenih že kar nekaj. Poročali so na primer tudi o neuspelih poskusih nakupa določenih pripomočkov po "standardni" ceni pri avstrijskem dobavitelju, ki je iste pripomočke preko podružnice v Sloveniji prodajal našim bolnišnicam po mnogo višji ceni. Zgodb je ogromno.
Ne glede na uspeh pogajanj v Evropskem parlamentu bi morala Slovenija sistem javnega naročanja medicinskih pripomočkov razširiti na celoten evropski (ali svetovni) trg. Iskanje rešitev je več kot potrebno, saj se prevelik delež finančnih sredstev za javno zdravje porabi za nakup precenjenega materiala.
 