Slovenska, evropska in svetovna javnost je vse bolj zgrožena nad neznosno bedo svetovne farmacevtske industrije, ki trguje z življenjem in smrtjo manj premožnih in obupanih v dostopu do dragih, a za preživetje mnogih prepotrebnih novih zdravil in metod zdravljenja.
Prepričani smo, da ima Republika Slovenija legitimno pravico in dolžnost, da za reševanje zadevne problematike okrepi svojo vlogo tudi na ravni EU, Sveta Evrope in Združenih narodov.
Mednarodna poročila o uresničevanju Agende 2030 priznavajo naši državi, da je med učinkovitejšimi državami sveta na področju humanitarnosti. O tem je na sestanku z vodilnimi v državi govoril tudi komisar EU Lenarčič, ko je poudaril vlogo Slovenije kot humanitarne velesile.
Prav tako menimo, da je vloga Slovenije z izjemno zapuščino pokojnega akademika Jožeta Trontelja pri nastajanju in implementaciji Oviedske konvencije pomembno izhodišče, da lahko tudi v tem pogledu prevzame močnejšo vlogo pri aktualizaciji pereče problematike v okviru EU, Sveta Evrope in Združenih narodov (http://www.irvd.si/oviedska-konvencija-etika-zivljenja-pobuda-za-okrepljen-boj-proti-revscini-diskriminaciji-v-dostopu-novih-zdravil-metod-zdravljena/).
Pri vseh navedenih točkah se pridružujemo stališčem, objavljenim v nekaterih medijih, da je v danih razmerah podan izrazit javni interes državljank in državljanov ter domače javnosti, da se javna razprava in iskanje dolgoročnih rešitev zadevne problematike okrepi na vseh ravneh.
Za IRVD
Bećir Kečanović