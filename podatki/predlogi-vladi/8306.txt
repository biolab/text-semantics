Leta 2003 je na javnem natečaju za državne simbole zmagal predlog oblikovalca Jovanoviča, ki je bil za svoj trud tudi denarno nagrajen. Zmagovalni predlog je končal – v predalu. Ni povsem jasno, zakaj država razpiše natečaj, celo izplača nagrado, potem pa zmagovalni predlog 'arhivira'. Morda razlog tiči v dejstvu, da sprememba državnih simbolov terja spremembo 6. člena ustave RS, za to pa je potrebna dvotretjinska večina v DZ. Aktualni vladni koaliciji bi s pomočijo leve in sredinske opozicije nemara lahko uspel ta 'podvig'. Zato predlagam, naj vlada poda predlog za začetek postopka za spremembo 6. člena. Če ni prepričana, ali spremembo državnih simbolov podpirajo državljani in državljanke, naj slednje 'njena' večina v DZ (še pred odločanjem o spremembi 6. člena) povpraša na posvetovalnem referendumu, ki bi lahko bil izpeljan sočasno z volitvami predsednika RS konec tega leta.
