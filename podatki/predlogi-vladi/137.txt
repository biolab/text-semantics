Vladi predlagam, da uvede zakon, ki bi v vseh gospodarskih družbah urejal izplačevanje nagrad tako, da bi vsako podjetje, ki kuje dobičke in nosilo denar, katerega danes uprave delijo samo sebi, prispevalo tudi vsakemu delavcu, ki je s svojim trudom uspehu prispeval svoj delež. Če so si danes uprave izplačevale velike vsote, bi se te vsote morale deliti tudi na njihove podrejene, saj denimo v tovarnah brez dobre porizvodnje tudi dobre prodaje ne more biti, sama uprava si zaslug ne sme deliti, teh so ravno tako deležni vsi zaposleni, ki podjetje ženejo naprej. Delež nagrad bi lahko bil v nekem sorazmerju samih plač, čeprav so tudi plače same sorazmerno preveč oddaljene od najvišje do najnižje. Rezultat je seveda večja motiviranost pri boljšem delu, kar lahko podjetju prinese samo še večji uspeh.
Vsebina zakona mora biti tudi taka, da strogo prepoveduje izplačevanje nagrad tam, kjer podjetja ustvarjajo primanjkljaj, ne da se dogajajo taka izplačevanja nagrad kot smo to lahko videli v DARSu, kjer so si izplačali nagrade za uspešnost kljub temu, da se je dolg povečal. V navedenem primeru je ta denar celo od državljank in državljanov Republike Slovenije, ki ga redno s svojim delom prispevajo v blagajno, taisto blagajno, ki se zaradi takih podvigov čedalje bolj prazne.
Zakonsko bi seveda morale biti omejene tudi odpravnine, kajti je resnično žalostno videti, da za nekaj let dela lahko dobi nekdo odpravnino v višini zneska, ki ga povprečen slovenec ne vidi skozi 30 let najetega kredita. Take nepravičnosti se v naši državi ne bi smele dogajati, pa če so ti ljudje prispevali še tako veliko dela v podjetju, z mizernimi plačami prispevajo ravno toliko delavci za trakom.
Predlagam torej splošno in pravično ureditev izplačevanja raznih nagrad in odpravnin, ki delijo danes kapital med državljanke in državljane na zelo nepravičen in nemoralen način.