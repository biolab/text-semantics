Po meni dostopnih podatkih niti v Sloveniji niti na ravni EU zaenkrat še ne obstaja noben predpis, ki bi določal, kolikšen mora biti (minimalen) pritisk vode, ki se dobavlja za gospodinjstva. Glede na to, da je v uporabi vse več različnih naprav, ki brez ustreznega pritiska v ceveh bodisi sploh ne delujejo bodisi delujejo bolj slabo ali nepravilno (npr. pralni stroj, pomivalni stroj, tuš, masažna kad itn.), bi bilo potrebno določiti in uzakoniti tudi minimalne zahteve glede pritiska dobavljene vode. Kakor mi je znano, na strokovni ravni taki parametri obstajajo in so definirani, potrebno pa jih je tudi "uzakoniti" v praksi.
"Kolateralna" prednost takega ukrepa bi bilo tudi to, da bi na območjih, kjer je pritisk prenizek in so gospodinjstva prisiljena v investicijo ustrezne dodatne opreme (npr. hidrofor in porabljena električna energija zanj), ta gospodinjstva bila upravičena, da se tovrstne stroške odšteje od cene za komunalne storitve. Točka preloma in prioritete občinskih projektov glede vodne infrastrukture bi bile tako precej bolj nedvoumne (tehtanje med povračili stroškov gospodinjstvom ali nadgradnja ustreznega vodovodnega omrežja).