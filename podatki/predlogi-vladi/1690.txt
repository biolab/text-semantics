Če ste tudi vi kdajkoli imeli  opravka z Zavodom za zaposlovanje (v nadaljevanju Zavod), vam je prav gotovo  takoj postalo jasno, da še zdaleč ne služi (več) svojemu namenu (na papirju  morda že, ampak realnost je čisto drugačna, in tudi prenovljena Doktrina dela z  iskalci zaposlitve in delodajalci žal ne bo dejansko stanje prav nič izboljšala  ).
Zato predlagam, da bi imeli  brezposelni možnost dopolnjevati delo Zavoda in tako izboljšati storitev samega  Zavoda z ukrepi, ki davkoplačevalcem ne bi stali popolnoma nič.
1.        Naj ima vsaka območna služba Zavoda za  zaposlovanje svojo spletno stran, kjer naj bi redno objavljali razpise za  izobraževanje brezposelnih z vsemi podatki, da se brezposelni lahko pravočasno odloči  in prijavi. Že večkrat se mi je namreč zgodilo – pa ne samo meni -, da sem  dobila na Zavodu napačne informacije o kakšnem izobraževanju, ker se me je  svetovalka preprosto hotela na hitro znebiti. Rezultat: nisem se mogla  pravočasno prijaviti na želeno izobraževanje, ki se je izvajalo samo 1x na leto  ali celo samo tisto leto.
Torej naj vse  informacije, ki zadevajo brezposelne, postanejo javne in hitro dostopne.
 
2.        Oblikovanje  skupine za samopomoč, kjer bi se brezposelni lahko sami organizirali in  izvajali izobraževalne dejavnosti (pomoč pri uporabi računalnika, pisanju  prošenj, življenjepisa, organiziranje jezikovnih tečajev ipd.) in svetovanja na  popolnoma prostovoljni bazi po principu »brezposelni učijo in se obenem tudi sami  učijo«. Prostore za tovrstne dejavnosti pa naj zagotovi Zavod (na našem Zavodu  računalniška učilnica npr. vedno sameva), CIPS (tudi ta pri nas popolnoma  sameva), Ljudska univerza in/ali občina.
Seveda vem za obstoj Kluba za iskanje zaposlitve, ampak iz  lastnih izkušenj lahko povem, da je ta slabo organiziran in še slabše izveden,  zato brezposelni od njega nimamo skoraj nobene koristi (oziroma zagotovo imamo  manj koristi od njega, kot jih ta ima od nas, saj ga Zavod plačuje).  
              Sodelovanje v tovrstni skupini  naj bo popolnoma prostovoljno.
3.        Lahko pa se še oblikuje skupina za tiste, ki so  na Zavodu prijavljeni že več kot 6 mesecev in se ne udeležujejo nobenih  aktivnosti – udeležba pa bi bila tu obvezna. Vodil naj bi jo prostovoljec od  ponedeljka do petka, od 8.30 do 11.00. Tu bi počeli različne stvari: skupaj  iskali delo, pisali različne teste ipd.. Namen tovrstne skupine je tudi ta, da se  brezposelni družijo, postanejo bolj aktivni in niso prepuščeni samim sebi (depresija  med brezposelnimi je zelo razširjen pojav, ki bi ga Zavod moral resno jemati).
Zavedam se, da Zavod ne more  ustvarjati novih delovnih mest, lahko pa nam omogoči (in moral bi nam omogočiti),  da si brezposelni sami pomagamo.    
 