Predlagam ukinitev Agencije za zavarovalni nadzor (AZN) ter prenos njenih nalog in pristojnosti na Slovensko zavarovalno združenje ter Banko Slovenije.
Glavni cilj nadzora, ki ga opravlja AZN je zaščititi zavarovalce, zavarovance in druge upravičence iz zavarovalnih pogodb. Žal AZN svojega temeljne naloge ne izvaja, oziroma svojega poslanstva ne razume ter tako s svojim nedelovanjem in neukrepanjem ščiti predvsem interese zavarovalnic, kar je sicer poslanstvo Slovenskega zavarovalnega združenja.
S tem ko AZN ne izvaja svoje temeljne naloge omogoča neupravičeno bogatenje zavarovalnic predvsem na račun socialno najšibkejših, ki ne razpolagajo z zadostnimi resursi, da bi se v primeru spora lahko enakovredno zoperstavili zavarovalnici.
Poglejmo na primer Zavarovanje avtomobilske odgovornosti (AO). Primer, ko je povzročena škoda z avtomobilom. Gre za enega najpogostejših škodnih dogodkov.
Vsem nam je jasno razumljiva določba Obligacijskega zakona (OZ), ki v svojem 164. členu določa, da je odgovorna oseba dolžna vzpostaviti stanje, ki je bilo, preden je škoda nastala. Zakon o obveznih zavarovanjih v prometu (ZOZP) v 20. členu to odgovornost prenese tudi na zavarovalnico. Zavarovalnica odgovarja za škodo do višine zavarovalne vsote nerazdelno skupaj z ostalimi odgovornimi osebami in je tako dolžna vzpostaviti stanje, ki je bilo, preden je škoda nastala.
Seveda je zakonodajalec predvidel, da se zavarovalnice mogoče ne bodo hotele ukvarjati z popravili avtomobilov, oziroma vzpostavitvijo prejšnjega stanja. Zato je v 20. a členu ZOZP določil, da mora zavarovalnica, če odgovornost ni sporna in je bila škoda v celoti ocenjena, dati utemeljeno ponudbo za odškodnino. Tu pa se navadno v praksi zadeve zataknejo in imajo oškodovanci zelo različne izkušnje.
V vsaj eni slovenski zavarovalnici, ki je med drugim tudi v državni lasti, kot oškodovanec ne boste prejeli utemeljene ponudbe. Prejeli boste ponudbo vzemi ali pusti brez vsakršne utemeljitve. Prav tako vam ne bodo na vašo zahtevo škode odpravili, kaj šele priskrbeli nadomestno vozilo za čas dokler škoda ne bo odpravljena. V primeru, da se z ponudbo ne boste strinjali, vam bodo na gangsterski način povedali, da ne boste dobili nič. V primeru, da jim boste dostavili neodvisno oceno škode, vam le-te ne bodo niti komentirali in jo bodo zavrnili kot brezpredmetno.
V tem primeru se lahko kot oškodovanec iz obupa obrnete na AZN in zahtevate ukrepanje v smeri odprave kršitve. Predlagate lahko začetek postopka o prekršku zoper zavarovalnico, ki vam ponudbe ni utemeljila, oziroma vas ni seznanila, kako je bila višina ponudbe določena. Na tem mestu pa boste doživeli hladen tuš. AZN se vam bo za prijavo zahvalil, vendar ne bo ukrepal. Ko jih boste po nekaj mesecih opomnili, da so vas v primeru neukrepanja o tem dolžni obvestiti in to utemeljiti, vas bodo obvestili, da ne bodo ukrepali, to pa utemeljili z napačno ugotovljenim dejanskim stanjem in napačno uporabljenim materialnim predpisom. Šli bodo še dlje, zavzeli bodo stališče, da krivda za dolgotrajno reševanje odškodninskega zahtevka ni na strani zavarovalnice in s tem presegli svoje pristojnosti, saj AZN ni pristojna za reševanje sporov v zvezi z posamezno zavarovalno pogodbo (primer zadeva 3230-79/2019).
Tako vam ostane zgolj sodno reševanje spora. Le predstavljamo si lahko koliko oškodovancev si takega reševanja sporov ne more privoščiti, ker ne more čakati na pravico in zato raje sprejme neutemeljeno ponudbo in se sprijazni s tem, da škoda ne bo v celoti povrnjena. V veliko primerih bi bilo pravici zadoščeno, če bi AZN zgolj opravljal svoje poslanstvo. Prav tako bi bilo v primeru delovanja AZN manj sporov na sodišču.
Poslanstvo AZN je ščitenje šibkejših (v tem primeru oškodovancev) in ne omogočanje neupravičenega bogatenja zavarovalnic. V primeru, da z enako strogostjo preverjajo kapitalsko ustreznost zavarovalnic, lahko zgolj čakamo kdaj bodo okostnjaki začeli padati iz omare. Agencije, ki misli, da je storila vse s tem, ko je zadržala izplačilo dividend v času COVID-a, zato ker tako velevajo evropski gospodarji, ne potrebujemo. Dovolj je da imamo Slovensko zavarovalno združenje ter Banko Slovenije.