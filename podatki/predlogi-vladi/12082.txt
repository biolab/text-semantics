Prometna statistika je na splošno taka, da je prometa iz leta v leto več, kar je popolnoma razumljivo, vendar bi tu rad izpostavil posebno vrsto prometa in to je motoristični promet oziroma motoristi ter promet štirikolesnikov. Tega je iz leta v leto bistveno več glede na ostale vrste prometa in ta vrsta prometa se pretežno odvija z namenom uživanja v vožnji in nima nikakršne druge nujne ali ekonomsko opravičljive podlage, to je večinoma zgolj preživljanje prostega časa na cestah. V letu 2007 je bilo v Sloveniji registriranih nekaj čez 70.000 enoslednih vozil, lani je številka dosegla 100.000, za letos pa še ni podatka. Mejne vrednosti hrupa so določene z Uredbo mejnih vrednosti hrupa in sicer preko dneva do 75dB. Na eni regionalni cesti, ki je s tem prometom obremenjena, so bile izvedene uradne meritve, ki so pokazale, da je hrup krepko presegal dovoljene mejne vrednosti vse tja do 92dB.
Posledice tega načina sproščanja in uživanja posameznikov pa čutimo tako prebivalci kakor tudi obiskovalci oziroma turisti na podeželju, sploh v Alpskih dolinah in na prelazih. Mirne vasi se ob lepih popoldnevih in lepih vikendih spremenijo v nevzdržno hrupno okolje s stotinami motoristov, ki iščejo na podeželskih cestah svojo sprostitev, nam pa povzročajo nevarnost, hrup, živčnost, stres in nenazadnje tudi vznemirjenje. Povzročanje vznemirjenja je v zakonu opredeljeno kot prekršek! Naj omenim tudi to, da ima veliko motoristov nameščene kamere za snemanje t.i. akcijske »GoPro« kamere, s katerimi snemajo tudi nas in našo privatno lastnino.
Z motorjem le redki vozijo lepo tekoče, umirjeno, po omejitvah in le redki povzročajo le tolikšen hrup, kakor ga, za laično primerjavo, povzroča povprečen družinski avtomobil pri enaki hitrosti. Pri tem imajo precejšnjo odgovornost tudi proizvajalci in trgovci, ki na trg plasirajo tako hrupne motorje ter neizvajanje meritev hrupa in emisij na tehničnih pregledih. Večina vozi na način divjega pospeševanja iz ovinka, potem zaviranja pred ovinkom ter spet divjega pospeševanja naprej. Pri tem grmi iz izpušnih cevi, vohajo se bencinski hlapi in vozniki takšnih vozil se bodo morali začeti zavedati, da s svojim početjem zelo grenijo življenje ostalim cestnim udeležencem in občanom krajev, kjer se ta promet večinoma odvija.
Predlog rešitve: ustrezne inštitucije in organi v državi naj temeljito premislijo in sprejmejo sklep, da mora biti enosledno motorno vozilo in štirikolesnik na tehničnem pregledu udeleženo pri meritvi glasnosti izpuha in emisij, saj z leti dušilci pri motorjih ne opravljajo več svoje funkcije tako kot so jo v času homologacije dotičnega vozila. Dušilci bi morali biti plombirani, tako da je onemogočeno neuradno poseganje v izpušni sklop, registrska tablica pa v nobenem primeru ne bi smela biti modificirano nameščena bolj poševno ali pomaknjena visoko pod zadnjo luč. Tudi formati registrskih tablic so različni in nekatere manjše tablice so slabo berljive in kot take omogočajo neke vrste anonimno udeležbo v prometu in pri eventuelni povzročitvi prometne nesreče jih ni možno identificirati. Prazni državni blagajni bi zelo dobro delo, če bi uvedli tudi višjo cestnino in registracijo ter višji davek za ta vozila, ki večinoma služijo za užitek, izvzeli pa bi tiste, ki jim je to edino prevozno sredstvo. Prav tako predlagam, da se za območja, ki se nahajajo ali mejijo na območje Nature 2000 in na podobna zaščitena območja ta vrsta prometa omeji, saj vznemirja tudi zaščitene živalske vrste.
Kvaliteta bivanja v alpskih dolinah se je po zaslugi te vrste prometa v zadnjih leti zelo poslabšala. Avstrijci in Italijani so že sprejeli nekatere ukrepe kot so dnevne prepovedi vožnje po določenih cestah, gorskih prelazih ipd.
V upanju, da boste predlog potrdili in ga izglasovali vas lepo pozdravljam!