Predlagam spremembo 229. člena Zakona o zemljiški knjigi, ki ureja postopek dopolnitve zemljiške knjige. Zakon govori samo o nevpisani zemljiški parceli, kar ne omogoča vpisa še nevpisanih stavb ali delov stavb v zemljiško knjigo. Predlagam spremembo prvega odstavka in tistih členov ki se na 229. člen navezujejo. Le-ta se glasi:
(1) Postopek dopolnitve zemljiške knjige se začne: 1. če zemljiška parcela ni vpisana v zemljiški knjigi in vpisa te zemljiške parcele ni mogoče opraviti po splošnih pravilih zemljiškoknjižnega postopka (v nadaljnjem besedilu: nevpisana zemljiška parcela) in 2. če predlagatelj postopka verjetno izkaže, da ima na nevpisani zemljiški parceli lastninsko pravico oziroma drugo stvarno pravico....  
Zaradi zakonske dikcije, ki dopušča samo dopolnitev za nevpisano zemljiško parcelo, je tako znatno otežen vpis stavb in delov stavb. Spremembo je mogoče doseči  z avtentično razlago zakona ali s spremembo 229. člena, ki bi se po novem glasil:
(1) Postopek dopolnitve zemljiške knjige se začne: 1. če zemljiška parcela, stavba ali del stavbe ni vpisan v zemljiški knjigi in vpisa te zemljiške parcele, stavbe ali dela stavbe ni mogoče opraviti po splošnih pravilih zemljiškoknjižnega postopka (v nadaljnjem besedilu: nevpisana nepremičnina ali oznaka ki zajame vse tri) in 2. če predlagatelj postopka verjetno izkaže, da ima na nevpisani zemljiški parceli, stavbi ali delu stavbe lastninsko pravico oziroma drugo stvarno pravico.  
S tem bi omogočili lažji vpis, tistim, ki so v kataster (stavb) vpisani kot lastniki in to verjetno tudi izkazujejo. Pri tem se zavedam, da bi se na nevpisane dele stavb lahko vpisovale tretje osebe, vendar je v 4. odstavku tega člena določeno, da se za verjetno izkazano pravico šteje vpis tistega, ki je  v katasteru vpisan kot imetnik ali lastnik. Z novim sistemom zemljiške, knjige, ki je odpravila zemljiškoknjižne vložke je sedaj vpis možen na podlagi vpisa v katastru in ne samo na podlagi sporazuma o vzpostavitvi etažne lastnine, ki pa je seveda dobrodošel.
Iz zgoraj navedenih razlogov smatram, da bi morali zaradi spremembe sistem zemljiške knjige ustrezno posodobiti tudi ta člen ali mogoče v prihodnje celoten zakon.