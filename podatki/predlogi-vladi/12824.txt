Pozdravljeni.
Izpostavljam skupino državljanov RS, ki je bila v vseh protikoronskih ukrepih finančne pomoči spregledana. To smo bolniki z dlje trajajočimi zdravstvenimi stanji, ki smo v nepretrganem bolniškem staležu vsaj pol leta.
Zaradi prepovedi izvajanj nenujnih operacij se nam podaljšuje čas čakanja na operacijo, kar za seboj potegne, da nastajajo nove zdravstvene situacije, ki rezultirajo v nove obiske zdravnika in obiske specialistov. Situacija rezultira v podaljševanje jemanja zdravil, ki imajo stranske učinke in obiski zdravnika so zopet neizogibna posledica. Vsak obisk zdravstvene ustanove, lekarne, bolnišnice in specialistov potegne za seboj potne stroške, ki nam jih nihče ne povrne. Področni zakon je zastarel, okoren in omogoča povračilo stroškov samo, če je v roku od 1. do 31. dne v dotičnem mesecu bilo najmanj 5 obiskov in še to za najkrajšo razdaljo... in še to se povrne samo določen mizeren odstotek zneska.
Bolezen ne izbira datumov, na pregled pri specialistu se ne pride znotraj enega meseca. Bolniško nadomestilo je 80%. V primerih minimalnih plač, je nadomestilo tako nizko, da ne omogoča normalnega preživetja skozi mesec, kaj šele, da je večina odhodkov povezanih z obiskovanjem zdravstvenih ustanov in lajšanjem bolečin. Zato menim, da bi bilo več kot smiselno pri finančnih ukrepih upoštevati tudi to skupino državljanov, ki brez zdravstvene oskrbe ne more živeti, ima zaradi epidemije posledice, ko ne pride na vrsto za operacijo in se agonija z boleznijo samo podaljšuje, stroški življenja pa gredo v nebo.
Če lahko finančno pomoč dobivajo zdravi državljani, družine, socialni primeri, invalidi, zasebni sektor, itd, potem je tudi skupina zaposlenih z daljšim bolniškim staležem več kot upravičena do pomoči, saj ni sama kriva za nastalo epidemijo, a slednja najbolj vpliva nanjo. Zato prosim, da bi našli rešitve za finančno pomoč tudi tej skupini.