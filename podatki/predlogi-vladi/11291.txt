Pozdravljeni.
 
Najprej naj povem, da z veseljem pozdravljam vse hitre in odločne ukrepe vlade za zajezitev širjenja koronavirusa.
 
Menim pa, da je omejitev gibanja na občine in zapiranje parkov korak v napačno smer, ki bo imel nasprotni učinek od pričakovanega. Kot prvo, zdaj se ljudje, ki živijo v mestih, praktično ne morejo odpeljati nikamor več. To pomeni, da gredo lahko ven samo po okoliških urejenih potkah (recimo PST), ki so bolj polne ljudi, kot kadarkoli.
 
Drugič, z dvema majhnima otroka živim na Brodu ob Tacenskih brzicah. To je bilo za nas praktično zadnje "varno" zatočišče, kamor smo lahko šli z otrokoma, kajti prostor je dovolj velik, da so se skupine ljudi tam zlahka razkropile, pot na otok pa vodi preko 5m širokega mostu. Zdaj pa je vse zaprto in nimamo več druge izbire, kot da se sprehajamo ob Savi ali pa po okoliških cestah, kjer pa zdaj na lep dan dobesedno mrgoli ljudi. In srčno upam, da razumete, da majhni, zdravi otroci enostavno ne morejo biti cele dneve zaprti v stanovanje, kajti ne znajo se zaposliti na način kot odrasli, potrebujejo pa tudi precej več gibanja za normalen razvoj.
 
Tretjič, prosim, da razmislite o dodatnih omejitvah gibanja na prostem glede na namen. Prihajajo lepi dnevi in nedvomno bodo ven prišle družine, sprehajalci, tekači. Kot sem že povedal, vsi nagneteni na ene in iste sprehajalne steze, ker drugam ne moremo. Prosim, da družinam z majhnimi otroki omogočite neko obdobje v dnevu, ko bomo "varni" pred trumo športnikov, ki ne morejo zdržati enega dneva brez teka, in zaljubljenih parov, ki jih bo zdaj spomladi nedvomno veliko. Eventuelno, ne vidim nobenega smisla, zakaj ne bi smeli na kratko zapustiti okvirov LJ občine za varen izlet v okoliški gozd, kjer ni žive duše.
 
Najlepša hvala in lep pozdrav
Jure Fritz