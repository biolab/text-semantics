Predlagam, da se v zakone iz področja kmetijstva in področja okolja in prostora uvede možnost, da se zapuščene ali dalj časa nenaseljene kmetije lahko razdelijo na manjše enote velikosti 1 do 3 ha in da se na teh enotah dovoli gradnja individualnega objekta za stalno bivanje na tem delu kmetije. 1 ha veliko posestvo omogoča pridelavo ekološke hrane za vsaj 4 člansko družino. Tako bi se lahko hkrati rešilo dvoje: zapuščene kmetije bi se ponovno obdelovale in ljudje bi lahko rešili svoj osnovni pogoj za življenje. Ta definicija odgovarja terminu Rodovno posestvo, ki ga sestavljajo različni mešani vrtovi: sadni vrt , zelenjavni vrt, vodni vrt, gozdni vrt in bivalni objekt. Življenje na takšnem Rodovnem posestvu poteka strogo po ekoloških merilih in z upoštevanjem vseh naravnih zakonov. Ni dovoljena uporaba kemičnih preparatov, gnojil in drugih nenaravnih materialov, vse stvari morajo biti naravne in se morajo maksimalno reciklirati. Na tak način bi bilo ohranjeno okolje in narava. Strojev se v glavnem ne uporablja, ker so površine majhne, ni tudi dovoljen način pridelave v monokulturi, ampak mora biti vse skupek pisanih rastlin, kot je to v naravi sami prisotno. Vsi ti mali kmetje, bi po nekem času bili zmožni tudi del tega ekološkega pridelka oddajati v skupnost, v šole, vrtce ipd. Bivalni objekt bi lahko bil zgrajen le v sozvočju z naravo po vseh veljavnih zakonih. Mislim, da bi to bila tudi rešitev za obstoječe kmetije, ki jih podmladek že zapušča in bi tako morda le ostali na domači zemlji.
Torej osnovna misel predloga je, da se kmetije pod nekimi pogoji lahko razdelijo na manjše enote velikosti 1-3 ha in da se omogoči gradnja bivalnega objekta na vsakem takem manjšem delu kmetije.