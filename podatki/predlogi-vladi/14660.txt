Predlagam spremembo 74. člena Zakona o preprečevanju pranja denarja in financiranja terorizma (ZPPDFT-2) na način, da se odpravijo bilokakšne omejitve poslovanja fizičnih oseb z gotovino (ne glede na njihovo dejavnost), pri poslovanju relevantnih pravnih oseb pa naj bi se ta omejitev bistveno zvišala. Predlagam zvišanje omejitve s trenutnih 5.000 na 25.000 EUR dovoljene posamezne in povezanih transakcij v gotovini.
Glede na to, da so te omejitve plod Evropske komisije z očitno težnjo po vse večjem nadzoru nad monetarno politiko njenih članic, menim, da bi pravno varstvo pravice do gotovinskega plačevanja zagotovilo večjo svobodo in zasebnost pri razpolaganju slovenskega državljana s svojim premoženjem in financami ter odprlo pot k večji debirokratizaciji in s tem večji produktivnosti slovenskega gospodarstva.
Prav tako menim, da bi moralo plačevanje z enotnim zavarovanim in predvsem fizičnim plačilnim sredstvom biti ustavno, če ne ustavno pa vsaj zakonsko zajamčeno po vzoru na nemško ureditev (§ 14 BBankG), kateri je tudi veliki senat Sodišča EU pritrdil v lanskoletni sodbi Dietrich in Häring proti Hessischer Rundfunk. Veliko ljudi se z vse bolj prisotno bančno, delovno in družbeno digitalizacijo posameznikovega in ekonomskega življenja nujno ne strinja, poleg tega pa poslovanje z fizično valuto (še posebej, če je ta podprta z domačim trgom) zagotavlja ekonomsko stabilnost tako države kot posameznika in krepi zaupanje le-tega v monetarni sistem.
Pomebno je izpostaviti, da bi bilo s takšno spremembo zakonodaje poskrbljeno tudi za starejše državljane in pa za ekonomsko ali kako drugače prikrajšane državljane, ki so zaradi osebnih (npr. verskih prepričanj, invaliditete, preobremenjenosti s starševstvom ipd.), finančnih ali drugih okoliščin bolj naklonjeni plačevanju z gotovino.
Trenutna davčna zakonodaja RS in EU, digitalizacija na tem področju ter razvit inšpekcijski nadzor, po mojem mnenju, zadostno zagotavljajo varnost pred pranjem denarja in financiranjem terorizma, zato je omejevanje posameznikovega plačevanja z gotovino, večinoma le omejevanje njegove naravne in pravno dovoljene poslovne svobode.
Menim, da bi takšen predlog užival visoko javno podporo, kar je razvidno iz lanske raziskave nam sosednje ter pravnoekonomsko tesno povezane Avstrije, ki pravi, da je skoraj polovica anketiranih skeptična glede vse večjega omejavanja poslovanja z gotovino (https://www.reuters.com/article/us-eu-moneylaundering-austria-idINKBN2EL15P).