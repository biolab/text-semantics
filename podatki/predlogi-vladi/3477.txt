Ko bo Slovenija zaprosila za finančno pomoč Bruslja, bomo izgubili precejšen del finančne suverenosti. Finančni pomoči bodo sledila tudi neprijetna vprašanja povezana z denarjem.
Eno od teh vprašanj iz Bruslja bo morda takšno: "Kako to, da ste imeli v Sloveniji meseca junija 2012 kar 841 prejemnikov pokojnin, ki so prejeli manj kot 100 evrov. Že en upokojenec, ki prejema na mesec le 100 evrov pokojnine, je sramota za državo, v vaši državi pa jih kar 841. Ali vam človeško življenje res tako malo pomeni?"
Odgovor iz Ljubljane bo morda takšen: "Tisto sploh niso pokojnine. V bistvu je to podarjen denar, ki ga država namenja najrevnejšim kot socialno pomoč."
Vprašanje iz Bruslja: "Če niso pokojnine, zakaj pa jih vaš pokojninski zavod imenuje pokojnine? Morda zato, da v uradnih statistikah prikazujete, da imate več upokojencev, kot jih dejansko je?"
Slovenija bo v zadregi, če bo morala odgovarjati na takšna vprašanja iz Bruslja.
 Vladi predlagam, da v uradnih statistikah jasno prikaže razliko med pokojnino, ki jo prejema upokojenec in tistim denarjem, ki ga dobiva prejemnik socialne pomoči.
Vladi predlagam, da se socialna pomoč ne nakazuje upravičencu pod imenom pokojnina. Naj bo jasno razvidno na bančnem izpisku prejemnika, kaj je pokojnina in kaj je socialna pomoč. 
Vladi predlagam, da pokojninski zakon dopolni s členom, ki bo določil minimalno pokojnino za upokojenca s 40 let pokojninske dobe in ta pokojnina naj ne bo nižja od 600 evrov. 