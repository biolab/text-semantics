 <style type="text/css"></style> 
Na Zavod iskreni.net. se je obrnilo precej družin, ki se sprašujejo zakaj je vlada znižala davčno stopnjo le plenicam za enkratno uporabo, ne pa tudi pralnim plenicam. Nova zakonodaja namreč predvideva v letošnjem letu znižanje davka izključno plenicam za enkratno uporabo, ne pa tudi pralnim plenicam, ki imajo številne prednosti tako za starše, dojenčke kot tudi za državo, saj uporaba pralnih plenic močno razbremeni državna odlagališča odpadkov. Vse več staršev se tako odloča za pralne plenice saj želijo dobro vsem. V teh kriznih časih pa bi jim prišlo prav, če bi se cene na račun nižjega davka znižale – tako kot naj bi se to zgodilo pri plenicah za enkratno uporabo.
Zato se v Zavodu iskreni.net obračamo na vas s pobudo, da bi vlada znižala stopnjo davka tudi otroškim pralnim plenicam. Za zgled so nam lahko tudi ostale evropske in ameriške države, ki že več kot 10 let močno spodbujajo starše k uporabi pralnih plenic.
Otroci se privadijo na kahlico približno pri dveh letih in pol. Do tedaj porabijo 5000-6000 pleničk za enkratno uporabo, iz česar »pridelajo« za 1,5 – 2 toni odpadkov, ki ne razpadejo v več kot 500 letih! To pomeni, da je v Sloveniji okrog  52.000 ton odpadkov letno samo od plenic za enkratno uporabo. V nasprotju s tem potrebuje en otrok približno 20 pralnih plenic (če so le te izdelane tako, da rastejo z otrokom, sicer nekaj več).  Razen tega, da je ponudba pralnih plenic v sloveniji zelo velika, pa pralne plenice Racman proizvajajo v Sloveniji, šivanje le-teh pa zaposluje slovenske mamice in podpira slovensko gospodarstvo in ne tujih multikorporacij. 
Težave ne vidimo le v ekologiji in odpadkih, temveč tudi v zdravstvenih razlogih, kot so kemikalije, ki jih plenice za enkratno uporabo vsebujejo (od hormonskih motilcev, do vpojnega gela, ki povzroča različne zdravstvene težave …), dejstvo, da je temperatura previsoka in se dečkom pregrevajo moda idr.
Kako je v tujini? V tujini se zavedajo, da ne gre le za količino odpadkov, temveč tudi neločevanje. Človeško blato ne sodi na deponije, temveč bi moralo biti odstranjeno v greznice, saj lahko na nesodobnih deponijah, pronica v podtalnico, bakterije pa lahko raznosijo tudi žuželke. Preventive so se lotili močnim propagiranjem in finančnimi subvencijami za nakup pralnih plenic. Subvencioniranje prakticirajo številne občine in regije v Avstriji, Italiji, Franciji, Angliji, Kanadi… V večini primerov subvencionirajo 50% od nakupa oz. od 100-200€ na otroka, odvisno od posamezne regije. Na nekaterih področjih v Avstriji pralne pleničke uporablja že 40% staršev. V Nemčiji je davčna stopnja za pralne plenice in plenice za enkratno uporabo enaka (19% za oboje).
 