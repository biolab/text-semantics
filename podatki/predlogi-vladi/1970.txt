
Spoštovani!
 
Včasih me med vožnjo skozi (nepoznano) naselje iznenada preseneti znak 'KONEC območja omejene hitrosti' (III-30). Zavem se, da sem skozi celotno naselje vozil 50km/h, misleč da velja omejitev hitrosti, ki velja v naseljih. Hkrati me zagrabi pravi manjši naval panike, saj nove kazni za prekoračitev hitrosti v območju omejenega prometa nikakor niso blage. Sploh če voziš 50km/h namesto 30km/h. Poleg tega najverjetneje ni potrebno razlagati da ta razlika v hitrosti lahko odloča o življenju in smrti pri kakšnem neprevidnem pešcu, ali otroku ki skoči na cesto. V tem trenutku si obljubim, da bom odslej bolj pozoren na table za 'območje omejene hitrosti'. Vendar se mi to zgodi ponovno. Na začetek t.i. 'cone 30' naj bi opozarjal en sam nevpadljiv bel znak, ki pogosto očitno ostane neopažen nekje zadaj v daljavi. Včasih na območje omejene hitrosti opozarjajo tudi table, ki merijo hitrost in utripajo, ter ležeči policaji – pogosto pomaga da se omejitve hitrosti zaveš vsaj na sredini cone 30 in ne šele na koncu.
Sedaj pa naj za ilustracijo opišem popolnoma drugačno situacijo na Celovški cesti, severno od obvoznice: za vsakim križiščem stoji rdeč znak 'omejitev hitrosti 70km/h'. Ker je na Celovški veliko križišč, stoji en tak znak na vsakih dvesto metrov. Tako v vsakem trenutku veš kolikšna je omejitev hitrosti, saj ti to sporočajo rdeči znaki, ki stojijo povsod, kamor se obrneš.
Če povzamem, znake, ki dovoljujejo za 20km/h VIŠJO HITROST kot bi sicer veljala v naselju, imamo (v konkretnem primeru Celovške ceste) postavljene NA DVESTO METROV, znak za cono 30, ki je tam da ZNIŽUJE HITROST in REŠUJE ŽIVLJENJA, pa je EN SAM in bele barve.
 
Predlagam, da se zakon spremeni tako, da bi bil tudi znak, ki omejuje hitrost na 30km/h take vrste, da ga razveljavi vsako križišče.
Lahko bi bili tudi bolj vpadljive barve.
Oziroma, druga – cenejša možnost, da se v zakon uvede dodaten člen, ki določa, da se rob cestišča v območju omejene hitrosti nekako označi. Zaradi mene oranžne pike na 50 metrov, ali pa zvezdice, črtice, klicaje, rožice, karkoli.. Nekaj, kar bi voznikom omogočalo, da v vsakem trenutku vedo da se nahajajo v območju omejene hitrosti. Nekaj kar bi nudilo voznikom več kot le eno možnost da se zavejo pomena območja v katerega so zapeljali.
 
 Prosim za komentarje ali ste se v taki situaciji kdaj znašli tudi sami in ali se vam zdi, da bi lahko s takimi spremembami promet v naseljih postal bolj varen.
 Lep pozdrav.