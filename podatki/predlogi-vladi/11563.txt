Gozdovi so polni motoristov in štirikolesnikov. Sprehoda po gozdu sploh ni mogoče več opraviti v miru in tišini, saj je "prdenje" krosovca ali štirikolesnika že obvezno ozadje. Kljub temu, da je vožnja v naravnem okolju prepovedana že vsaj dve desetletji, pa je stanje iz leta v leto slabše. V sosednjih Avstrij in Italiji tega problema nimajo, saj so resno pristopili k nadzoru in je kazen za takšno početje dovolj visoka, da storilcu še na misel ne pride, da bi spet zavil v gozd. Pri nas pa nič. Policija se izgovarja na inšpektorat, inšpektorat na policijo, oboji na neustrezno zakonodajo.
Problematika je še posebno pereča v času epidemije, ko smo ljudje omejeni na občino in se ne moremo zapeljati npr. v Triglavski narodni park, kjer je situacija vsaj malo boljša. Vladi zato predlagam, da v okviru "antikorona" ukrepov po hitrem postopku sprejme spremembo Zakona o ohranjanju narave in Uredbe o prepovedi vožnje v naravnem okolju, in sicer na način:
1. vsa motorna kolesa in štirikolesniki morajo biti ustrezno označeni (dobro vidna registracijska ali kakšna druga evidenčna številka spredaj in zadaj). Na ta način bo lažje identificirati kršitelje.
2. kazen za kršenje prepovedi vožnje v naravnem okolju se poveča na vsaj 1000 EUR. Ob drugi kršitvi se motorno kolo oz. štirokolesnik zaseže.
 