Glede pokojninske reforme je v zadnjem času vse preveč ostrih besed, ni socialnega dialoga, ni partnerstva, ena stran grozi z argumentom moči, druga s stavko itn. Menim, da sta obe strani preveč togi in premalo fleksibilni. In tudi njihove številke so preveč toge in premalo fleksibilne. Zakaj sta primerni le številki 65/63 (moški/ženske) za eno stran in številki 60/58 (moški/ženske) za drugo stran? Jaz vidim rešitev v kompromisu obeh strani in sprejemu fleksibilne zakonodaje. Kaj to pomeni?  <style type="text/css"> </style> 
Upokojevanje za moške naj bo pri 65 letih starosti, za ženske pa pri 63 letih starosti (kot to predlaga vlada). Vendar pa naj bo uzakonjeno tudi, da je lahko starostna omejitev upokojevanja za moške in ženske izjemoma krajša, vendar ne več kot za 5 let. Tako dobimo številko 60/58 (kot to predlaga ZSSS). Posameznik bi lahko v roku od 3 do 6 mesecev preden bi dosegel starostno mejo za predčasno upokojitev (60/58) na pristojno institucijo posredoval prošnjo, v kateri bi navedel razloge za predčasno upokojitev. Kot razloge za predčasno upokojitev bi lahko šteli: 
 - število let delovne dobe (več kot ima posameznik let delovne dobe, bolj bi lahko bil upravičen do predčasne upokojitve)
- dela in naloge, ki jih je posameznik v tej delovni dobi opravljal (večji fizični in psihični napori, večja upravičenost do predčasne upokojitve)
- preteklo zdravstveno stanje posameznika (hujše splošne in poklicne bolezni ter poškodbe bi lahko predstavljale večjo upravičenost do predčasnega upokojevanja) 
- trenutno zdravstveno stanje posameznika (v kolikšni meri je posameznik fizično in psihično še sposoben opravljati dela in naloge, ki jih trenutno opravlja)
O predčasnem upokojevanju bi lahko odločala 3-članska komisija. Sestava te komisije bi prav tako lahko bila fleksibilna (npr. predstavnik Gospodarske zbornice Slovenije, Združenja delodajalcev Slovenije, ZSSS in ostalih sindikatov, ZPIZ, posameznih ministrstev, strokovnjakov itn.). Komisija bi odločitev sprejela soglasno, in sicer bi lahko posameznika upokojila predčasno za od 0 do 60 mesecev. O svoji odločitvi bi izdala odločbo, na katero bi posameznik imel še možnost pritožbe. Tako bi pravnomočno odločbo izdal drugostopenjski organ. 
Prepričan sem, da ta predlog (po potrebi z manjšimi korekcijami) predstavlja pravo pot, prinaša mir in zadovoljstvo vsem državljanom Republike Slovenije, pa naj bo to politika, sindikati, delodajalci ali delojemalci. 