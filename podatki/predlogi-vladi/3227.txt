Zadnji potres v severni Italiji je terjal smrtne žrtve, velika je bila materialna škoda in brez strehe nad glavo je ostalo več kot 10.000 ljudi.
Ljubljana leži na potresno nevarnem območju. V raziskavi z naslovom: Ocena potresne ogroženosti Mestne občine Ljubljana  iz leta 2009, je na strani 25 zapisano: "Avtorja ocenjujeta, da bi ob močnem potresu bilo v Ljubljani poškodovanih vsega skupaj nekaj manj kot štiri petine objektov (78,87 %)  oziroma 27.558 stavb."
Zapisano je tudi tole: "Edini ukrep, ki pomeni preprečitev posledic potresa je potresno varna gradnja objektov, ublažitev posledic pa je mogoča le s potresno okrepitvijo tistih obstoječih objektov, katerih stanje ni ustrezno glede na sedanjo raven poznavanja potresne problematike, ki se odraža v veljavnih predpisih o potresno varni gradnji."
Za mnoge stavbe v našem glavnem mestu je znano, da so protipotresno zelo slabo zgrajene. Nujna je prenova teh zgradb, da bodo bolj varna in gradnja novih potresno varnih stavb, ki jih mesto zelo potrebuje.
 
Vladi predlagam, da razpiše mednarodni natečaj za gradnjo novih večnadstropnih zgradb in po zaključku natečaja izbere najbolj ugodnega ponudnika. Zgradbe naj bodo zgrajene na državni, občinski ali zasebni zemlji, kjer odkupna cena ne bo presegala 100 evrov za kvadratni meter. Pri gradnji naj se ne uporabijo dragi nadstandardni materiali, seveda pa morajo biti stavbe potresno varne.
Ko bodo izpolnjeni ti pogoji, lahko pričakujemo precej nižje cene  stanovanj, kot so sedaj. Cena okoli 1000 evrov za kvadratni meter, ni nedosegljiva.
 