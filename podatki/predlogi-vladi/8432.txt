Spoštovani,
povod za to mojo pobudo je včerajšnja pot mojega očeta v Ljubljano, kjer je imel nek sestanek. Oče je upokojen, zaradi nekaterih zdravstvenih težav smo mu predlagali, da se pelje z vlakom. In res, na voznem redu je nova povezava iz Murske Sobote v Ljubljano, po voznem redu bi naj trajala pot cca 2,5 uri. Super! Vendar v praksi ni tako. Tja grede je vlak imel 40 minut zamude, nazaj grede pa eno uro. Kot razlog so očetu navedli, da je bilo potrebno čakati v Ormožu drug vlak.
Na opisan način si zdravi ljudje ne moremo načrtovati poslovnih poti iz Pomurja v Ljubljano, kaj šele starejši z zdravstvenimi težavami.
Zato kot nujno predlagam, da se železniška infrastruktura končno posodobi, da bo podobna tistim v razvitejših državah EU, kjer je javni železniški promet hrbtenica razvoja. 
Predlagam, da se od Pragerskega do Madžarske meje, ali vsaj do Murske Sobote, čimprej zgradi drugi tir, hkrati naredijo obvozne proge mimo mest Murska Sobota, Ljutomer, Ormož, Ptuj, ki bi bile namenjene tranizitnemu tovornemu prometu ali pa prometu tovora do industrijskih con teh mest.
Tako bi se hkrati mesta rešila tovornega prometa, pa tudi čas potovanja iz Pomurja v Maribor, Celje, Ljubljano, Koper bi se skrajšal na primerljivo evropsko raven. 
Nepojmljivo je, da v letu 2017 s potniškim vlakom na razdalji 180 km traja pot tri ure in pol, ali več, in to na evropski povezavi Budimpešta-Benetke. Za primerjavo - približno isto razdaljo (oz. še malo večjo) med Grazem in Dunajem vlak v Avstriji prevozi v dveh urah in pol.
V upanju na razumevanje in v upanju, da se čimprej najde rešitev vas lepo pozdravljam!
Gorazd Tivadar
Lipovci, Beltinci