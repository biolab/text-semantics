Spoštovani,   Spodaj navedeni, Dejan Verhovšek, se na Vas obračam s spodaj podanim dopisom, ki je nastal v skrbi za naše zdravje in v skrbi za zdravje naših morskih ekosistemov.   Ta peticija je namenjena zoper kitajske restavracije v Sloveniji, ki na svojih menijih redno nudijo juho iz plavuti morskega psa, ki je jed, katera je resno ogrozila populacijo morskih psov v zadnjih letih in lahko celo vodi v njihovo popolno iztrebitev.   Morske pse dandanes ubijajo na masovni skali in sicer med 70 – 80 milijonov na leto. In zakaj? Ker bi bilo njihovo meso tržno zanimivo, tako kot recimo meso rumenoplavutega tuna? Ne, edina ''vrednost'', ki jo danes vidijo brezobzirni ribiči in trgovci je njihova hrbtna plavut. Ta je od nekdaj bila del tradicionalne kitajske kuhinje, kjer jo uporabljajo za pripravo juhe iz plavuti morskega psa. Ta juha je bila še do poznih 80. let prejšnjega stoletja zgolj lokalna specialiteta v mestu Kanton (danes Guangzhou) na južnem Kitajskem, vendar je postala s pospešenim gospodarskim razvojem Kitajske vedno bolj priljubljena in dostopna vsakdanjemu prebivalstvu. Povpraševanje je naraslo do te mere, da je danes to že vsakdanja jed. Vendar je to jed, katero lahko nekoč še drago plačamo. Morski psi so namreč vitalen del morskega ekosistema, vrhunski plenilci, ki skrbijo za zelo delikatno ravnovesje, ki je trenutno že na robu propada. Odstranitev teh plenilcev bo pomenila nepopravljivo škodo, ki jo bodo spoznali šele naši zanamci, če se ničesar ne ukrene. In še enkrat….kaj je razlog, da morskim psom grozi izumrtje? Juha!!!! Poudariti je potrebno, da plavut morskega psa, po kateri je juha poimenovana, sploh nima hranilne vrednosti in je celo dolgoročno škodljiva za zdravje, saj vsebuje velike količine živega srebra. Zakaj torej podpiramo njeno konzumacijo in s tem neovirano iztrebljanje te čudovite morske živali? Če bomo dovolili, da tega vrhunskega plenilca iztrebimo, bo prišlo do posledic neslutenih razsežnosti. Da pa ne omenim dejstva na kakšen način se plavuti morskega psa sploh pridobijo. Morske pse ulovijo na trnek, pri čemer je večina še vedno živih, ko jih zvlečejo na krov in jim pri živem telesu odrežejo hrbtno plavut. Žival trpi neizmerne muke, ko pa ''mesarji'' končajo pa jo še živo vržejo nazaj v morje, kjer je morski pes obsojen na trpečo zadušitev ali pa je, nebogljena kot je, požrta s strani drugih plenilcev. Že samo dejanje je naravnost barbarsko, a je svetovna javnost še vedno bolj ali manj nevedna glede tega zločina. Le počasi so se začeli ljudje zanimati tudi za ta problem in se mu posvečati. Tako danes že obstaja nekaj mest in držav po svetu, kjer so se tega problema lotili na edini način, ki da pozitiven rezultat in sicer so prepovedali možnost serviranja te jedi v kitajskih restavracijah. Mednje sodijo nekatera mesta v Kanadi (Ontario, Oakville, Brantford) in Singapur ter celo nekatere države (Palau, Nova Zelandija, ZDA).          http://en.wikipedia.org/wiki/Shark_finning   Zakaj Vam torej pišem jaz? Na Vas se naslavljam s pozivom, da premislite ali bomo v Sloveniji tudi sami še naprej podpirali to barbarsko početje. Kitajske restavracije namreč redno na svojem meniju nudijo juho iz plavuti morskega psa. Prosim Vas za konkreten premislek in iskanje rešitve, ki bi zagotovila, da bi v Sloveniji bili del progresivne politike proti mučenju in izkoriščanju živali, kot je bila opisana in slikovno prikazana. Prosim Vas torej, da premislite o potrebnih dopolnilih v ustrezno zakonodajo, ki bi onemogočala kitajskim restavracijam nudenje te jedi.     Z vsem spoštovanjem   Dejan Verhovšek                                                                                          05.12.2011, Celje