 Predlagam vladi R Slovenije, da zviša odmerni odstotek  pokojninske osnove iz dosedanjih 57,25 % na 62,25 %, to je 5 odstotnih točk za polno delovno, to je 40 let dela.. Za 15 let zavarovalne dobe se odmeri v višini 31 %. Za vsako nadaljnje leto pokojninske dobe pa se prišteje 1, 25  % brez zgornje omejitve. Navedeno velja za vse upokojence po ZPIZ-2, se pravi popravek od 1.1.2013.
Regres se odmeri od povprečne pokojnine v R Sloveniji (620 €) v višini 80 % za tiste z najnižjimi pokojninami (pod 612 € kar predstavlja v R Sloveniji mejo revščine) in 50 % povprečne pokojnine za tiste z višjimi pokojninami.
Navedeno utemeljujem s tem, da je meja revščine v R Sloveniji določena s 612 € mesečnega dohodka. Najnižja pokojnina za polno delovno dobo 40 let pa je 500 € kar predstavlja absurd in negacijo dela. 
Popolnoma napačno in zavajajoče je bilo tolmačenje ZPIZ-2 da bo ustavil padanje pokojnin. Na novo odmerjene pokojnine po 1.1.2013 so dejansko nižje od tistih po ZPIZ-1. Prav tako ne drži, da se zdaj upokojujejo manj izobražene in slabše plačane generacije. Zavedati se moramo, da je prav ZUJF v letih 2011 do l. 2017 prav tako povzročil izpad dela dohodka aktivne populacije. Slednjih 6 let, v povprečju z 100 € nižjo plačo in več, bo prav tako rezultiralo z nižjimi pokojninami bodočih generacij upokojencev.. 
Prav tako so bile pokojnine od l. 2010 neusklajene z rastjo plač in so dejansko zaostale 8 %. Upokojenci tako postajajo in ostajajo neka kolateralna škoda reševanja javnih financ in njihov ekonomski status se slabša iz leta v leto.
Ob povprečni plači zaposlenih v R Sloveniji (slednjo in manj prejema kar 2/3 aktivne populacije) v višini 1.030 € le odmerni odstotek v višini 62,25 % zagotavlja pokojnino katera je nad mejo revščine (612 €) in sicer v višini 640 €. Zavedati pa se je potrebno, da je za slednjo potrebno imeti povprečje nad 1.000 € kar 24 let. Vemo, da zaposleni v javni upravi s srednješolsko izobrazbo slednjega ne dosežejo niti po 20-tih letih službe (potreben je vsaj 30-ti razred, stalnost, minulo delo..). 
 