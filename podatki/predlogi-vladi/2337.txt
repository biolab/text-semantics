Predlagam dopolnitev zakona o dohodnini (ZDoh-2) v delu, ki se nanaša na dobiček od kapitala in sicer oprostitev plačila davka v primeru brezplačne odsvojitve kapitala (nepremičnine) v last države in samoupravne lokalne skupnosti ter v primeru sklenitve prodajne pogodbe z države ali samoupravno lokalno skupnostjo, ki je sklenjena namesto razlastitve, namreč:
 
1)    Po 94. členu navedenega zakona se za odsvojitev kapitala šteje tudi dajanje kapitala v dar. 
Pri tem je nesporno dejstvo, da darovalec nima nobenega dobička zaradi odsvojitve kapitala na tak način. V kolikor je zakon tako zastavljen zaradi morebitnih zlorab, je tako določilo še smiselno, nikakor pa to ni smiselno, ko darovalec kapital (nepremičnine) prenaša v last samoupravnih lokalnih skupnosti ali države. Po ZDoh-2 pa je darovalec v takšnem primeru zavezanec za plačilo davka od dobička iz kapitala. Torej, če nekdo državi ali samoupravni lokalni skupnosti brezplačno v last izroči zemljišče, ki ga ta potrebuje, denimo za cesto (brez, da bi za to zahteval plačilo), plača davek od dobička iz kapitala, (v kolikor je ocenjena vrednost tega zemljišča ob odtujitvi višja od vrednosti ob pridobitvi), ne glede na to, da dobička dejansko nima. 
Glede na to, da država in samoupravna lokalna skupnost nista zavezanki za plačilo davka na dediščine in darila po Zakonu o davku na dediščine in darila, se zdi smiselno, da tudi nasprotna stranka v primeru podaritve nepremičnine ni zavezanec za plačilo davka od dobička iz kapitala.
 
2)    Po interpretaciji Davčne uprave RS se davek od dobička iz kapitala plača tudi v primeru prodaje, ko je pogodba sklenjena namesto razlastitve, ne glede na tretji odstavek 95. člena ZDoh-2, in sicer zato, ker v primeru razlastitve do sklenitve pogodbe dejansko ne pride, navedeni člen pa posebej ne navaja tudi primera prodajnih pogodb, ki so sklenjene namesto razlastitve tako kot npr. Zakon o davku na promet nepremičnin v drugi alinei 10. člena.