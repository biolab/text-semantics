Vladi R Slovenije predlagam, da dokončno prispeva svoj delež k reševanju in razjasnitvi tkim. "orožarske afere" iz časov razpadanja bivše skupne države Jugoslavije. Navedeni predlog ne zajema časov osamosvajanja R Slovenije temveč čas po osamosvojitvi (čas ko so se dokončno osamosvojile tudi druge republike nekdaj skupne države).
Z ustanovitvijo posebne vladne komisije, ki bo na za javnost zaprtih sejah in zaslišanjih (z oznako tajnosti!) izprašala morebitne akterje, osumljence in priče.
Predlagam, da za pričanja in zaslišanja pred novo imenovano vladno komisijo za ta čas vse vabljene odveže tkim. zaveze molčečnosti, na katero so se nekateri že sklicevali pred sodišči kar je praktično onemogočalo in oteževalo sodne postopke. 
Povdarjam, da ne gre za čas osamosvajanja R Sloveniji in kakršnokoli stigmatizacijo osamosvojiteljev. Daleč od tega. Potrebno pa je ločiti zrnje od plev in s prstom pokazati na ljudi, ki so mogoče eno izmed najtežjih obdobij v novejši zgodovini mlade države hoteli izkoristiti za svoje osebno bogatenje in koristi. Morebitne storilce je potrebno javno stigmatizirati in kriminalizirati, ker po krivici mečejo slabo luč na celotno obdobje in vse udeležence.  Indici v nekaterih segmentih kažejo tudi na to. Potrebno je ugotoviti morebitni denarni tok, račune... Morebitna denarna sredstva neugotovljivega izvora gredo v državni proračun.
Vemo, da je del osamosvojiteljev že v zasluženem pokoju in da torej morebitni pritiski nadrejenih odpadejo. Prav tako vemo, da si informacije o denarnem toku nasprotujejo (od 0 DEM do nekaj 10 milijonov DEM). Prav tako si nasprotujejo izjave domnevno vpletenih, ki so skoraj v celoti zapisane v javnih medijih. Od pomoči do morebitne prodaje in pobiranja provizij. Na to temo imamo kup javno objavljenih dokumentov, celo knjižno trilogijo z dvoumnim naslovom "Kaj nam pa morejo".
Zaradi družbene higiene, dolgoletnih medsebojnih obtoževanj in politično motiviranih zlorab ter morebitne dekriminalizacije kriminalne dejavnosti; to je korupcije, morebitne neupravičene odtujitve državne lastnine R Slovenije, vojnega dobičkarstva itd. je zadevo potrebno rešiti.
Prav tako predlagam, da v primeru tehtnih indicev na katero od zgoraj navedenih kaznivih dejanj komisija svoje ugotovitve posreduje organom pregona z vso v ta namen pridobljeno dokumentacijo. Če zakonodaja dopušča se končni izsledki javno objavijo.