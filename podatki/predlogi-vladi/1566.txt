UVOD
Etažni lastniki v večstanovanjskih stavbah morajo v skladu z določbami Energetskega zakona in Pravilnika o načinu delitve in obračunu stroškov za toploto v stanovanjskih in drugih stavbah z več posameznimi deli, do 1.10.2011 montirati delilnike za merjene porabljene toplote. V naši hiši z 209 stanovanji smo že montirali delilnike. Obračun po delilnikih je pokazal, da ima veliko število stanovanj po delilnikih porabo nič ali zelo malo. Tem plačujejo ogrevanje tisti, ki jim delilniki pokažejo več. Delilniki na radiatorjih namreč ne merijo dejanske porabe toplote v stanovanju. To omogoča legalno krajo, ki je v skladu s Pravilnikom. Z novo ogrevalno sezono (vse večstanovanjske hiše morajo montirati delilnike na radiatorje) bo ta problem še večji. To je tempirana bomba, ki bo počila, ko bodo oškodovani spoznali resnico. Po veljavnem Pravilniku se 20% do 40 % stroškov obračuna po  kvadratnem  metru ogrevane površine  in  ostanek  po  delilnikih. Če upoštevamo, da  je povprečna zunanja  temperatura v kurilni sezoni 0 stC, da je povprečna temp. stanovaja 20 stC in se pri tem porabi 100% toplotne energije, potem se za vsako stopinjo nižjo od 20 stC poraba energije zmanjša za 5%. Če bi nekdo želel varčevati z recimo 16 stC (kar je prenizka bivalna temperatura), bi privarčeval 20% energije  v  primerjavi  s  stanovanjem  z  20  stC.  Če  bi  dvignil  temp.  na  24  stC  (kar  je previsoka  bivalna temperatura), bi potrošil 20% več toplotne energije. Stanovanje, ki ima po delilnikih porabo nič in po Pravilniku plačuje 20% do 40% stroškov, porabi vsaj 80% energije. Razliko  (60% do 40%) plačujejo sosedje predvsem  tisti na vrhu hiše. To  je  legalna kraja, ki  jo Pravilnik omogoča.  PREDLOG S problemom delilnikov se ukvarjam že nekaj mesecev. Glavni problem je Pravilnik, ki ni prilagojen za delilnike na radiatorjih. Po analizi stvarnih mesečnih podatkov iz delilnikov za hišo sem prišel do zaključka, da bi morali pri obračunu razlikovati med merilniki toplotne energije in delilniki na grelnih telesih.  PRAVILNIK o načinu delitve in obračunu stroškov za toploto v stanovanjskih in drugih stavbah z več posameznimi deli (Uradni list RS, št. 7/2010 z dne 29. 1. 2010). Predlagam spremembo 15. člena:   15. člen   (deleži stroškov posameznih delov stavbe)      (1)  Pri  uporabi  merilnikov  toplotne  energije  se  stroški  za  ogrevanje  oziroma  za pripravo  tople  vode  v  višini  60%  razdelijo  na  posamezne  dele  stavbe  na  osnovi porabniških  deležev,  določenih  na  osnovi  10.,  11.  in  14.  člena  tega  pravilnika. Preostali del stroškov za ogrevanje oziroma za pripravo tople vode se na posamezne dele stavbe razdeli glede na delež ogrevane površine.     (2)  Pri  uporabi  delilnikov  na  grelnih  telesih  se  stroški  za  ogrevanje  oziroma  za pripravo  tople  vode  v  višini  20%  razdelijo  na  posamezne  dele  stavbe  na  osnovi porabniških  deležev,  določenih  na  osnovi  10.,  11.  in  14.  člena  tega  pravilnika. Preostali del stroškov za ogrevanje oziroma za pripravo tople vode se na posamezne dele stavbe razdeli glede na delež ogrevane površine.   ZAKLJUČEK Moramo  se  zavedati,  da  obračun  po  delilnikih  ni  obračun  po  porabljeni  toplotni energiji.  Zato  bo  vedno  nekdo  oškodovan  na  račun  drugega.  Pravilnik  bi moral  ta oškodovanja spraviti v razumno mejo in hkrati stimulirati varčevanje z energijo. 
V prilogi Problem delilnikov je podrobnejši opis problema.
 