Spoštovani,
tokrat ponovno dajem v presojo mojo idejo učinkovitega mehanizma, ki naj bi drastično izboljšal vozniško disciplino oz. discipino vseh udeležencev v prometu.
PROBLEM Če statistika pravi, da je toliko in toliko nesreč povzročenih zaradi "vožnje po napačnem voznem pasu" ali "neprilagojene hitrosti" to ne pomeni, da je problem hitrost ali znanje voznika, ki pač ni vedel, po katerem pasu mu je za voziti.
Dejanski problem leži veliko globje in sicer v sami miselnosti praktično celotne nacije, da smeš kršiti pravila takrat, kadar te nihče ne zaloti. In ne samo to, celo "frajer" si, če jih kršiš, oziroma s kršenjem povzdiguješ svoj ego, češ "boli mene za pravila" in posredno izjavljaš, da ne priznavaš pravil države, katere prebivalec si. To je nekako tako, kot bi se doma obnašali kot v ameriških filmih, kjer ne samo da po stanovanju hodijo v čevljih, ampak se brez problema zleknejo na posteljo v njih.
REŠITEV Samo kaznovanje posledice ne zadostuje. Kot ne zadostuje aspirin za zlomljeno nogo. Veliko bolj učinkovita bi bila metoda ciljanega pritiska na "akupunkturne" točke v miselnosti celotne nacije, da je sramotno in nedopustno kršiti pravila.
Če vidimo nekoga, ki prečka cesto mimo prehoda za pešce, kjer je pač prepovedano, si mislimo, ah, to je le majhen prekršek. Podobno si mislimo, ko se nam mudi, pač, mudi se nam in lahko vozimo malo hitreje, kot je dovoljeno. Ali ko prehitevamo in ne vklopimo žmigavca...malenkosten prekršek.
Če pa pogledamo "out of the box", recimo s stališča malčka, ki kot goba vpija obnašanje okolice in mu je v trenutku jasno: vozim lahko hitreje, kot je omejitev, če le ni policajev v bližni. Po telefonu se lahko pogovarjam med vožnjo in ga le skrijem, ko zagledam policijski avto. Praktično vse lahko delam po svoje, samo paziti moram, da me ne dobijo.
PREDLOG Kaznujmo in striktno nadzorujmo bolj tiste najmanjše prekrške in sčasoma bo drastično upadlo število tistih velikih, ki ubijajo.
Naj policisti prežijo v zasedi in kaznujejo vsakega, ki med vožnjo telefonira. Naj montirajo kamere na nadvoze obvoznic velikih mest in kazujejo vsakogar, ki je menjal vozni pas brez smernika. Naj kaznujejo vsakega, ki zapelje čez rdečo luč. In vožnjo z meglenkami, ko za to ni potrebe ali voznika, ki vozi s pregorelima OBEMA žarnicama na eni strani (se pravi, pregorela je glavna in pozicijska luč, torej dejansko ni kontroliral luči že doooolgo). In kazni naj bodo VISOKE! Res, v mislih imam nesramno visoke, vendar jih bom za tale predlog znižal na samo visoke, recimo 50 EUR za prvi tak prekršek in 500 EUR za ponovitev v roku 2 let.
Kaj pravite - smo dovolj samokritični, da si upamo sprejet tak zakon? V Švici bi si ga brez nadaljnega - ker jim je spoštovanje zakona samoumevno. Kaj pravite, akcija?