Predlagam, da študentje, ki pogojev za vpisan letnik npr. 5 let kasneje še niso opravili, vrnejo stroške šolanja za tisti letnik. Tisti študentje, ki kljub ponovnem vpisu v letnik še nimajo opravljenih pogojev plačajo stroške za npr. letnik in pol (namesto za dva krat vpisan letnik). Absolventski staž je tukaj izjema.
S tem bi se znebili vseh študentov, ki so vpisani samo zaradi statusa samega (da lahko izkoriščajo ugodnosti, ki so jih študenti deležni: študentski dom, študentsko delo...) in študentov, ki se vpišejo zato, ker so se pač vsi ostali tudi nekam vpisali (in takih ni malo, vam garantiram). Manj šolnin torej, ki gredo iz državnega proračuna, manjše obremenitve fakultetnih pedagoških delavcev in več prostora na prenasičenih fakultetah (še posebej v prvih letnikih). Ne verjamem, da bi se s tem zmanjšalo število diplomirancev, prepričana pa sem, da bi se s tem "kvaliteta" diplomirancev povečala. Prav tako bi študentsko delo (lahko tudi v taki obliki kot je sedaj) s tem postalo res le sredstvo za preživljanje študentov in ne več resna konkurenca "rednih" delavcev.