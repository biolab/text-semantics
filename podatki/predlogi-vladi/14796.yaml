Text file: 14796.txt
author: Ns95
downvotes: 5
end consideration date: 2022-07-09
id: '14796'
number comments: 19
number views: 723
proposal type: Odziv pristojnega organa
response: "Odziv Ministrstva za javno upravo\nV zvezi s predlogom dr\u017Eavljana,\
  \ da se nekaznovanost preverja v \u010Dasu pridobivanja mandata, menimo, da je pri\
  \ neposredno izvoljenih predstavnikih bolj smiselno, da bi se ta pogoj preveril\
  \ \u017Ee pred dnevom glasovanja oziroma v postopku preizkusa zakonitosti kandidatur.\
  \ V tem primeru pa govorimo o novih omejitvah pasivne volilne pravice, ki jih je\
  \ potrebno vnaprej dolo\u010Diti v zakonu, ki ureja volitve v dr\u017Eavni zbor.\n\
  Volilna pravica je po Ustavi splo\u0161na in enaka (43. \u010Dlen Ustave). Ustava\
  \ pri tem dolo\u010Da dva pogoja, polnoletnost in dr\u017Eavljanstvo, ki sodita\
  \ v okvir splo\u0161ne volilne pravice. Drugih pogojev Ustava v 43. \u010Dlenu ne\
  \ dolo\u010Da, za pasivno volilno pravico poslancev pa posebej omogo\u010Da, da\
  \ zakonodajalec dolo\u010Di, kdo ne sme biti izvoljen za poslanca (drugi odstavek\
  \ 82. \u010Dlena Ustave). Volilna pravica je tudi ena izmed temeljnih \u010Dlovekovih\
  \ pravic. Ustava varstvo \u010Dlovekovih pravic zagotavlja in le izjemoma dopu\u0161\
  \u010Da posege, ki so mo\u017Eni pod pogoji iz tretjega odstavka 15. \u010Dlena\
  \ Ustave - \u010De ustava tako dolo\u010Da, ali \u010De je to potrebno za varstvo\
  \ pravic drugih.[1]\nPri dopustnosti omejitev \u010Dlovekovih pravic ima pomembno\
  \ in odlo\u010Dilno vlogo Ustavno sodi\u0161\u010De ter obstoje\u010Da ustavnosodna\
  \ praksa. Ustavno sodi\u0161\u010De, ki je \u017Ee ve\u010Dkrat presojalo posege\
  \ v volilno pravico, je v odlo\u010Dbi, kjer je presojalo dopustnost dolo\u010D\
  anja pogojev, ki vplivajo na splo\u0161no volilno pravico, zavzelo stali\u0161\u010D\
  a, ki jih je mogo\u010De \u0161teti za standarde pri posegih v volilno pravico.[2]\
  \ V navedeni odlo\u010Dbi je poudarilo, da so omejitve volilne pravice dopustne\
  \ le pod pogojem sorazmernosti v povezavi z razlogi, ki so poznani v primerjalnih\
  \ pravnih ureditvah in so sprejemljivi v svobodni in demokrati\u010Dni dru\u017E\
  bi.[3] Predlagano omejitev volilne pravice je torej treba analizirati z vidika sorazmernosti\
  \ in z vidika skladnosti z drugimi primerljivimi pravnimi ureditvami.[4]\nZakon\
  \ o volitvah v dr\u017Eavni zbor[5] (v nadaljnjem besedilu: ZVDZ) v 7. \u010Dlenu\
  \ dolo\u010Da, da ima pravico voliti in biti voljen za poslanca dr\u017Eavljan Republike\
  \ Slovenije, ki je na dan glasovanja dopolnil osemnajst let starosti. Ne glede na\
  \ navedeno pa pravice voliti in biti voljen nima dr\u017Eavljan Republike Slovenije,\
  \ ki je dopolnil osemnajst let starosti,\_pa je sodi\u0161\u010De ob njegovi postavitvi\
  \ pod skrbni\u0161tvo odlo\u010Dilo, da\_ni sposoben razumeti pomena, namena in\
  \ u\u010Dinkov volitev. Sodi\u0161\u010De\_ob njegovi postavitvi pod skrbni\u0161\
  tvo\_posebej odlo\u010Di o odvzemu pravice voliti in biti voljen. Veljavna ureditev\
  \ torej predvideva omejitev tako aktivne (voliti) kot tudi pasivne (biti voljen)\
  \ volilne pravice le v prej navedenih primerih in ne tudi za primere, ko je bil\
  \ kandidat obsojen na kaznivo dejanje.\nV preteklih mandati so poslanci vlo\u017E\
  ili tri predloge za spremembo Zakona o volitvah v dr\u017Eavni zbor, ki so predvidevali\
  \ dolo\u010Deno omejitev pasivne volilne pravice iz razloga nekaznovanosti:\n Zakon\
  \ o spremembah in dopolnitvah Zakona o volitvah v Dr\u017Eavni zbor, EP... Zakon\
  \ o spremembah in dopolnitvah Zakona o volitvah v dr\u017Eavni zbor, EP... Zakon\
  \ o dopolnitvi Zakona o volitvah v dr\u017Eavni zbor, EPA: 2587 \u2013 VIII,...\
  \ \nPrvi predlog je dolo\u010Dal omejitve pasivne volilne pravice zaradi pravnomo\u010D\
  ne obsodbe za dolo\u010Dena kazniva dejanja ali obsodbe na dolo\u010Deno kazen in\
  \ zaradi pravnomo\u010Dne obto\u017Enice za naklepno kaznivo dejanje, ki se preganja\
  \ po uradni dol\u017Enosti. Drugi predlog je dolo\u010Dal, da za poslanca ne more\
  \ biti izvoljen tisti, ki je pravnomo\u010Dno obsojen na nepogojno kazen zapora\
  \ za kaznivo dejanje, ki se preganja po uradni dol\u017Enosti. Tretji predlog pa\
  \ je dolo\u010Dal, da za poslanca ne more biti izvoljena pravnomo\u010Dno obsojena\
  \ oseba zaradi naklepnega kaznivega dejanja, ki se preganja po uradni dol\u017E\
  nosti in \u010De je bila pravnomo\u010Dno obsojena na nepogojno kazen zapora v trajanju\
  \ ve\u010D kot \u0161est mesecev. Vsi trije predlogi novel ZVDZ v dr\u017Eavnem\
  \ zboru niso bili dele\u017Eni zadostne podpore poslancev.\nPredlagana omejitev\
  \ volilne pravice predstavlja velik poseg v temeljni volilni zakon, za kar pa je\
  \ predhodno potrebno zagotoviti visoko politi\u010Dno soglasje. Za sprejem zakona\
  \ je namre\u010D\_ v skladu s \u010Detrtim odstavkom 80. \u010Dlena Ustave Republike\
  \ Slovenije (v nadaljnjem besedilu: ustava) potrebna dvotretjinska ve\u010Dina glasov\
  \ vseh poslancev (60 glasov). V okviru priprave predloga sprememb in dopolnitev\
  \ ZVDZ bomo posredovani predlog dr\u017Eavljana ponovno prou\u010Dili.\n\n[1] Mnenje\
  \ Zakonodajno-pravne slu\u017Ebe DZ \u0161t. 020-02/13-12 z dne 26. 3. 2013\n[2]\
  \ Odlo\u010Dba Ustavnega sodi\u0161\u010Da, \u0161t. U-I-346-02 z dne 10. 7. 2003\n\
  [3] Prav tam, t\u010D. 12. obr.\n[4] Mnenje Zakonodajno-pravne slu\u017Ebe DZ \u0161\
  t. 020-02/13-12 z dne 26. 3. 2013\n[5] Uradni list RS, \u0161t.\_109/06\_\u2013\
  \ uradno pre\u010Di\u0161\u010Deno besedilo,\_54/07\_\u2013 odl. US,\_23/17\_in\_\
  29/21"
response date: 2022-07-19
response due date: null
sent date: 2022-06-09
title: Potrdilo o nekaznivanosti
upvotes: 126
url: https://predlagam.vladi.si/predlog/14796
