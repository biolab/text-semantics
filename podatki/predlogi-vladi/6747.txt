Predlagam Vladi Republike Slovenije, da ukine "davek" na igranje lastnih avtorskih pesmi.
Glasbeni izvajalci, ki so hkrati avtorji pesmi, morajo plačevati zasebnemu društvu SAZAS nadomestilo za avtorske pravice. Obenem pa nato od SAZAS-a ne dobijo nazaj vplačanega nadomestila, kar je očitna kraja s strani Matjaža Zupana in njegovih sodelavcev, ki se na takšen način debelo omastijo.
Po določbah Zakona o avtorski in sorodnih pravicah (v nadaljevanju: ZASP) mora izvajalec, ki je hkrati tudi avtor pesmi, pridobiti dovoljenje SAZAS za uporabo svojih glasbenih del pred začetkom uporabe. Če izvajalec kot avtor uporablja živo glasbo na raznih prireditvah, koncertih, veselicah, silvestrovanjih, pustovanjih ipd. (živa glasba), mora v roku osmih dni pred koncertom ali prireditvijo slednjo prijavite Združenju SAZAS na obrazcu Prijava koncertov in prireditev. Združenje SAZAS nato na podlagi prijave izda dovoljenje, ki izvajalca kot avtorja obvezuje, da v roku petnajstih dni po prireditvi na Združenje SAZAS dostavi pravilno izpolnjen spored na prireditvi izvedenih del in podatke o ustvarjenem prihodku od prireditve. Na podlagi sporočenih podatkov nato Združenje SAZAS izračuna avtorjevo obveznost nadomestila za avtorske pravice. SAZAS-u ni potrebno plačati nadomestila avtorskega honorarja, če se izvajalec kot avtor glasbenih del na prireditvi svojemu avtorskemu honorarju odpove, ali pa se z organizatorjem prireditve zanj dogovori sam. Brezplačen nastop izvajalca kot avtorja in dejstvo, da ni pobiral vstopnine, izvajalca kot avtorja ne odvezuje obveznosti prijave prireditve društvu SAZAS. V primeru, če se glede na poslani spored ugotovi, da so se izvajala samo dela, ki niso zaščitena, izvajalcu kot avtorju SAZAS nadomestila ne bo obračunal. Skratka, predlagam, da se ukine obveznost nadomestila za avtorske pravice, če izvajalec na glasbeni prireditvi izvaja svoje lastne avtorske pesmi.