Spoštovani,

z možem že nekaj let doplačujeva dom upokojencev moževi stari mami, ki zaradi hude demence potrebuje 24 urno posebno oskrbo, ki je žal domači ne moremo zagotavljati. Tovrstna oskrba se mesečno giblje cca. 1000 €, v kolikor človek postane nepokreten pa občutno več. Žal njena pokojnina ne pokrije niti polovice tovrstne oskrbe, kar pomeni, da mora preostalo polovico pokriti nekdo drug. Moževi starši nikakor ne morejo zagotoviti celotnega zneska, zato delež zneska mesečno doplačujeva tudi midva. Seveda ti zneski niso tako nezanemarljiv in preračunano na letni ravni znesejo nekaj tisoč evrov, ki družinski proračun močno obremenijo.

V sklopu dohodnine je mož želel uveljaviti posebno olajšavo na vzdrževanega družinskega člana, vendar pa tovrstnega sorodstvenega razmerja zakon ne predvideva, saj se olajšavo lahko uveljavlja le za starše, ne pa za stare starše.

Glede na to, da se prebivalstvo hitro stara in bo potrebno vedno več nege, ki ni poceni ter presega povprečne pokojnine in običajno bremeni tudi sorodnike, menim, da bi bilo smotrno razmisliti o spremembi pri kategoriji vzdrževanih družinskih članov in razširiti upravičence do olajšave, ki krijejo stroške institucionalnih varstev v socialnovarstvenih zavodih.

Lep pozdrav.