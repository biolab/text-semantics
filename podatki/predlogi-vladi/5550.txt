Predlagam vladi.
Moje izkušnje so stare že okroglih 10 let in nič ne kaže, da bi bilo danes kaj drugače, preglednejše. Takrat sem namreč kot mlad in neizkušen diplomant iskal službo na skoraj vseh šolah v radiusu 50km, si pri tem nabral nemalo izkušenj, praks in znanj s področja delovnega prava.
Moja zgodba/mnenje je sledeče.
Javni razpisi - potreba po delavcu.
Zakonodaja je tisti čas omogočala, da lahko delodajalec v primeru, da že ima za njega ustreznega kandidata objavi potrebo po delu na zavodu za zaposlovanje z oznako "brez posredovanja zavoda" in zavod za zaposlovanje, kamor je delodajalec sicer po zakonu obligiran javiti vsak razpis za delo, to zato ni objavil na svojih oglasnih deskah oziroma spletni strani. Sicer zakonu zadoščeno, po drugi strani pa se s tem precej zožil krog potencialnih dobrih kandidatov oziroma možnost izbire najboljšega. 
Seveda, če ima delodajalec kandidata, ki izpolnjuje pogoje za zasedbo delovnega mesta in je z njim iz preteklih izkušenj zadovoljen, npr. je bil pri njem že zaposlen za določen čas, je opravljal določena volonterska dela /.../ potem je tak način zaposlovanja na nek način celo moralno opravičljiv, zmanjšuje birokracijo, če pa se ta mehanizem zlorablja za namene prekrivanja preb po delu zato, da jo vidi čim manj iskalcev zaposlitev oziroma zato, da se nanj prijavi zgolj dotična oseba oziroma oseba, ki razpisnim pogojem niti ne ustreza (nima pogojev), potem pa je tak način sporen in bi moral biti ustrezno sankcioniran. Slednje se je v praksi, ko sem še sam iskal delo, izkazal za primer slabe prakse v več kot 90% razpisov ravnateljev, ki sem jih sam zasledil. "Razpis brez posredovanja zavoda" smo rekli, je služil kot mehanizem, ki je ekstremno zožil krog potencialnih prijav ustreznih kandidatov, skoraj praviloma pa so se na razpis prijavili le tisti, ki so zanj vedeli oziroma tisti, ki pogojev za zasedbo delovnega mesta niti niso izpolnjevali, so pa ravnatelja sami ali prek dotične osebe, zelo dobro poznali. Pravzaprav je ravnatelj dolžan delovno mesto zapolniti - zato je lahko za določen čas zaposlil tudi učitelja brez ustrezne izobrazbe, študenta, saj drugih prijav enostavno ni bilo. Ni jih bilo zaradi načina objave potreb po določenem delovnem mestu ...
Predlagam vladi, da v kolikor je več kot očitno, da je v javnem zavodu oziroma gospodarskem subjektu v večinski lasti države prišlo do zaposlitve določenega delavca na opisan sporen način, da se delavcu prekine delovno razmerje po zakonu, direktor/ravnatelj je tako denarno sankcioniran (gre za prekršek, ne kaznivo dejanje, razen če ni dokazano drugače), razpis pa se ponovi z JAVNO objavo "s posredovanjem" zavoda za zaposlovanje.
Tako je bilo pred cca. 10 leti in nič ne kaže, da je danes kaj drugače. Danes lahko javni zavodi, če lahko sami zagotovijo javnost objave potrebe po delu, razpis preprosto objavijo na svoji oglasni deski, internetni strani, lokalnem časopisu /.../ in je zakonu zadoščeno, kar pa pomeni, da lahko tako prakso znova štejemo med zavajajočo, saj tako objavljeni razpisi največkrat ostanejo prezrti s strani večine potencialnih kandidatov/delavcev. Kdo pa bere, gleda, posluša "vse" kar se prebrati, pogledati in slišati da? Kdo to zmore? Kdo lahko pregleda vsak teden vse spletne strani, prebere vse lokalne časopise, pokliče na vsako šolo v RS ... Kdo, še prej pa kako? Google, prej da prepozna ključno besedo v iskalniku, mora ta na spletu obstajati že nekaj dni, do takrat pa je razpisa praviloma že konec. Po desetih letih, ko bi bilo že upravičeno pričakovati, da bo drugače, da bo področje zaposlovanja urejeno bolj pregledno, pravičneje, boj dostopno za vse, je več kot očitno, da "nekomu" ustreza drugače.
Živimo v času nenehnih sprememb, ekonomske, gospodarske krize in prav bi bilo da se načelo enakosti za vse zagotovi danes bolj kot kdajkoli poprej. Zato predlagam, da javni zavodi, gospodarske družbe v večinski državni lasti morajo po zakonu objaviti potrebo po delavcu na zavodu za zaposlovanje, zavod pa te razpise javno objavi na svoji spletni strani v dveh rubrikah: 1. "delodajalec želi najboljšega kandidata za razpisano delovno mesto" in 2. "delodajalec izpolnjuje zakonsko obvezo javne objave". Ali podobno ... 
Sprašujem se, zakaj pa potem imamo zavod za zaposlovanje, če mu jemljemo njegovo osnovno poslanstvo, da poskuša čim hitreje najti ljudem službo? Kako pa jo bo pomagal, če pa lahko zavodi in javne gospodarske družbe po trenutnem sistemu, že kar same opravljajo "njegovo" delo, objavljajo same potrebe po delu in največkrat na način, ki je PRAVOČASNO dostopen le izbranemu krogu ljudi. Zavod za zaposlovanje se s tem sistemom spremenil le v birokratski ustroj, ki take razpise le še statistično obdela, podatki pa so brez prave uporabne vrednosti.
Torej predlagam načelo transparentnosti s sistemom vse na enem mestu (nptr. spletni portal).
Privatni/realni sektor se lahko izvzame iz predloga.
Lp