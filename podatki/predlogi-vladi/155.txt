Stanje slovenščine v javnih občilih (še zlasti na kabelskih TV ter na POP TV in Kanalu A) je milo rečeno skrajno zaskrbljujoče. Vsak dan lahko nešetokrat opazujemo grozljivo pačenje slovenščine po zaslugi prevajalcev, ki se tega naziva nikakor ne zaslužijo. "Nasilje se je še POHUJŠALO" (kar naj bi pomenilo, da se je situacija poslabšala) in "...v akciji so izgubili 3 človeka" sta le dva izmed neštetih resničnih primerov iz sveta naše kabelske TV, da o napačni rabi slovenskih besed glede na pomen, ki ga imajo v srbo-hrvaščini ne pa v slovenščini, nepravilnem vrstnem redu besed v stavkih ter napakah kot so "V vrtu" namesto "NA vrtu" sploh ne izgubljamo besed.
Izgovori, da je jezik živ in se pač spreminja ne zdržijo trezne presoje, saj gre v veliki večini primerov za očitne napačno rabo, hudo pačenje ter popolno nepoznavanje jezika in mirno bi lahko rekli tudi potujčevanje.
Skrajni čas je, da se zakonodaja in izvrševanje le-te radikalno poostri in sanira situacijo ter nemudoma prepreči nadaljne rapidno propadanje našega materinega jezika! V zakonu mora biti jasno napisano, da morajo biti vsa javno objavljena besedila, še zlasti prevodi, v vrhunski slovenščini. Delo prevajalcev lahko opravljajo samo osebe, ki so za to vrhunsko usposobljene in obvladajo jezik do popolnosti. Vsaka zloraba in nespoštovanje zakona naj se kaznuje z izjemno visokimi kaznimi, ki naj veljajo tako za prevajalce osebno, še zlasti pa za tiste, ki take zmazke objavljajo. Kazni naj bodo tako visoke, da ne bo nikomur več padlo na pamet, da bi objavil besedilo koga, ki očitno ne zna slovensko oz., ki da od sebe besedilo s tako hudimi napakami. Obvezno naj bo tudi lektoriranje, za kar naj prav tako veljajo enako visoki standardi in kazni kot za prevajalce. Prav tako naj se poskrbi za to, da se bo zakon tudi nemudoma in v popolnosti začel izvajati.
To bi morala biti, glede na izredno zaskrbljujočo situacijo, ena prvih in glavnih prioritet vlade v tem trenutku!