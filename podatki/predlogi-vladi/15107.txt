Vladi predlagam, da sprejme naslednje ukrepe glede prehranske varnosti v Sloveniji:
1. Takojšen razpis za povečanje naložb v skladiščne kapacitete za žita pri slovenskih zadrugah (iz sredstev PRP, brez proračunskih obveznosti),
2. Takojšna sprememba programa Sklada za skladen regionalen razvoj Ribnica (Ribniškega sklada) in razpis ugodnih posojil za odkupovalce žit za takojšnje plačilo kmetom (brez proračunskih obveznosti),
3. Z vsemi mehanizmi vzpodbujati zavezujoče pogodbe za odkup pridelkov in živali slovenskih kmetij z navedenim modelom oblikovanja cen, ki ga vsi partnerji ob nakupu upoštevajo (brez proračunskih obveznosti),
4. Takojšnja sprememba zakona in uvedba prodaje goriva za kmetijsko in gozdarsko mehanizacijo (vključno s čebelarsko in dvoriščno mehanizacijo) brez trošarine oziroma vsaj kvartalno vračanje trošarine za gorivo (na letnem nivoju se ukrep že izvaja, zato takšna sprememba ne bi imela dodatnih proračunskih obveznosti),
5. Znižanje KD (katastrskega dohodka) kmetij za kmetijska zemljišča, posledično tudi znižanje zborničnega prispevka in prispevka za vzdrževanje gozdnih cest, oboje bi nadomestili iz proračuna RS (proračunska obveznost v višini okoli 5 mio EUR),
6. Znižanje najemnin za državna zemljišča in stroškov namakanja iz državnih namakalnih sistemov na območjih, ki jih je prizadela suša (manjši prilivi namenskih sredstev v proračun v višini okoli 2 mio EUR),
7. Nemudoma bi naročil pripravo novih tehnoloških načrtov za rastlinsko pridelavo (priporočene sorte glede na odpornost na sušo in drugačne tehnološke načrte glede na manjšo rabo gnojil) in krmnih obrokov v živinoreji, prilagojenih novim razmeram (zanemarljiv proračunski izdatek),
8. Nemudoma bi pripravili novo pomoč kmetijstvu v višini 30 mio EUR, izplačilo bi tempirali na september (priprava na jesensko setev), pomoč bi izplačali na podlagi uradnih evidenc brez vlaganja zahtevkov s s trani kmetij (proračunska obveznost 30 mio EUR),
9. Pripravili bi interventni zakon za pomoč kmetijstvu zaradi suše (predvidena proračunska obveznost 10 mio EUR),
10. Takojšnje intenzivnejše spremljanje gozdov zaradi nevarnosti povečanega napada smrekovega lubadarja zaradi poletnih vročinskih valov in suše (brez proračunskih obveznosti).
11. Takojšnja priprava spremembe zakonodaje za poenostavitev gradnje namakalnih sistemov in pospešena gradnja s strani Sklada kmetijskih zemljišč in gozdov, kar smo z zadnjo spremembo Zakona o kmetijskih zemljiščih omogočili, gradnja se v celoti financira iz sredstev PRP (brez proračunskih obveznosti),
12. Takojšnja priprava pravilnika o masnih bilancah tudi za rastlinski del (za mesni je že sprejet), s čimer bomo zajezili zavajanja pri navajanju porekla pridelkov in prehranskih izdelkov (brez proračunskih obveznosti).