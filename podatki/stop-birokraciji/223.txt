Pozdravljeni.
Na Centrih za socialno delo je potrebno oddajati vloge za različne pravice iz javnih sredstev. Podpira se enotno vstopno točko ter pregled nad pravicami, ki jih ima družina. Lahko pa bi staršem olajšali uveljavljanje pravic na sledeče načine:
-    subvencija šolske prehrane: starš naj bi že ob prijavi učenca na šolsko prehrano imel možnost na prijavnici označiti ali želi uveljavljati pravico do subvencionirane prehrane, vloga na CSD zato sploh ne bi bila potrebna; vsi starši namreč ne želijo subvencionirane šolske prehrane (v predlogu sprememb socialne zakonodaje je predlagana sprememba, kjer naj bi šole iz pravice do otroškega dodatka videle odstotek dohodka/družinskega člana; podpira se tudi to varianto; težava se pojavi le, če starš nima pravice do otroškega dodatka-npr. pozabil oddati vlogo ali pa ima polnoletnega dijaka, ki ni več upravičen do otroškega dodatka, do subvencionirane malice pa je še upravičen;
-    subvencija vrtca: ob vpisu otroka v vrtec naj bi se imel starš možnost izjaviti ali želi uveljavljati subvencijo vrtca; aplikacija naj bi vrtcem omogočala vnos opredelitve staršev, v sistem CSD-jev pa naj bi bil iz aplikacije vrtcev narejen paketni prenos tistih vlog, kjer starši želijo uveljaviti pravico do subvencije (migrirane vloge, kot so bili npr. ob uveljavitvi nove socialne zakonodaje narejeni prenosi  za varstveni dodatek)
-    odločbe iz naslova pravic za starševsko varstvo in družinske prejemke (razen otroškega dodatka) se vročajo obvezno osebno; ocenjujemo, da je ta strošek možno znižati na način, da se ob spremembi te zakonodaje opredeli način vročanja, kot ga je opredelil ZUJF za pravice iz javnih sredstev (navadno vročanje)
-    CSD-ji morajo za upravičence ZZZS pošiljati M1 obrazce za prijavo v osnovno zdravstveno zavarovanje; predlagamo, da se čimprej vzpostavi povezava, ki bo ZZZS omogočala vpogled v seznam upravičencev do osnovnega zdravstvenega zavarovanja, da pošiljanje obrazcev v papirnati obliki ne bo več potrebno;
-    občine so zakonsko zavezane k plačilu prispevka-pavšala za obvezno zdravstveno zavarovanje za svoje občane; v primeru zavarovanja fizične osebe s strani centra za socialno delo (zavarovanje se izvede ob izpolnjevanju zakonsko določenih pogojev in samo od 1. dne v mesecu po mesecu vložitve vloge), je občina dolžna poravnati mesečni prispevek za posamezno osebo v višini cca 30 eur za celoten mesec, ne glede na datum odjave zavarovanja.
-    v kolikor pa sklene obvezno zdravstveno zavarovanje fizična oseba sama (pri Zavodu za zdravstveno zavarovanje RS) je fizična oseba zavezana k plačilu mesečnega prispevka v višini cca 15 eur. Prijava/odjava se lahko izvede katerikoli dan v mesecu, obračun za plačilo prispevka se fizični osebi izvede po dnevih.Z namenom, da se doseže isti cilj in gospodarno porablja proračunska sredstva, bi bilo zaradi navedenega za občino boljše, da bi upravičencu neposredno nakazovala sredstva za plačilo mesečnega prispevka, upravičenec pa bi to mesečno  obveznost sam poravnaval.
Obveza zaposlenih na področju socialnega varstva je opravljen strokovni izpit iz socialnega varstva. Le to pomeni:
-    učenje na pamet najmanj 50 zakonov in podzakonskih aktov (kot del priprave na pravosodni izpit). Tu gre za neživljenjsko učenje, ki traja od 3-6 mesecev, in če imaš slučajno srečo pri tudi velikokrat neživljenjski in nesramni komisiji, ga opraviš prvič. V večini primerov pa je potrebno opravljati izpit večkrat in seveda ob tem drago plačati, kar pa je verjetno tudi cilj komisije in Socialne zbornice.Predlaga se, da se omenjeni izpit vzgleduje po podobnem izpiti iz javne uprave, ki se je spremenil v obvezna usposabljanja, torej razmisliti, da bi se tudi na tem področju predlagala podobna oblika opravljanja izpitov iz socialnega varstva.Predlaga se obvezna, vsaj enotedenska (lahko tudi sobote in nedelje) usposabljanja za imenovanje v naziv.