Moj predlog oz. pobuda je ta, da bi med šolskimi počitnicami (vsemi ali pa najmanj poletnimi) uvedli možnost varstva po vseh šolah za prvo triado. Vsaka šola ima zaposlene vzgojiteljice oz.pomočnice v prvih razredih (in pomočnice za podaljšano bivanje/jutranje varstvo) in le te bi lahko prevzele varstvo najmlajših učencev med počitnicami. Starši žal nimamo možnosti in pravice do toliko dopusta, kot je vseh šolskih počitnic, nekateri delodajalci niso poslušni (npr.med novoletnimi počitnicami si marsikdo ne sme vzeti dopusta zaradi narave dela, inventur, ipd). Veliko staršev pa si ne more privoščiti plačevanja varstva - taborov in ne varušk. Marsikdo tudi nima pomoči starih staršev, nekateri tudi pomoči partnerja ne (npr.starši samohranilci). Skratka, šole že imajo zaposlene vzgojiteljice, tako da potrebe po dodatnih kadrih ni. Starši bi krili seveda stroške prehrane, varstvo bi bilo pa lahko brezplačno oz.ugodneje kot so razni tabori in delavnice. Starši bi bili pa razbremenjeni in ne tako pod stresom in pritiskom, kot smo sedaj, ko ne vemo, kam bi dali otroke med vsemi počitnicami, medtem, ko moramo delati, da preživljamo družino, učitelji so pa na počitnicah. V upanju, da se bo kaj spremenilo v to smer in rešilo stisko neštetih družin, vas lepo pozdravljam.