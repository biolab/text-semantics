Spoštovani!Kot državljanki mi je povsem nerazumljivo zakaj nam Eko sklad na podlagi nekakšnega njihovega internega Tarifnega pravilnika, zaračunava podjetnikom 60 evrov za obrazec za pridobitev kredita z razpisno dokumentacijo. V dobi zelo razvite informacijske tehnologije (tudi v Sloveniji) nam država preko svojega podjetja zaračunava nekaj kar bi moralo biti dosegljivo vsem brezplačno.Na splošno je cel tarifni pravilnik Eko sklada samo rubljenje denarja in ga je potrebno ukiniti. Predvsem pa je preveč birokratskih zahtev pri dodeljevanju kreditov in subvencij, ki jih podeljuje Eko sklad. Ob že tako prevelikih zahtevah po dokazovanju uradniki pretiravajo v nezaupanju dostavljenih dokumentov. Izvajalec ti izda original račun in na računu piše, da je storitev izvedena in plačana, zakaj se temu ne zaupa? Zakaj je potrebno še dodatno dopolnjevati vloge oziroma prinašati še posebna potrdila o plačilu izvajalcu? Zakaj se ne zaupa izjavi izvajalca, da je storitev dejansko opravljena in je potrebno prinašati še slike fasad, streh, kurilnic in podobno?Glede na to, da je namen Eko sklada spodbujanje in razvoj na področju varstva okolja z dajanjem kreditov oziroma poroštev za okoljske naložbe in z drugimi oblikami pomoči, svoje poslanstvo z zastavljanjem birokratskih ovir nikakor ne opravlja in je način delovanja potrebno nujno prevetriti in ga približati nam, uporabnikom. 