Pri starejših osebah se večkrat zgodi, da jim je težko odvzeti kri za razne preglede. Do nehvaležne (beri nehumane) situacije pride v primerih, ko mora ta oseba npr. v enem tednu na več različnih pregledov krvnih preiskav, torej ima več napotnic pri različnih izvajalcih storitev znotraj javnih zdravstvenih ustanov. Če pri zdravstvenih storitvah postavimo človeka in njegovo življenje v prvo vrsto, je v sedanjem času informacijske tehnologije nerazumno, da mora starejša oseba večkrat na odvzem krvi samo zaradi različnih napotnic (različnih zdravnikov napotovalcev in kasneje različnih izvajalcev storitev). Na mestu je torej vprašanje, zakaj se pregledi krvi iz naslova več različnih napotnic ne morejo opraviti na enem mestu, nastali stroški pa se kasneje poračunajo med različnimi izvajalci storitev oziroma zdravniki napotovalci, saj vendarle gre za fakture znotraj enega (javnega) zdravstvenega sistema?