Spoštovani, predlagam, da se 1. odstavek 34. člena Zakona o referendumu in ljudski iniciativi dopolni na način, da se poleg besedila akta o katerem se bo odločalo na referendumu objavi tudi pregleden, razumljiv povzetek poglavitnih rešitev danega akta (npr. v obliki infografike). Določba je v opisanem delu zastarela in ne ne sledi temeljnemu namenu dane ureditve tj. učinkovitemu informiranju volilnih upravičencev. Ti so po sedanji ureditvi obveščeni po več komunikacijskih kanalih (npr. po pošti, spletni strani DVK), pri čemer se jim poleg nekaterih obveznih podatkov (npr. datum izvedbe referenduma), posreduje tudi besedilo akta. V primeru novel zakonov, se torej posredujejo zgolj te, brez osnovnega besedila. Sam predlog akta je torej spisan za naslovnike, ki imajo pravno izobrazbo in so vešči tovrstnih besedil ter jih lahko celovito razumejo in kritično obravnavajo. Trenutna ureditev torej ni primerna za pravne laike, pri čemer tudi zadostna oz. običajna raven pismenosti očitno ne zadošča. Posledično državljani o vsebini odločanja na referendumu niso celovito obveščeni, slednje pa se nadalje odraža tudi v nizki udeležbi na samem referendumu. Skratka, dana zakonska določba je bila sicer že novelirana 2006 in je takrat upoštevala tehnološki napredek ter razširila nabor kanalov za obveščanje. Čas je, da naslednja novela znova ulovi korak s časom ter poseže v samo vsebino obveščanja z opredelitvijo temeljnih zahtev (npr. preglednosti, jasnosti ter razumljivosti).