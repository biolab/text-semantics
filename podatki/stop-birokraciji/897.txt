Pozdravljeni,
slovenska zakonodaja določa, da je za nočitve na postajališčih za avtodomove (PZA) potrebno opraviti prijavo gostov in plačati turistično takso. Postajališča za avtodomove se namreč smatrajo kot eden izmed nastanitvenih objektov. Predlagamo, da so takšne nočitve oproščene prijave gostov in plačila turistične takse.
Postajališča za avtodomove so namenjena počitku, kjer se vozniki odpočijejo na svoji poti in oskrbijo svoj avtodom. Večinoma avtodomarji na postajališča prispejo v poznih večernih urah in odidejo v zgodnjih jutranjih urah. Obremenitev, ki jim jo prinaša obveznost prijave in plačila turistične takse je nesmiselna, ki avtodomarju po dolgi vožnji vzame kar nekaj časa in to včasih za zgolj nekaj ur prenočevanja. Poleg tega morajo včasih te obveznosti urejati sredi noči. Hkrati je to obremenitev za sama postajališča za avtodomove, saj morajo zgolj zaradi omenjenih dveh obveznosti imeti zaposlenega, ki ureja te storitve. Nekatera postajališča za avtodomove so urejena tako, da se plačila opravijo na avtomatu, nekatera postajališča so celo brezplačna. Zaradi omenjenih obremenitev se nekatera postajališča že zapirajo oziroma spreminjajo v parkirišča, kjer je možno parkiranje zgolj čez dan. To bo prineslo ogromno škodo avtodomarskemu turizmu, ki je močno v porastu.
Iz zgoraj navedenih razlogov menimo, da je plačevanje turistične takse za nočitev na postajališčih za avtodomove pretirana obremenitev, ki je ni nikjer v Evropi. Predlagamo, da se postajališča za avtodomove ne štejejo kot nastanitveni obrati in so nočitve na postajališčih oproščena prijave gostov in plačila turistične takse. Glede na slovensko zakonodajo je namreč prenočevaje na parkiriščih za avtodomove enako kot prenočevanje v hotelih, apartmajih, kampih,...kar pa v praksi ni res.
Poleg tega so določila, ki jih določa Pravilnik o minimalnih tehničnih pogojih in o obsegu storitev za opravljanje gostinske dejavnosti za postajališča za avtodomove pretirana. Ne potrebujejo vsa postajališča za avtodomove vstopno zapornico, električne priključke za vsa označena mesta, možnost oskrbe s tekočo vodo in podobno zato predlagamo, da se določila v pravilniku spremenijo v priporočila oziroma primerno spremenijo. Na nekaterih postajališčih je namreč dovolj že samo prostor za počitek, ne pa tudi oskrbni prostor. Oziroma prosimo za obrazložitev kam spadajo postajališča za avtodmove, ki ne izpolnjujejo vseh predpisanih zahtev-ali so to potem parkirišča?