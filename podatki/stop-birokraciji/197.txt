Pozdravljeni.
Če državljan želi samoiniciativno DURSu prijaviti račun v tujini je za to potrebno klicati 3 mesece, da ti izročijo obrazec.
Glede same prijave računa oziroma naročila potrdila za izogibanje dvojnega obdavčevanja je bilo še kar vredu. Enkrat je bil problem, da sem preko eDavkov oddal obrazec, potem pa je vse skupaj, mislim, da nekje v Ljubljani obtičalo, dokler nisem poklical in so potem to posredovali v Kranj (ta enota se ukvarja s tem). Od tam naprej je bilo vse v redu (pohvale referentki Mirjam), pa tudi naslednjič, ko sem potreboval podobno potrdilo je postopek šel bolj ali manj normalno.
Kar pa močno pogrešam, je obveščanje oz. povratne informacije. Praktično vedno, ko oddaš določen obrazec skozi eDavke, se status vloženega dokumenta najprej spremeni v "ePošta (oddano v glavno pisarno)", kjer potem tudi obtiči. Ponavadi sicer zadeve uredijo in je načeloma vseeno, če zadeve ne označijo kot "zaključeno" oz. "obdelano", problem pa nastane, ko iz nekega razloga nekje v postopku nastane zastoj, povratnih informacij pa nobenih. Nobenega emaila, nobenega sporočila v eDavkih, status dokumenta ostaja enak in niti ne veš, v kateri fazi je postopek in moraš potem sam klicati naokoli, dokler ne prikličeš prave osebe, ki ti pove, kaj in kako. Pa da bom konkreten: v Sloveniji sem zaprl vse bančne račune in odprl račun v Avstriji. Ko sem ga prijavil, v eDavkih račun ni bil označen kot račun, na katerega naj se vrača morebitna preplačana dohodnina (v stolpcu "Dohodnina" je bila vrednost "Ne"). To sem želel urediti, poslal sem kar nekaj vlog preko eDavkov, klical po telefonu, zgodilo se ni nič. Oglasiti sem se moral celo osebno (jasno takrat, ko delam, saj so takrat uradne ure), kjer je referentka povedala, da ji program ne omogoča označiti stolpca "Dohodnina" z "DA" (bila je sicer prijazna in korektna, tudi njej pohvale). Po njenem nasvetu sem potem podal neko posebno vlogo na vložišče, saj naj bi se s temi zadevami ukvarjal drug oddelek (računovodstvo, ne vem več natančno), ampak ponovno se ni nič spremenilo.
Na koncu, ko sem spet ponovno klical (tik pred koncem maja), mi je referentka svetovala, naj počakam, ali bom dohodnino dobil povrnjeno in, če je ne bom, naj pokličem, da uredimo. No, dohodnino sem potem dejansko dobil na račun, čeprav je bil račun v ustreznem stolpcu še vedno označen z "Ne". Verjetno, da če je račun samo eden,  da se preplačana dohodnina avtomatično nakaže nanj in to ne glede na to, kako je označen. Sicer lepo, da so se zadeve uredile, ampak, če bi mi nekdo že takoj podal pravo informacijo (da statusa računa ni potrebno posebej spreminjati), bi bilo prihranjeno veliko časa in dela tako meni, kot njim. Mislim, da bi v letu 2013 morali nekateri postopki veliko bolje izkoriščati tehnične možnosti, kar še posebej velja za obveščanje oziroma za možnost državljana, da lahko preko sistema spremlja, v kateri fazi se postopek nahaja (ampak za to mora nekdo seveda informacije v eDavkih ustrezno osveževati).
Še ena pripomba - oddajanje nekaterih obrazcev je precej zamudno. Namesto predpripravljenega elektronskega obrazca v eDavkih je treba vložiti "lasten dokument" (ker v sistemu niso vsi obrazci na voljo) - to pa pomeni, da je treba ustrezen  obrazec najprej na internetu najti, ga natisniti, potem izpolniti, nato skenirati in na koncu potem še sliko dokumenta pripeti kot priponko k vlogi "lastni dokument". Da, saj gre vse preko eDavkov, a to nekako ni elektronsko poslovanje, kot bi ga človek pričakoval, je preveč zamudno. Res bi lahko vse predpisane obrazce implementirali tudi v elektronski obliki, kar bi pospešilo izpolnjevanje in oddajanje le-teh.
Tako na kratko. Saj do informacije se nekako lahko pride, pa tudi referenti so (vsaj ponavadi) še kar vredu, ampak organizacijsko gledano je verjetno še kar nekaj rezerv pri samih postopkih - sploh pri tistih, ki niso čisto "tipični" in se referenti z njimi verjetno ne srečujejo čisto vsak dan.