Zdravo, podajam pobudo v zvezi z elektronskim podpisovanjem pogodb, saj sem ponovno imel zaplet s "papirnim originalom" in to v letu 2017, ko sem pričakoval, da "podpis na papirju" ni pogoj za veljavnost dokumentov. Prosil bi za obrazložitev s pravno podlago: Zakaj dokument/pogodba, ki je sklenjena z ministrstvom in je digitalno podpisana s kvalificiranim digitalnim potrdilom (KDP SIGEN-CA), ki ga ravno tako izdajate s strani države, ni veljavna? Po zakonu je namreč dokument digitalno podpisan s KDP enakovreden podpisu na papirju in se nikakor ne more samo papirni verziji reči original. Ker vem, da se znotraj državne uprave že večinoma podpisujete s KDP-ji, vključno z ministri, je verjetno "krivec" na strani Evropskega Socialnega Sklada. Po eni strani do onemoglosti govorimo o digitalizaciji, hkrati pa brez razloga vztrajamo na papirnih podpisih. Preveč smo bili že vpleteni v projekte digitalizacije, da bi mirno gledali, kako papir neutemeljeno vztraja na prestolu. Sploh ne dvomim, da je možno in to hitro presekati ta papirnati gordijski vozel.