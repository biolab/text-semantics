Ukvarjamo se s sezonsko maloprodajo pirotehničnih izdelkov. Imamo 6 samostojnih prodajaln – zabojnikov, ki jih postavimo na parkirišča trgovskih centrov in tam vršimo prodajo izključno samo v mesecu decembru. Ob vsakokratni postavitvi zabojnika zaprosimo Upravno enoto da nam izda dovoljenje za opravljanje dejavnosti maloprodaje pirotehničnih izdelkov. Vsako leto enak postopek. Vloga 60 dni pred nameravano postavitvijo ( če slučajno kakšna Upravna enota reče da gre za zahteven postopek in da si morajo vzeti 60 dni za premislek), plačilo takse, fotokopiranje vseh dokazil… 1. decembra sledi postavitev prodajaln in prošnja na Upravno enoto da prodajalna stoji in da naj čimprej izdajo dovoljenje. Zgodba, ki se ponavlja že 5 let.
 
Višek nesmisla pa se je zgodil lani, ko smo 15. decembra postavili prodajalno v Novem mestu. Prodajalno smo postavili prvič, zato je Upravna enota opravila ogled prodajalne in izdala dovoljenje. Inšpektor Tržnega inšpektorata Brežice Novo mesto je 21.12. opravil nadzor in spisal odločbo o prekršku št. 7100-90/2013-8-34008, saj naj bi vršili maloprodajo brez dovoljenja pristojnega organa. Dovoljenje oz. odločbo smo sicer imeli, ampak še ni bila pravnomočna. Odločba je postala pravnomočna šele 5.1.2013 (15. dni po izdaji) in šele takrat bi lahko pričeli s prodajo. Mi pa smo prodajalno pred datumom pravnomočnosti že odstranili, saj prodajamo le do 31.12.! Globa: pravna oseba 3.000€ in odgovorna oseba 400€. Nasvet inšpektorja: pa postavite prodajalno že 1. novembra in imate dovolj časa da pridobite pravnomočna dovoljenja. To je znak norčevanja državnih organov iz gospodarstva in alarm, da se nesmiselna določba nemudoma črta!
 
Prodajalne ne moremo postaviti en mesec prej, saj za vsak dan postavitve plačujemo najemnino. Če se zakonodaja ne menja, je izdaja vsakokratnih ponavljajočih se dovoljenj nesmiselna in tako za upravni organ kakor za gospodarstvo nepotreben strošek. In namesto da bi se kot direktor družbe ukvarjal z novimi programi in zaposloval nove kadre, se že danes tresem, kakšna nova pravila si bo zakonodajalec izmislil, da nam bo čimbolj otežil delo. Nenazadnje v teh šestih prodajalnah dobi delo 12 ljudi.