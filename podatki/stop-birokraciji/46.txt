Glede pobude o ukinitvi oz. reorganizaciji Centrov za socialno delo in Zavodov za zaposlovanje naj povem, da se povsem strinjam s to pobudo, še tembolj zato, ker sem imel priložnost prebrati tudi vaš -sicer pričakovano suhoparen in birokratski- odgovor na njeno pobudo. Vse, kar ste napisali o obeh inštitucijah je bolj sajenje rožic in ob vsem skupaj 'navaden' državljan dobi občutek, da na Ministrstvu nekako ne veste najbolj, kako funkcionirajo vsa ta njihova 'poslanstva' in 'prizadevanja' tudi v praksi.
 Centri za socialno delo (CSD) so  ustanove, kjer je zgleda na prvem mestu bolj kofetkanje zaposlenih po bližnjih kafičih (ki se velikokrat začne že pred uradnim časom za odmor in konča krepko preko uradnega konca le-tega), ter velika ležernost pri odločanju o vseh mogočih zadevah,  kot pa skrb za socialno bolj ali manj ogrožene. Govorim iz svojih izkušenj in iz izkušenj ljudi ki jih poznam. Kar se Zavodov za zaposlovanje (ZZZ) tiče, je zgodba precej podobna, le da ta institucija služi bolj beleženju statistike, kot pa resnični skrbi za zaposlitev brezposelnih, težje zaposljivih itd... Ko zaposlitev ni, jih enostavno ni, pridiganja nekomu o pisanju prošenj in o obnašanju na razgovorih za službo pa so itak bolj brezplodno govorjenje kot kaj drugega, saj v naši državi itak gre vse bolj ali manj preko zvez in poznanstev in tukaj kvaliteta prošnje in bonton pri razgovoru ne igrata ravno neke velike vloge. Poleg tega se ta institucija tudi ponaša z nekaj kadra, ki po eni strani nezaposlenim pridiga o bontonu (kot da so nezaposleni skupina ljudi brez osnovnih manir, kulture in omike), po drugi strani pa je ravno nekaj tam zaposlenim bonton in odnos do soljudi španska vas. In enostavno mi ni jasno, zakaj se v imenu večje kvalitete in v imenu varčevalnih ukrepov tudi tam ne zgodijo kakšne čistke. In spet govorim iz lastnih izkušenj in iz izkušenj meni poznanih ljudi. To so institucije naše države, financirane iz davkoplačevalskega denarja (torej tudi iz našega) in bi se temu ustrezno tam zaposleni morali tudi obnašati. Lahko pa konkretiziram še kakšno pobudo: država oz. vaše ministrstvo naj na svojem portalu naredi kakšno aplikacijo oz, kaj podobnega, kamor bomo lahko naslovili svoje konkretne pobude in pritožbe glede delovanja omenjenih dveh institucij in zaposlenih na njem, ker morda bo to pripomoglo k večji učinkovitosti in boljšemu obnašanju tam zaposlenih do ljudi, ki imajo opravke tam. Če bo ministrstvo premoglo toliko posluha za težave 'navadnih' državljanov v primeru opravka na teh dveh institucijah in tudi kaj storilo v smeri večje kvalitete dela tam zaposlenih in boljšega odnosa do ljudi, bi se tako izognili marsikateri neprijetnosti pa tudi občasnemu medijskemu linču in nezadovoljstva ljudi! In dokler nekaj ne bo storjeno tudi v tej smeri, je vsako leporečenje in pesek v oči državljanom odveč! Z lepimi pozdravi, Benjamin Vučko