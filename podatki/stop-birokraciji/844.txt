Spoštovani, 
sem državljanka Republike Slovenije. V letu 2015 sem diplomirala, po tem sem se odpravila v tujino in svoje zavarovanje v tem času zamrznila v skladu z zakoni. Med tem časom je moja mama, ki je bila vse življenje zavarovana v Sloveniji svoje zdravstvo odjavila, saj se je zaposlila v Republiki Hrvaški. 
Ko sem se vrnila v Slovenijo sem se odločila za nadaljevanje študija na drugi stopnji (na katero še nisem bila vpisana in nisem izkoristila študijskih bonitet), kot redna študentka. Ker sem si v času med vrnitvijo in začetkom študija zavarovanje plačevala sama, je to še vedno v teku. 
Kot državljanka Slovenije sklepam, da sem upravičena do osnovnega in dodatnega zavarovanja v času študija (oz. do konca 26. leta). 
Tukaj je nastal problem, saj je zavarovanje študentom v Sloveniji omogočeno preko družinskega člana, ki je prav tako zavarovan v Sloveniji. 
Ker je moja mama sedaj zavarovana na Hrvaškem - potem takem v Sloveniji nimam družinskega člana ali skrbnika preko katerega bi lahko moje zavarovanje v času študija lahko bilo urejeno. 
Na ZZZS so mi dejali, da za ureditev potrebujem obrazec E109 s katerim se dokazuje, da je moj starš zavarovan v drugi državi. 
Na Hrvaškem tega dokumenta nočejo izdati, ker si po njihovem zakonu družinski član le do 18. leta, nato pa so študentje do 27. leta zavarovani preko študentskega statusa. 
Kot vidite sem, kot slovenska državljanka padla v nekakšno luknjo iz katere ni izhoda, saj slovenska birokracija omejuje moje pravice. 
Prosila bi Vas, za kakršen koli odgovor, ki bi mi pomagal iz nastale situacije. 
Verjamem, da živimo v demokratični, socialni republiki Sloveniji, kjer imajo državljani enake pravice do zdravstva, vendar se je izkazalo da temu ni tako. 
Kot država članica EU bi morala takšne luknje odpraviti in poskrbeti za svoje državljane. Saj vendar živimo v času globalizacije, ko migracije niso redek pojav.
Za Vaš odgovor se v naprej zahvaljujem.