Zakon o interventnih ukrepih za omilitev in odpravo posledic epidemije COVID-19 (Uradni list RS, št. 80/20 – v nadaljevanju zakon) določa, da se turistični bon lahko vnovči pri ponudniku storitev na področju turizma, ki na dan 13.3.2020 kumulativno izpolnjuje naslednje pogoje: - je vpisan v Poslovni register RS in - je vpisan v register nastanitvenih obratov, ki ga vodi AJPES, kot izvajalec dejavnosti nastanitvenega obrata in - opravlja dejavnosti po Standardni klasifikaciji dejavnosti - SKD 2008: o 55.100 – Dejavnost hotelov in drugih podobnih nastanitvenih obratov, o 55.201 – Počitniški domovi in letovišča, o 55.202 – Turistične kmetije s sobami, o 55.203 – Oddajanje zasebnih sob gostom, o 55.204 – Planinski domovi in mladinska prenočišča, o 55.209 – Druge nastanitve za krajši čas, o 55.300 – Dejavnost avtokampov, taborov. Dajem pobudo, da iz zakona odpravite pogoj da je ponudnik storitev na dan 13.03.2020 vpisan v Poslovni register RS. Mnogi sobodajalci - med katerimi je mnogo upokojencev, ki si s to dejavnostjo omogočajo dostojnejše dohodke - oddajajo nastanitev samo v poletnih mesecih. Zato se vsako leto znova prijavljajo v Poslovni register RS, da si prihranijo plačevanje Socialnih in zdravstvenih prispevkov iz naslova dejavnosti v obdobju, ko povpraševanj po nastanitvah ni. Če turističnih bonov ne bodo smeli unovčiti, bodo napram drugim ponudnikom nastanitev prikrajšani. Zato predlagam, da omogočite vnovčitev bonov pri tistih nastanitvah, ki so bile na dan 13.03. vpisane v Register nastanitvenih obratov in bile hkrati že v predhodnih letih registrirane v Poslovnem registru RS za opravljanje ene izmed dejavnosti, navedene v interventnem zakonu in omenjene zgoraj.