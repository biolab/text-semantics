V današnjem času je veliko govora okoli nakupov tobačnih in alkoholnih proizvodov s strani mladoletnih oseb, kjer tak nakup izvajajo posebne skupine, ki načrtno ciljajo nosilce dejavnosti z razlogom, da jih kasneje prijavijo pristojnim organom. Zavržno, če mene vprašate. Namen je polnjenje proračuna, obenem pa puščati pipico toliko odprto, da tudi trošarine kaj noter prinesejo. Najbolj zavržno pa je, da zakonodajalec pričakuje od zaposlenih trgovcev na blagajnah, da so v celotnem osemurnem delavniku 100 % zbrani, enako kot so seveda subjekti, ki so sprejeli in stojijo za sedanjo zakonodajo omejevanja prodaje tobačnih in alkoholnih proizvodov. Blagajniki so danes tako dolžni, po več urah dela še preverjati datum rojstva na osebni izkaznici in preračunavati letnico rojstva in ali je potrošnik polnoleten. Verjetno se večini zdi, da je to sila preprosto - predlagam, da to preizkusijo in potem brusijo zobe na forumih. Za totalno poenostavitev in razbremenitev nadzora blagajnikov nad osebami, mlajšimi od 18 let, ki želijo namerno ali prikrito nakupiti tobačni ali alkoholni proizvod, predlagam, da država zagotovi posebno osebno izkaznico za mladoletne, ki se ne rabi razlikovati v ničemer od osebne izkaznice za odrasle osebe, razen v barvni podlagi. Ta barvna podlaga naj bo toliko različna, da bo vsak (še tako neumen blagajnik) hitro videl, da prodaje ne sme speljati. Izkazovanje mladoletnika z dokumentom odraslega (z dokumentom druge osebe) pa bo tako težišče odgovornosti preneslo na kupca. Kar primarna in sekundarna socializacija ni rešila, ni prav da rešujejo potem trgovci, gostinci, itd...