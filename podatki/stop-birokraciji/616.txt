Spoštovani, na območju Starega mestnega jedra Krško so bile z ureditvijo HE Krško izvedene tudi ureditve za zaščito pred poplavami. Pred meseci je bil uspešno opravljen tehnični pregled in pridobljeno uporabno dovoljenje za omenjene izvedene ukrepe. Z izvedbo ukrepov staro mestno jedro ni več poplavno ogroženo.  Hkrati z izvedbo protipoplavnih ukrepov bi se morale v skladu z veljavno uredbo o posegih na poplavna območja, kjer so bili izvedeni ukrepi za zaščito pred poplavami izdelati nove oziroma ustrezno korigirati in dopolniti karte razredov poplavne nevarnosti. Ker te niso izdelane država oziroma nosilec ureja prostora (ARSO-VODE) razpolaga zgolj s starimi kartami, kar pripelje v konkretnem primeru do smešne oziroma absurdne situacije. Kljub dejstvu, da je območje starega mestnega jedra sedaj z izvedenimi protipoplavnimi ukrepi poplavno varno, mora Občina Krško, ki pripravlja svoj prostorski akt (OPN) v njega zapisati, da se omenjeno območje nahaja na poplavnem območju. To seveda za omenjeno območje prinaša številne omejitve in težave, saj na poplavnih območjih posegi niso dovoljeni. Pri dikciji, da se območje nahaja na poplavnem območju vztraja pristojen nosilec urejanja prostora (ARSO-VODE), čeprav iz poznavanja terena vedo, da poplav na opisanem območju ni več. Njihov pogoj izhaja iz prikaza stanja prostora, iz katerega je na podlagi dostopnih podatkov (veljavnih poplavnih kart) razvidno, da se območje nahaja na poplavah. Argument nosilca urejanja prostora je, da pravnoformalno dikcija, kljub drugačnemu dejanskemu stanju, ne more biti drugačna, dokler so poplavne karte neažuirane in neusklajene z dejanskim stanjem.  Lep pozdrav!