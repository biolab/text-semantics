Pozdravljeni.
Na dom sem dobil poziv FURS za oddajo napovedi za odmero davka od dobička od odsvojitve vrednostnih papirjev... za leto 2013. Napovedi nisem oddal, saj je šlo za odtujitev delnic, pridobljenih s "certifikati" med prvim lastninjenjem takoj po osamosvojitvi Slovenije. FURS mi je potrdil, da v tem primeru napovedi ni potrebno oddati, a da moram sam posredovati potrdilo o tem, da so bile te delnice pridobljene s "certifikati". To potrdilo naj iščem na MGRT. Dobil sem telefonsko številko, kjer se mi nihče ne javlja. Lahko grem torej tja in upam, da bom naletel na pravo osebo. Tovrsten postopek se mi zdi nesmiseln in ne vem zakaj je breme dokazovanja na meni medtem, ko dokazujem s pomočjo podatkov, ki jih hrani eno od ministrstev. Po mojem mnenju bi moral FURS na osnovi moje zgoraj navedene trditve imeti možnost hitrega vpogleda v podatke MGRT ali jih pač od tam pridobiti znotraj sistema JU in ne, da moram za tovrstne zadeve sami hoditi na sedeže ministrstev ipd. Če bi se moje trditve izkazale za neresnične pa seveda lahko postopek pridobitve Napovedi normalno teče dalje, se zaračunavajo kazni ipd.