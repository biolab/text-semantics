Pozdravljeni. Pri oddaji obrazca za odjavo TV sprejemnika, sem izbral možnost overjenega podpisa. Obrazec sem podpisal s svojim kvalificiranim digitalnim potrdilom, izdanim s strani izdajatelja SIGEN-CA, vendar mi je bil zavrnjen s strani naročniške službe, z razlogom da manjka overjen podpis. V Zakonu o RTV piše, da je potreben overjen podpis uporabnika s strani notarja ali upravne enote. Glede na to, da je za pridobitev kvalificiranega digitalnega potrdila potrebna osebna overitev uporabnika na upravni enoti, smatram da digitalni podpis zadošča kriteriju overjenosti. Če temu ni tako, potem je RTV Slovenija ena redkih, če ne celo edina javna služba, ki ne priznava kvalificiranih digitalnih potrdil. Predlagam da RTV Slovenija začne enačiti podpise s kvalificiranimi digitalnimi potrdili s podpisi, overjenimi na upravnih enotah oziroma notarjih. Oziroma da se spremeni 16. člen Pravilnika o načinu prijavljanja in odjavljanja televizijskih in radijskih sprejemnikov ter o načinu plačevanja prispevka za programe Radiotelevizije Slovenija, tako da bo v skladu z razvojem informacijske družbe. S spoštovanjem