Spoštovani.
Direkcijo RS za vode (v nadaljevanju DRSV) pozivamo, naj začne upoštevati 63. člen ZUP, ki izenačuje analogno in digitalno komuniciranje v upravnem postopku. Projektni pogoji, ki jih izda DRSV, imajo na zadnji strani obrazec, kamor se kasneje v postopku vpiše vodno soglasje. Zaradi tega natisnjenega obrazca DRSV zavrača vse e-vloge oz. zahteve za izdajo vodnega soglasja, če ne vsebujejo priloženih analognih originalnih projektnih pogojev. Se pravi, zahtevajo, da se predloži npr. celotna gradbena dokumentacija (mapa PGD) v tiskani obliki. Vso zahtevano gradivo je po našem mnenju možno pošiljati digitalno (kar je v skladu z ZUP) tudi na DRSV (v digitalni obliki jo pošiljamo drugim soglasjedajalcem in nimamo težav pri pridobivanju soglasij). Še posebno, ker smo zadnje izdano vodno soglasje DRSV dobili v obliki novega dokumenta in ne kot podpisan obrazec iz projektnih pogojev (vodno soglasje št. 35506-3125/2016-5, z dne 24.6.2016, ne vsebuje obrazca). Želimo, da DRSV odslej sprejema tudi e-vloge za izdajo soglasij in se ravna po ZUP.