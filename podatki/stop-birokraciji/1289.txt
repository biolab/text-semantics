Spoštovani! V tem tednu se je sestra vselila v Študentski dom Ljubljana. Ob vselitvi je med drugim potrebno predložiti overjeno izjavo o prevzemu dolga, v primeru neplačevanja obveznosti. Podpisana izjava z veljavnim digitalnim potrdilom (Sigen-ca) ni dovolj. Namesto 2 minut, ki mi jih vzame izpolnitev izjave in podpis s Sigen-co, moram čakati na uradne ure Upravne enote, natisniti izjavo, se odpeljati z avtomobilom in po vsej verjetnosti čakati kar nekaj časa v vrsti, da bo nekdo osebno pogledal moj dokument in potrdil, da sem to res jaz in da bo izjava veljavna. Glede na to, da se z digitalnimi potrdili podpisuje pogodbe, oddaja javna naročila in še kaj, se mi zdi, da bi tudi ta izjava o poroštvu šla skozi. Za visokošolsko središče v Ljubljani je na spletnem portalu eVŠ evidentiranih 3.908 prošenj za sprejem za študijsko leto 2022/2023 na dan 7. 2. 2023. Torej več kot 3.000 oseb se vsako leto ukvarja z isto birokratsko težavo, ki bi vsaj polovici teh lahko bila rešena s tem, da Zavod Študentski dom Ljubljana spremeni dolgoletno pravilo in omogoči podpis izjave poroka z digitalnim potrdilom. Po matriki "učinek-trud", je to ena od najlažjih stvari za implementirati in verjamem, da bi za marsikoga imela tudi velik učinek. V upanju na hitro in pozitivno razrešitev pobude, vas lepo pozdravljam. 