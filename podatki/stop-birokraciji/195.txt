Kot odgovorni projektant arhitekture in vodja projektov se nenehno soočam z birokratskimi ovirami predvsem pri neupoštevanju zakonsko določenih rokov, ki naj bi se jih javna uprava držala. V primerjavi s preteklimi leti lahko iz prakse zatrdim, da so se roki samo na Upravnih enotah – v nadaljevanju UE (izdaja gradbenega dovoljenja) podaljšali v povprečju za 4-5 mesecev. O vlogi naj bi bilo odločeno v 2 mesecih (po ZUP-u) kar pa še zdaleč ni tako. Kot primer lahko navedem le eno izmed vlog, kjer je bil odgovor o popolnosti vloge poslan šele čez 2 meseca, po 6-ih mesecih pa še zmeraj ni odgovora glede morebitne dopolnitve ali izdane Odločbe; ne glede na to, da strank v postopku ni (pridobljena so vsa soglasja lastnikov sosednjih zemljišč). Pooblaščenci s strani investitorja smo primorani nenehno kontaktirati in »prositi« pristojnega referenta na UE ter ga opominjati, da so roki po ZUP-u že prekoračeni. Izgovorov pa je toliko, da žal tega ne moremo več opravičiti investitorju, ki bi želel začeti z gradnjo (pridobiti stanovanjski kredit-pogoj je Odločba o gradbenem dovoljenju). V povprečju samo projektiranje (s pridobivanjem soglasij pristojnih soglasodajalcev) traja ca. 4 mesece medtem, ko se dokumentacija za izdajo gradbenega dovoljenja na UE »obravnava« ca. 4-5 mesecev in še to za »enostavnejše« primere, ko ni ne strank v postopku in ni dopolnitev. Zanimivo je tudi to, da v kolikor je referent (kot soglasodajalec, referent na UE ali podobno) na dopustu, bolniški,... nihče ne prevzame v obravnavo podane vloge.Zaradi tega smo že imeli primer ko smo ponovno podali vlogo z namenom, da jo obravnava drug referent saj se je prejšnja vloga ustavila (izdaja soglasja) in seveda začnejo roki ponovno teči. V gospodarstvu si tega ne moremo privoščiti, še posebej v razmerah ko je investitorjev vse manj.
Zato predlagam, da se na spletni strani posamezne UE uvede seznam za vsakega referenta posebej, in sicer prikaz vrstnega reda podanih vlog (javno vidna le št. delovnega naloga oziroma št. vloge kot jo navede UE, ki je poznana pooblaščencu investitorja oziroma investitorju ter v kateri fazi je trenutno vloga). Tako bi bila razvidna faza obravnave vloge in ne bi bilo potrebe po nenehnem kontaktiranju referenta. Istočasno bi lahko investitorju nazorno prikazali, da nismo mi tisti, ki zavlačujemo pri izdaji Odločbe o gradbenem dovoljenju.