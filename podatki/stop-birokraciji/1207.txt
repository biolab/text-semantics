Spoštovani.
Rad bi vas opozoril na nekonsistentnost pravil, ki določajo vsebino, predvsem pa obliko obrazcev, ki sestavljajo projektno dokumentacijo. Prilagam tudi povezave do neusklajenih dokumentov.
Najprej bi rad opozoril na precejšnje neskladje Uredbe o razvščanju objektov s Klasifikacijskim načrtom. V slednjem je namreč razvščanje objektov bistveno globlje razdelano kot v sami uredbi. Kdor se drži Uredbe, lahko nevede napačno klasificira objekt ki ga projektira.
Primer: projekt tehnološke opreme na glavnih železniških progah po Uredbi sodi pod klasifikacijo 2121 - Glavne in regionalne železniške proge. Po definiciji ločenega dokumenta z nazivom Klasifikacijski načrt (ki ga izdaja DRSI, torej organ v sestavi ministrstva), pa so npr. "SVTK naprave" razvščene pod ločen identifikator 2147.
Dodatno zmedo povzročajo zahteve klasifikacijskega načrta, ki definirajo obliko tabele z identifikatorji za potrebe arhiva. Ta tabela bi se morala nahajati na ključnih straneh projektne dokumentacije in bi pomagala pri kasnejših iskanjih po vsebini nekega projekta. Ta del ni sporen in je razumljiv. Sporno in nerazumljivo je to, da so bili v okviru istega Ministrstva izdani uradni obrazci, ki jih je potrebno vključiti v projektno dokumentacijo, v katere pa tabele z identifikatorji za arhiviranje ni možno vgraditi. Predpisani obrazci so namreč objavljeni v zaklenjeni .xlsx (Excel) obliki, v katerih ni moč spremeniti tako, da bi omogočili vnos identifikatorjev za arhiv. Edina rešitev je izdelava lastnih dokumentov, kar pa je na nek način dvojna potrata časa.
Če je država šla tako daleč, da je pripravila osnovne dokumente za delo (kar je mimogrede zelo pohvalno), bi morala obenem poskrbeti tudi za to, da se drži lastnih zahtev do izvajalcev storitev.
Klasifikacijski načrt za projektno dokumentacijo 
Uredba o razvrščanju objektov 
Pravilnik o podrobnejši vsebini dokumentacije in obrazcih, povezanih z graditvijo objektov 
