Pozdravljeni,
predlagam, da banke strankam na poštne naslove ne bi več pošiljale obvestil o doseženih obrestih od vezanih vlog, če je njihov znesek nižji vsaj od zneska dejanskih stroškov njihove izdelave, če že ne več (npr. 1 EUR, 2 EUR,..).
Dodatne informacije k predlogu: Banke letno do konca januarja strankam posredujejo obvestila o doseženih obrestih za preteklo leto na varčevalne vloge (depozite, varčevanja, varčevalne račune) - uraden naziv dokumenta je: "Povzetek obračuna dohodkov o obrestih na denarne depozite za rezidente" in ga opredeljuje Pravilnik o dostavi podatkov za odmero dohodnine. Višine obrestnih mer varčevalnih vlog so se v zadnjih letih močno znižale, kar je nestimulativno za varčevanje in viša vpogledna sredstva. Zgoraj omenjene dokumente banke izdelujejo že več let. Strankam jih posredujejo v spletne banke, verjetno tudi na elektronske naslove, pa tudi na poštne naslove. Prav zaradi pošiljanja na poštne naslove predlagam, da se dokumentov, na katerih znesek vseh doseženih obresti ne bi presegel zneska vsaj dejanskih stroškov izdelave (papir, tisk, delo, poštnina) ali pa nekaj EUR (npr. 1., 2 ali več) ne bi več pošiljalo. Stranka, ki prejme "skoraj nič obresti" dokument običajno slabe volje završe. Njihova količina v skupnem obsegu za vse banke pa gotovo ni zanemarljiva. S tem bi prispevali k manjši porabi papirja, k čemur se vedno bolj stremi. Menim, da je verjetno malo strank, ki imajo sredstva v več bankah in zaradi neprejema dokumenta (op. če se predlog udejanji), posledično ne bi dosegle 1.000 eur ter oddale posebne napovedi. 84. člen ZDOH-2 z možnostjo razmejevanja obresti (banka poroča podatke o obrestih FURS za vsako posamezno leto posebej in ne šele ob poteku dobe vezave/varčevanja) je že sedaj izrecno v korist varčevalcem (aktualno predvsem v času visokih obrestnih mer). Dokument, če/ki ga stranka želi (velja torej samo za predlagane), bi ji bil na voljo v banki sami.
Hvala in lep pozdrav.