1.     Vinjeta
Zakaj ni mogoče prestaviti vinjete iz enega avta na drugega? In zakaj mora nekdo, ki kupi vinjeto v juniju plačati za celoletno vinjeto, čeprav se bo vozil le sedem mesecev?
Na starem avtomobilu sem imel vinjeto, ki je veljavna do konca leta 2013. Prodajalci so mi povedali, da vinjete ni moč prestaviti (ker nisem verjel, sem poklical tudi na AMZS, kjer so to potrdili) na novo vozilo in da moram kupiti novo, seveda letno (pol letnih ni več), čeprav v bistvu velja samo do konca januarja 2014. Čeprav kupec starega vozila (prodajalec novega) ne želi imeti na starem avtomobilu vinjete in bi jo z veseljem prenesel na moj avto, tega ne more narediti. Pardon, lahko – berite lekcijo.
Lekcija: Veste, kaj je lekcija države? Če bi razbil steklo, uveljavljal zavarovanje, bi lahko dobil vinjeto nazaj in jo nalepil na novo vozilo. Srhljivo, kaj sporoča država, kaj ne?
2.        Tablice
Zakaj ni mogoče, da bi ohranil stare tablice, ki so bile popolnoma OK in bi jih lahko dal na novo vozilo?
Na starem avtomobilu so mi pobrali dol tablice in ko sem predlagal, da mi jih dajo na nov avto, so povedali, da jih morajo dati na uničenje. Seveda sem moral kupiti nove, malo več kot 18 EUR so me stale.
Kdo ima koncesijo za uničevanje tablic, meni namreč zadeva smrdi, v stilu, da je to dobra zgodba, ki meji na vprašanje korupcije (morda pa spet najdemo kakšnega nečaka od tistega, ki je sprejel tak neumen podzakonski akt).
Lekcija: Ta država pravi, da ji je za okolje malo mar. Raje uničujemo in proizvajamo novo, kot da reciklirali in uporabljali zdravo kmečko pamet.
3.       Cestnina
Zakaj ni mogoče, da bi naredili pobot takoj?
Seveda sem plačal ob novi registraciji cestnino. Ker je bil stari avto registriran oktobra, mi je del cestnine pripadal nazaj. Super, sem si mislil in predlagal, da pobotamo dolgove in doplačam razliko. Seveda to ne gre, država hoče, da plačam cestnino takoj, meni pa bodo kupnino povrnili čez tri tedne.
Lekcija: No, ta nam je dolgo znana,  cesar je pač požrešne sorte in ga morajo financirati tlačani.
 