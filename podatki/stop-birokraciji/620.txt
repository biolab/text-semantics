Spoštovani.  V sredo, 24.6.2015, je bila na seji Vlade RS v skladu s smernicami Evropske komisije sprejeta nova Uredba o načinu določanja in obračunavanja prispevkov za zagotavljanje podpor proizvodnji električne energije v soproizvodnji z visokim izkoristkom in iz obnovljivih virov energije. V uradnem listu RS je bila objavljena v petek, dne 26.6.2015, v veljavo pa je stopila v soboto, dne 27.6.2015.  Povezava: http://www.uradni-list.si/1/content?id=122271.  Nova uredba v skladu s smernicami Evropske komisije omogoča razbremenitev za energetsko intenzivna podjetja, pri čemer pa je skladno z drugim odstavkom 10. člena (seznam upravičencev do znižanega prispevka), nujno, da upravičenci posredujejo prijavo za uvrstitev na seznam upravičencev na obrazcu, ki je kot Priloga 3 sestavni del uredbe. Center za podpore na podlagi prejete prijave končnega odjemalca električne energije uvrsti na seznam upravičencev.  Prispevek se obračunava od 1. (prvega) dne v naslednjem mesecu naprej, če je merilno mesto uvrščeno na seznam upravičencev iz 10. člena te uredbe do 10. (desetega) dne v mesecu, in zaključi ob zaključku meseca, v katerem je bilo merilno mesto do 10. (desetega) dne črtano s seznama upravičencev. To pomeni, da se morajo podjetja, ki so upravičena do znižanja prispevka prijaviti izjemno hitro, to je do 10. julija, sicer bodo plačala bistveno več prispevka za julij 2015.   Kljub zelo kratkemu roku za prijavo Center za podpore do danes, 2.7.2015, nove uredbe še vedno ni objavil na svoji spletni podstrani Borzena (https://www.borzen.si/sl/Domov/menu1/Informacije/Zakonodaja-in-predpisi), kjer so objavljeni relevantni predpisi. Prav tako še vedno ni objavil navodil. Včeraj, dne 1.7.2015, smo prejeli le obvestilo pristojnih, da bodo navodila objavljena še v tem tednu. To pomeni, da bo Center za podpore kljub le 14-dnevnemu roku za prijavo upravičenih podjetij, najmanj pol tega časa porabil za pripravo in objavo navodil!   Menimo, da gre za neodgovorno ravnanje Centra za podpore, ki bi moral ažurno spremljati spreminjanje predpisov in enakopravno obravnavati vse svoje stranke. Upravičencem do znižanja omenjenega prispevka ni zagotovljena korektna obravnava, saj zaradi največ 7-dnevnega roka za prijavo v času dopustovanj obstaja velika nevarnost, da nekateri med njimi ne bodo pravočasno zaznali spremenjene uredbe oziroma navodil in bodo zato morali v prvem mesecu plačati znatno višje račune. Nerazumno je, da javna ustanova v takšnih primerih za preprosto objavo uredbe na primernem mestu in za navodila za upravičence potrebuje tol9ko časa.  Zahtevamo, da Center za podpore nemudoma objavi navodila za prijavo za znižanje prispevka in da upošteva vse prispele upravičene prijave do 9.7.2015 ob polnoči. Obenem zahtevamo spremembo pravil, po katerih bo Center za podpore dolžan v tako kratkih rokih objaviti navodila najpozneje v dveh delovnih dneh od objave v uradnem listu, v nasprotnem primeru pa naj sledi denarna kazen za odgovorne.   Lep pozdrav.