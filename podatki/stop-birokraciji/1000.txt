Spoštovani,

pri iskanju zaposlitve se nahajam v vse težji situaciji in razmišljam, da bi na trg vnovično stopil kot samostojni podjetnik. Težava nastane, ker država zahteva plačilo mesečnih prispevkov tudi takrat, ko podjetnik nima dela, medtem, ko za dopolnilno dejavnost moraš imeti stalno zaposlitev oziroma registrirano točno določeno dejavnost, ki jo osebno dopolnilno delo zajema.

Predlagam, da se omogoči  izdaja računa fizični osebi brez nepotrebnih registracij podjetjih ipd. Od zneska na računu se odvede razumen davek in sorazmerni delež prispevkov, ki ne bi smel presegati skupno 20% zneska. Potrebno bi bilo oblikovati nekakšen sistem, kjer fizična oseba preprosto navede, da bo opravljala določeno dejavnost in se dopusti izdaja računa, pri čemer se obračuna sorazmerni delež prispevkov po računu  in ne pavšalno mesečno. Tako bi lahko tudi ljudje, ki nimajo 5000€ mesečnega prometa, ampak včasih samo 100€, 200€ ali pa 500€ opravljali delo brez da jih pavšalni prispevki silijo v dolgove.

DA! Prispevki mnogokrat ljudi potisnejo v dolgove! Ker Slovenija ni država medu in mleka, kot se  predstavlja širnemu svetu in ni vedno dela za tisoče evrov, da bi se plačilo prispevkov lahko brez težav tudi izvajalo. Mnogo ljudi v tej državi ne dobi zaposlitve, pa da si še tako prizadevajo – jaz sem že takšen primer - a to ne pomeni, da ne bi zmogli najti projektnega dela. Na ta način bi mnogi tudi opustili iskanje socialne pomoči, plačila pa bila evidentirana preko izdanih računov. Če ste ustvarili stran STOP BIROKRACIJI bi bilo dobro, da birokracijo tudi zmanjšujete.

Dopustite več fleksibilnosti, znižajte ovire na področju z umikom mesečnih pavšalnih prispevkov in omogočite bolj svobodne oblike dela.

Lep pozdrav
