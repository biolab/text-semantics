Kljub temu, da se v zadnjih letih nenehno govori o digitalizaciji oz. digitalni preobrazbi, pa le-ta več kot očitno nima nobenega vpliva na zmanjšanje birokracije v vsakdanjem življenju, manjše število obrazcev, papirjev, ki jih je potrebno izpolniti itd. Za moje pojme je zagotovo najbolj moteča naravnost obupna birokracija v zdravstvu, kjer je bistveno preveliko število vseh mogočih papirjev. Velik korak naprej bi storili že s tem, da bi digitalizirali vse zdravniške izvide, ki jih pacienti še vedno prejemamo kar v papirni obliki, čeprav bi jih lahko brez težav zamenjali z elektronsko verzijo v PDF obliki, ki bi jo pacientom poslali v oblak v nacionalnem zdravstvenem portalu. Zadržki glede "zasebnosti" so po mojem mnenju pri tem samo cokla razvoju in poleno pod noge tehničnemu napredku. Prav tako bi se mi zdelo nadvse potrebno, da bi v kar najkrajšem možnem času spravili v elektronsko obliko zdravstvene kartone pacientov pri njihovih osebnih zdravnikih, kar ima urejeno že večina evropskih držav. Enako velja za za moje pojme naravnost predpotopne izkaznice zdravstvenega zavarovanja (tako nacionalne, kot tudi evropske kartice), ki bi jih lahko brez kakšnih večjih težav preobrazili v brezstične in jih združili z osebnimi dokumenti (osebno izkaznico), kar bi bilo izjemno praktično za čisto vse uporabnike javnega zdravstva.