Prosimo, da poskrbite, da se dobronamerni in koristni zakonski ukrepi ne onemogočajo na izvedbeni ravni. 1.julija 2020 je bila uveljavljena možnost pridobivanja brezplačne vozovnice javnega potniškega prometa. Do nje naj bi bili upravičeni upokojenci, starejši od 65 let, vojni veterani in invalidi. Vendar je potrebno na predpisanem obrazcu, ki ga je izdalo Ministrstvo za infrastrukturo in je objavljen v UL RS, podpisati tudi izjavo, da nisi v delovnem razmerju, ne opravljaš dejavnosti in nisi vpisan v evidenco brezposelnih oseb. Kateri veterani torej lahko kandidirajo? Zaposleni ne morejo, nezaposleni tudi ne, če so v pokoju pa izkaznico pridobijo na podlagi upokojenskega in ne veteranskega statusa. Torej so neupokojeni veterani izločeni iz kroga kandidatov za brezplačno vozovnico. Predlagam, da se takšna diskriminacija odpravi ali pa naj se nerazumen obrazec, ki ga objavlja Ministrstvo za infrastrukturo in ni v skladu z določbo 114.b člena Zakona o prevozih v cestnem prometu (ZPCP-2), popravi in s tem omogoči izvajanje dobro zamišljene poteze.