Pozdravljeni.
Ob napovedani nadaljnji prekategorizaciji dela hitre ceste H6 med Koprom in Jagodjem v kategorijo glavne ceste G2 predlagam, da se ta cesta v celoti opusti kot hitra cesta, saj je od prvotne 8.310 m dolžine ostaja v tej kategoriji samo še 1.124 m.
Nadalje predlagam, da Direkcija RS za infrastrukturo kot njen novi upravljavec k znaku »cesta, določena za motorna vozila« takoj doda še znak o omejitvi hitrosti  na 90 km, kolikor je po Zakonu o cestah najvišja dovoljena hitrost na taki cesti. Tega večina domačih voznikov namreč ne ve, tuje voznike pa znaki o omejitvah in obveznostih na slovenskih cestah ob vstopu v našo državo napačno obveščajo, da je na njih najvišja dovoljena hitrost 100 ali celo 110 km/uro. Dajem pobudo za njihovo takojšnjo zamenjavo.
Nadalje predlagam, da se takoj začne postopek za spremembo Zakona o cestah, s katero bo na cestah, določenih za motorna vozila, ponovno dovoljena najvišja hitrost vsaj 100 km/uro. V decembru 2015 je bila določena nova/enaka opredelitev znaka, ki označuje cesto, določeno za motorna vozila, kot je veljala do leta 2010 za (iste) ceste, rezervirane za promet motornih vozil (določeno v predpisih o varnosti cestnega prometa). S tem se je končalo vmesno obdobje, v katerem je bil na teh cestah dovoljen promet vseh motornih vozil, torej tudi traktorjev in motokultivatorjev, in zato ni več prometno varnostnih razlogov, da se glede na boljše tehnične elemente teh cest na njih znova dovoli višje hitrosti. To potrjuje tudi primer prej omenjene ceste H6, na kateri se najvišja dovoljena hitrost in s tem njena pretočnost znižuje zgolj zaradi njene prekategorizacije in ne zaradi tehničnih standardov, po katerih je bila zgrajena.