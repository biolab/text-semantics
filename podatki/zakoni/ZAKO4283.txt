I. SPLOŠNE DOLOČBE
1. člen
(namen in vsebina zakona)
(1) Namen tega zakona je ureditev zdravilstva.
(2) Ta zakon določa vrste zdravilstva, izvajalce zdravilstva,
način opravljanja zdravilstva, Zdravilsko zbornico in nadzor nad izvajanjem
zdravilstva.
(3) S tem zakonom se glede opravljanja zdravilske dejavnosti
delno prenaša Direktiva 2006/123/ES Evropskega parlamenta in Sveta z dne 12.
decembra 2006 o storitvah na notranjem trgu (UL L št. 376 z dne 27. 12. 2006,
str. 36).
2. člen
(definicija zdravilstva)
(1) Zdravilstvo je dejavnost (v nadaljnjem besedilu:
zdravilska dejavnost), ki jo opravljajo zdravilci z namenom izboljšati zdravje
uporabnika storitev.
(2) Zdravilska dejavnost obsega ukrepe in aktivnosti,
temelječe na zdravilskih sistemih in zdravilskih metodah in se izvaja na način,
ki ne škoduje zdravju.
3. člen
(opredelitev pojmov)
Izrazi, uporabljeni v tem zakonu, imajo naslednji pomen:
-       
zdravilski sistem je organiziran sistem, ki zajema teoretične podlage,
izobraževanje, usposabljanje in izvajanje zdravilske dejavnosti;
-       
zdravilska metoda je metoda pristopa zdravilca k izboljšanju zdravja
uporabnika storitev;
-       
zdravilec oziroma zdravilka (v nadaljnjem besedilu: zdravilec) je oseba,
ki opravlja zdravilsko dejavnost, skladno s tem zakonom;
-       
uporabnik oziroma uporabnica storitev (v nadaljnjem besedilu: uporabnik
storitev) je oseba, ki uporablja zdravilske storitve.
II. VRSTE ZDRAVILSKE DEJAVNOSTI
4. člen
(zdravilski sistemi in zdravilske metode)
(1) Pri izvajanju zdravilske dejavnosti se uporabljajo
naslednji zdravilski sistemi:
-       
tradicionalno kitajsko zdravilstvo;
-       
ajurveda – tradicionalno indijsko zdravilstvo;
-       
homeopatija;
-       
druga zdravilstva.
(2) Zdravilske metode so glede na temeljni način izvajanja
opredeljene kot:
-       
»metode interakcije med umom in telesom« – to so metode, ki krepijo
sposobnost duha, da vpliva na delovanje telesa;
-       
»biološko osnovane metode« – to so metode, pri katerih se za zdravljenje
in tudi preprečevanje bolezni uporabljajo živila, zdravilna zelišča in
mikronutrienti;
-       
»manipulativne in telesne metode« – to so metode, pri katerih se
zdravijo in tudi preprečujejo bolezni s premikanjem delov telesa;
-       
»energijske metode« – to so metode vplivanja z biopoljem in delovanjem
na biopolje. Biopolje je predvidoma vsaj delno koherentno endogeno
bioelektromagnetno polje organizmov, ki odraža njegovo biološko stanje.
(3) Podrobnejšo opredelitev zdravilskih sistemov in
zdravilskih metod predpiše minister oziroma ministrica, pristojna za zdravje (v
nadaljnjem besedilu: minister).
5. člen
(evidentiranje in priznavanje zdravilskih sistemov in
zdravilskih metod)
Za evidentiranje zdravilskih sistemov in zdravilskih metod,
priznavanje zdravilskih sistemov in zdravilskih metod, ki se uvajajo v
zdravilsko dejavnost, ter za nadzor nad njimi je pristojna Zdravilska zbornica
(v nadaljnjem besedilu: zbornica). Postopek evidentiranja, priznavanja in
nadzora določi minister.
III. IZVAJALCI ZDRAVILSKE DEJAVNOSTI
6. člen
(zdravilec)
(1) Zdravilsko dejavnost izvajajo zdravilci. To so polnoletne
fizične osebe, ki imajo pridobljeno najmanj srednjo izobrazbo zdravstvene smeri
ali pridobljeno najmanj srednjo strokovno izobrazbo in opravljen preizkus iz
zdravstvenih vsebin, ki jih predpiše minister, in veljavno licenco, pridobljeno
skladno s tem zakonom.
(2) Ne glede na prejšnji odstavek, lahko homeopatijo,
kiropraktiko in osteopatijo izvajajo le osebe, ki imajo diplomo medicinske
fakultete, pridobljena znanja iz homeopatije, kiropraktike ali osteopatije, in
veljavno licenco, pridobljeno skladno s tem zakonom.
7. člen
(poklicni naslov zdravilec)
(1) Poklicni naslov zdravilec lahko uporablja le oseba, ki
izpolnjuje pogoje za zdravilca po tem zakonu. Naslov se izpiše za osebnim
imenom.
(2) Zdravilec lahko za naslovom doda naziv, ki ga na podlagi
izvajanja prevladujočega zdravilskega sistema ali zdravilske metode določi
zbornica.
8. člen
(kodeks poklicne etike zdravilcev in standardi zdravilske
dejavnosti)
(1) Zdravilec mora zdravilsko dejavnost izvajati v skladu s
kodeksom poklicne etike zdravilcev in standardi zdravilske dejavnosti.
(2) Standardi zdravilske dejavnosti so pravila izvajanja
zdravilske dejavnosti, ki določajo strokovne pristope za izvajanje posameznega
zdravilskega sistema in zdravilske metode.
(3) Kodeks poklicne etike zdravilcev in standarde zdravilske
dejavnosti sprejme zbornica.
IV. OPRAVLJANJE ZDRAVILSKE DEJAVNOSTI
9. člen
(statusna oblika in pogoji)
(1) Zdravilsko dejavnost lahko opravlja na podlagi dovoljenja
zbornice domača ali tuja fizična ali pravna oseba (v nadaljnjem besedilu:
družba). Fizična oseba lahko opravlja zdravilsko dejavnost kot:
-       
samostojni podjetnik posameznik ali
-       
posameznik, ki samostojno izvaja zdravilsko dejavnost in ima veljavno
licenco, pridobljeno skladno s tem zakonom.
(2) Družba opravlja zdravilsko dejavnost, če ima ustrezne
prostore in opremo za izvajanje zdravilske dejavnosti ter zdravilsko dejavnost
izvaja zdravilec z veljavno licenco. V prostoru, kjer se izvaja zdravilska
dejavnost, se na vidnem mestu objavi osebno ime zdravilca, zdravilska
dejavnost, ki jo izvaja in cenik zdravilskih storitev.
(3) Minimalne tehnične zahteve, sanitarno zdravstvene pogoje
in opremo za izvajanje zdravilske dejavnosti predpiše zbornica v soglasju z
ministrstvom, pristojnim za zdravje (v nadaljnjem besedilu: ministrstvo).
(4) Na željo uporabnika storitev ali njegovega skrbnika lahko
zdravilec zanj ali za njegove družinske člane izjemoma izvaja zdravilsko
dejavnost na domu tega uporabnika storitev.
(5) Zbornica odvzame dovoljenje za opravljanje zdravilske
dejavnosti:
-       
če ponudnik zdravilskih storitev ne izpolnjuje več pogojev iz prvega in
drugega odstavka tega člena,
-       
če je bilo dovoljenje pridobljeno z navajanjem neresničnih podatkov,
-       
če ponudnik zdravilskih storitev ne odpravi pomanjkljivosti, ugotovljenih
pri strokovnem nadzoru,
-       
na predlog pristojnega inšpektorja.
(6) Za izdajo dovoljenja za opravljanje zdravilske dejavnosti
za fizične osebe, ki so državljani ali državljanke drugih držav članic Evropske
unije, Evropskega gospodarskega prostora ali Švicarske konfederacije (v
nadaljnjem besedilu: druga država članica), ali pravne osebe, ustanovljene po
pravu drugih držav članic, se poleg določb tega zakona uporabljajo določbe
zakona, ki ureja storitve na notranjem trgu.
(7) Zdravilcu, državljanu druge države članice, ministrstvo
prizna poklicno kvalifikacijo, v skladu z zakonom, ki ureja postopek
priznavanja poklicnih kvalifikacij.
9.a člen
(čezmejno opravljanje zdravilske dejavnosti)
(1) Družba, ustanovljena v eni od drugih držav članic, ki
opravlja zdravilsko dejavnost v skladu s predpisi te države članice, in ki v
Republiki Sloveniji nima sedeža v skladu z zakonom, ki ureja storitve na
notranjem trgu, lahko v Republiki Sloveniji opravlja zdravilsko dejavnost pod
pogoji iz tega zakona.
(2) Pred začetkom opravljanja zdravilske dejavnosti družba iz
prejšnjega odstavka to prijavi ministrstvu.
(3) Prijava, ki jo lahko družba odda v papirni ali
elektronski obliki, vsebuje naslednje podatke:
-       
če je družba vpisana v poslovni register ali podoben javni register: ime
registra, v katerega je vpisana, številko registracije ali ustrezni način ugotavljanja
identitete v registru,
-       
če je dejavnost treba odobriti v državi članici ustanovitve: ime in
naslov pristojnega organa,
-       
naziv in naslov poklicnega združenja ali podobnega organa, pri katerem
je družba prijavljena, 
-       
podrobne podatke o kakršnem koli zavarovalnem kritju ali drugih načinih
osebnega ali kolektivnega zavarovanja v zvezi s poklicno odgovornostjo,
-       
podatke o zdravilcih, ki izvajajo zdravilsko dejavnost v družbi:
1. potrdilo o državljanstvu;
2. potrdilo, da zdravilcu, v
skladu s predpisi države članice ustanovitve, ni prepovedano izvajanje
zdravilske dejavnosti;
3. dokazila o izpolnjevanju
pogojev za zdravilca iz 1. točke prvega odstavka 36. člena tega zakona;
4. podatek o zdravilskem
sistemu ali zdravilski metodi, ki jo izvaja.
(4) Zdravilcu, državljanu druge države članice, ministrstvo
pred prvim opravljanjem zdravilskih storitev preveri poklicno kvalifikacijo, v
skladu z zakonom, ki ureja postopek priznavanja poklicnih kvalifikacij.
(5) Po prejemu popolne prijave ministrstvo prijavo pošlje
zbornici, ki zdravilca vpiše v register iz 39. člena tega zakona.
(6) Vsako spremembo podatkov iz tretjega odstavka tega člena
družba sporoči ministrstvu v 30 dneh od nastopa spremembe.
(7) Zdravilec za svoje delo prevzema etično, strokovno, kazensko
in materialno odgovornost po predpisih, ki za zdravilce veljajo v Republiki
Sloveniji.
10. člen
(dokumentacija)
(1) Zdravilec mora o izvajanju zdravilske dejavnosti voditi
dokumentacijo.
(2) Dokumentacija iz prejšnjega odstavka obsega:
1.     
izjavo uporabnika storitev o privolitvi v zdravilski sistem in
zdravilsko metodo, skladno z 11. členom tega zakona;
2.     
podatke o uporabniku storitev (osebno ime, rojstni podatki, spol in
stalno oziroma začasno prebivališče);
3.     
podatke o opravljeni zdravilski storitvi:
- 
razlog za obisk zdravilca,
- 
ukrepe in aktivnosti zdravilca, ki jih je izvajal,
- 
navodilo uporabniku storitev o izvajanju ukrepov in aktivnosti,
- 
uporabo zdravilskih izdelkov, pripomočkov in zdravil, če jih uporabljeni
zdravilski sistem ali zdravilska metoda predvideva.
11. člen
(privolitev v zdravilski sistem ali zdravilsko metodo po
pojasnilni dolžnosti)
(1) Zdravilec mora od uporabnika storitev pred zdravilsko
obravnavo pridobiti pisno izjavo o privolitvi v zdravilski sistem ali
zdravilsko metodo. Izjava mora vsebovati najmanj podatke o tem, da je uporabnik
zdravilskih storitev seznanjen z:
-       
vrsto zdravilskega sistema ali zdravilske metode,
-       
načinom uporabe zdravilskega sistema ali zdravilske metode,
-       
dejstvom, da morebitna odklonitev že izvajanega medicinskega zdravljenja
lahko privede do škodljivih posledic za njegovo zdravje.
Kadar je uporabnik storitev otrok do
petnajstega leta starosti ali oseba pod skrbništvom, mora zdravilec pridobiti
pisno izjavo staršev oziroma skrbnikov.
(2) Podrobnejšo vsebino izjave iz prejšnjega odstavka
predpiše zbornica.
12. člen
(zbiranje podatkov)
Zbornica lahko z namenom spremljanja in vrednotenja
zdravilske dejavnosti v primeru nadzora ministrstva ali v raziskovalne namene
zbira podatke po posameznih zdravilskih sistemih in zdravilskih metodah, ki so
pomembni za oceno uspeha ukrepanja zdravilca. Zbira:
-       
splošne podatke: naziv in naslov družbe, ime in poklicni naslov
zdravilca oziroma zdravilcev,
-       
podatke o uporabniku storitev: letnica rojstva in spol,
-       
podatke o razlogih za obisk pri zdravilcu,
-       
navedbe o uporabljenih zdravilskih sistemih in zdravilskih metodah ter o
rezultatih uspešnosti zdravilske storitve.
13. člen
(varovanje podatkov)
Za zbiranje, shranjevanje, posredovanje, uporabo in drugo
obdelavo podatkov o uporabniku storitev, do katerih zdravilec pride ob
izvajanju zdravilske dejavnosti po tem zakonu, se uporabljajo določbe zakona,
ki ureja varstvo osebnih podatkov, če ni s tem zakonom določeno drugače.
14. člen
(obravnava pri zdravilcu)
(1) Zdravilec se mora pred začetkom obravnave seznaniti z
uporabnikovimi zdravstvenimi težavami.
(2) Uporabnik storitev je lahko pri zdravilcu obravnavan
enkrat ali večkrat. Trajanje obravnave označuje obdobje, ko je uporabnik
storitev neposredno pri zdravilcu, kakor tudi obdobje med posameznimi
obravnavami, vse do zadnje obravnave. Za zaključno obravnavo se šteje
obravnava, s katero se zaključijo aktivnosti zdravilca pri uporabniku storitev
bodisi po volji uporabnika storitev ali po volji zdravilca in se to zavede v
dokumentaciji.
15. člen
(napotitev na medicinsko zdravljenje)
(1) Zdravilec, ki pri uporabniku storitev posumi na hujše
znake bolezni ali hujše poslabšanje kronične bolezni, mora uporabniku storitev
nemudoma predlagati medicinsko zdravljenje in predlog vpisati v dokumentacijo.
(2) Zdravilec ne sme uporabnika storitev odvračati od
medicinskega zdravljenja.
16. člen
(mnenje zdravnika o zdravilskem sistemu in zdravilski
metodi)
(1) Na prošnjo uporabnika storitev lahko osebni zdravnik
oziroma zdravnica (v nadaljnjem besedilu: zdravnik) poda svoje mnenje o
primernosti zdravilskega sistema in zdravilske metode glede na diagnozo oziroma
stanje bolezni uporabnika storitev.
(2) Zdravnik da svoje mnenje brezplačno.
17. člen
(pravice uporabnika storitev)
(1) Uporabnik storitev ima pravico:
-       
do kakovostne in varne zdravilske obravnave,
-       
do zasebnosti pri vsakokratni zdravilski obravnavi,
-       
do vpogleda v dokumentacijo, ki se nanj nanaša, ter do prepisa ali
preslikave podatkov iz dokumentacije,
-       
zahtevati, da se dokumentacija v obliki prepisa ali preslikave podatkov
posreduje drugemu zdravilcu oziroma njegovemu osebnemu oziroma lečečemu
zdravniku,
-       
vložiti pritožbo, skladno z 18. členom tega zakona.
(2) Za otroke do petnajstega leta starosti in za osebe pod
skrbništvom uveljavljajo pravice iz prejšnjega odstavka njihovi starši oziroma
skrbniki.
(3) Za uporabnika storitev, ki zaradi bolezni, telesne ali
duševne prizadetosti ne more izraziti svoje volje, lahko pravice iz prvega
odstavka tega člena uveljavljajo njegovi starši oziroma skrbniki.
18. člen
(pritožba)
(1) Uporabnik storitev lahko pri družbi najpozneje v 15 dneh
od zadnje uporabe zdravilčevih storitev vloži pisno pritožbo, kadar je
zdravilec ali druga oseba pod njegovim nadzorom ravnala v nasprotju s
standardom zdravilske dejavnosti, kodeksom poklicne etike zdravilcev ali je s
svojim ravnanjem kršila določbe tega zakona.
(2) Družba mora v 15 dneh od prejema pritožbe iz prejšnjega
odstavka podati pisni odgovor. Zoper odgovor družbe se uporabnik storitev lahko
pritoži na zbornico v 15 dneh od prejema odgovora. Enako velja, če družba v 15
dneh na pritožbo uporabnika storitev ne odgovori.
19. člen
(odgovornost zdravilca)
(1) Zdravilec je dolžan izvajati zdravilsko dejavnost s
skrbnostjo dobrega strokovnjaka in s svojim ravnanjem oziroma opustitvijo
ravnanja ne sme poslabšati zdravja uporabnika storitev.
(2) Zdravilec je v primeru kršitve obveznosti iz 15. člena
tega zakona odgovoren za posledice zamujenega medicinskega zdravljenja
uporabnika storitev.
(3) Zdravilec ni odgovoren za poslabšanje zdravja uporabnika
storitev oziroma za posledice zamujenega medicinskega zdravljenja uporabnika
storitev, kadar uporabnik storitev:
-       
zdravilcu ne navaja resničnih podatkov o svojem zdravstvenem počutju,
-       
se ne ravna po navodilih zdravilca,
-       
ne sodeluje pri varovanju, krepitvi in povrniti zdravja.
(4) Zdravilec je strokovno odgovoren tudi za ravnanje drugih
oseb, ki delajo pod njegovim nadzorom.
20. člen
(zavarovanje odgovornosti)
(1) Zdravilec mora biti zavarovan za odgovornost za škodo, ki
bi lahko nastala pri izvajanju ali zaradi izvajanja zdravilske dejavnosti uporabniku
storitev.
(2) Zaposlenega zdravilca zavaruje delodajalec.
(3) Minimalno zavarovalno vsoto za zavarovanje po posameznih
zdravilskih sistemih in zdravilskih metodah vsako leto določi zbornica.
21. člen
(oglaševanje)
(1) Družba, ki se odloči za oglaševanje zdravilskih storitev,
sme objaviti podatke o firmi družbe, njenem sedežu in dejavnosti, ki jo izvaja,
vendar se dejavnost ne sme oglaševati na zavajajoč način.
(2) Oglaševanje je zavajajoče, kadar vsebuje nejasnosti,
čezmerna pretiravanja ali druge podobne sestavine o učinkih zdravilskih
sistemov in zdravilskih metod, s katerimi bi bila izkoriščena neizkušenost ali
neznanje uporabnika storitve v dobičkonosne namene.
V. ZDRAVILSKI IZDELKI IN PRIPOMOČKI
22. člen
(zdravilski izdelki in pripomočki)
(1) Zdravilci pri opravljanju zdravilske dejavnosti
uporabljajo kakovostne in varne zdravilske izdelke, ki ustrezajo pogojem,
določenim s predpisi za te izdelke.
(2) Vsa oprema in pripomočki, ki jih zdravilci uporabljajo
pri opravljanju zdravilske dejavnosti, morajo biti v skladu s predpisi, ki
urejajo vidik varnosti proizvodov.
(3) Zdravilski izdelki in pripomočki (za uporabo na koži,
peroralno in za inhalacijo) morajo biti analizirani in njihova vsebnost mora
biti označena na embalaži. Natančnejše pogoje glede vsebnosti in označevanja
teh izdelkov določi zbornica v soglasju z ministrstvom.
VI. ZDRAVILSKA ZBORNICA
23. člen
(namen zbornice)
(1) Zdravilci se za zaščito svojih poklicnih, strokovnih in
etičnih interesov združujejo v zbornico, ki skrbi za pravilno in strokovno
ravnanje ter ugled zdravilcev.
(2) Zbornica je pravna oseba.
24. člen
(naloge zbornice)
Zbornica opravlja predvsem naslednje naloge:
1.     
spremlja in vrednoti izvajanje in razvoj zdravilstva;
2.     
sprejme kodeks poklicne etike zdravilcev, preverja njihovo ravnanje in
ukrepa v zvezi s kršenjem kodeksa;
3.     
sprejme standarde zdravilske dejavnosti;
4.     
podeljuje, podaljšuje in odvzema licence zdravilcem ter vzpostavi, vodi
in vzdržuje register;
5.     
načrtuje, spremlja, nadzoruje in izvaja strokovno izpopolnjevanje svojih
članov ter preverja njihovo usposobljenost;
6.     
oblikuje priporočene cenovne okvire posameznih zdravilskih storitev;
7.     
sodeluje pri pripravi predpisov s področij, ki vplivajo na zdravilstvo;
8.     
izvaja strokovni nadzor nad zdravilci;
9.     
izdaja in odvzema dovoljenje za opravljanje zdravilske dejavnosti;
10.  
vodi seznam nazivov, zdravilskih sistemov in zdravilskih metod;
11.  
priznava, evidentira in nadzoruje uvajanje zdravilskih sistemov in
zdravilskih metod;
12.  
nudi strokovno, pravno in drugo pomoč in podporo zdravilcem;
13.  
ščiti interese in pravice zdravilcev;
14.  
spodbuja sodelovanje med člani zbornice;
15.  
opravlja druge naloge v skladu s tem zakonom in statutom.
25. člen
(javna pooblastila)
(1) Zbornica opravlja naloge iz 4., 8. in 9. točke 24. člena
tega zakona kot javno pooblastilo po določbah tega zakona.
(2) Naloge, ki jih opravlja zbornica kot javna pooblastila,
se financirajo iz sredstev proračuna Republike Slovenije, razen kadar zbornica
opravi strokovni nadzor s svetovanjem in se pri nadzoru ugotovijo
nepravilnosti, ko stroške poravna nadzorovana družba.
(3) Zoper odločbe, izdane pri izvajanju nalog, ki jih
zbornica opravlja kot javna pooblastila, je dovoljena pritožba na ministrstvo.
26. člen
(nadzor nad izvajanjem javnih pooblastil)
(1) Ministrstvo je pristojno za nadzor nad izvajanjem nalog,
ki jih zbornica opravlja kot javno pooblastilo po določbah tega zakona.
(2) Če ministrstvo pri opravljanju nadzora ugotovi kršitve, z
odločbo določi ukrepe in roke za odpravo nepravilnosti.
(3) Zbornica mora omogočiti opravljanje nadzora iz tega
člena.
27. člen
(statut zbornice)
(1) Statut, v katerem se podrobno uredita organizacija in
delovanje zbornice, sprejme skupščina zbornice z dvotretjinsko večino vseh
članov skupščine.
(2) Statut se objavi v Uradnem listu Republike Slovenije. K
delu statuta, ki se nanaša na izvajanje javnih pooblastil, mora pred objavo
dati soglasje minister.
28. člen
(organi zbornice)
(1) Zbornica ima naslednje organe:
-       
skupščino,
-       
upravni odbor,
-       
predsednika,
-       
strokovni zdravilski odbor.
(2) Skladno s statutom ima lahko zbornica še druge izvršilne
in strokovne organe.
29. člen
(skupščina zbornice)
(1) Skupščina je najvišji organ odločanja zbornice in ima
zlasti naslednje pristojnosti:
1.     
sprejme statut zbornice in druge splošne akte zbornice, če ta zakon ali
statut ne določa drugače;
2.     
sprejme kodeks poklicne etike zdravilcev in standarde zdravilske
dejavnosti;
3.     
sprejme program dela in določi višino članarine;
4.     
oblikuje priporočene cenovne okvire posameznih storitev;
5.     
imenuje in razrešuje člane upravnega odbora in predsednika zbornice;
6.     
imenuje strokovni zdravilski odbor;
7.     
sprejme druge odločitve, če tako določi statut.
(2) Skupščino zbornice izvolijo člani zbornice za štiri leta.
Za člana skupščine lahko kandidira vsak član zbornice. Število članov
skupščine, volitve v skupščino in razrešitev člana skupščine določi zbornica v
statutu.
30. člen
(upravni odbor zbornice)
Upravni odbor zbornice je izvršilni organ zbornice, ki skrbi
zlasti za izvajanje programa dela, splošnih aktov in sklepov skupščine
zbornice.
31. člen
(predsednik zbornice)
(1) Predsednik zbornice predstavlja in zastopa zbornico.
(2) Predsednik zbornice je član upravnega odbora in
predseduje upravnemu odboru, ga predstavlja, sklicuje in vodi njegove seje.
(3) Predsednik zbornice se izvoli za štiri leta, vendar
največ dvakrat zaporedoma.
32. člen
(strokovni zdravilski odbor)
Strokovni zdravilski odbor je najvišji strokovni organ
zbornice, ki je pristojen za spremljanje, vrednotenje in razvoj zdravilstva in
odloča oziroma daje mnenje o strokovnih in etičnih vprašanjih s področja
zdravilstva.
33. člen
(sredstva zbornice)
(1) Zbornica pridobiva svoja sredstva:
-       
s članarino,
-       
iz proračuna Republike Slovenije za izvajanje javnih pooblastil,
-       
z donatorstvom, volili, darili in
-       
iz drugih virov.
(2) S članarino iz prve alinee prejšnjega odstavka se
financirajo storitve zbornice, ki jih opravlja za svoje člane izven izvajanja
javnih pooblastil.
34. člen
(določitev članarine)
(1) Članarino določi skupščina zbornice za vsako leto posebej
na podlagi letnega programa dela, ki ga mora sprejeti pred začetkom
koledarskega leta, za katerega se določi članarina.
(2) Način plačevanja članarine in drugih virov financiranja
iz 33. člena tega zakona se uredi s statutom zbornice.
(3) Osnova za določitev članarine se določi na naslednji
način:
-       
za člane, ki so iz naslova opravljanja dejavnosti zdravstveno,
pokojninsko oziroma invalidsko zavarovani, od zavarovalne osnove iz dohodninske
napovedi preteklega leta, ki se uporablja za obračun prispevka za zdravstveno,
pokojninsko in invalidsko zavarovanje, vendar osnova za obračun članarine ne
sme biti nižja od najnižje pokojninske osnove,
-       
za člane, ki iz naslova opravljanja dejavnosti niso zdravstveno,
pokojninsko oziroma invalidsko zavarovani, od najnižje pokojninske osnove,
povečane za povprečno stopnjo davkov in prispevkov.
(4) Članarina se določa v višini letnega članskega prispevka.
Letni članski prispevek se določa s stopnjo za odmero članskega prispevka, ki
znaša 0,01 osnove iz prejšnjega odstavka.
(5) Skupščina zbornice določi najvišji znesek članskega prispevka
in pavšalni znesek za člane, katerih osnove za določitev članskega prispevka ne
presegajo določene vrednosti.
(6) Ne glede na prejšnji odstavek je zdravilec, katerega
osnova iz tretjega odstavka tega člena ni presegla 4.000 eurov, oproščen
plačevanja članarine.
(7) Član zbornice je dolžan podatek o osnovi iz tretjega
odstavka tega člena posredovati zbornici do konca februarja tekočega leta.
(8) Nadzor nad določitvijo višine članarine in porabo
sredstev iz tega člena opravlja upravni odbor zbornice, lahko pa tudi
samostojna revizijska družba, če to zahteva katerikoli organ zbornice ali
katerakoli njena matična sekcija.
1. LICENCA
35. člen
(licenca)
(1) Licenca je javna listina, ki dokazuje strokovno
usposobljenost zdravilca za samostojno izvajanje posameznih zdravilskih
sistemov in zdravilskih metod ter jo zdravilcu podeli zbornica za dobo 7 let.
(2) Licenca iz prejšnjega odstavka se izda po pravnomočnosti
odločbe o podelitvi ali podaljšanju licence.
36. člen
(pogoji za pridobitev prve licence)
(1) Pogoji, ki jih mora izpolnjevati zdravilec za pridobitev
prve licence, so:
1.     
najmanj srednja izobrazba zdravstvene smeri ali najmanj srednja
strokovna izobrazba in opravljen preizkus iz zdravstvenih vsebin iz prvega
odstavka 6. člena tega zakona,
2.     
usposobljenost za izvajanje posameznega zdravilskega sistema ali
zdravilske metode,
3.     
aktivno znanje slovenskega jezika, na dvojezičnih območjih pa tudi
jezika narodne skupnosti,
4.     
da ni pravnomočno obsojen za naklepno kaznivo dejanje na kazen zapora
več kot šest mesecev ali da mu ni bil izrečen varnostni ukrep prepovedi
opravljanja poklica.
(2) Za izpolnjevanje pogojev iz prejšnjega odstavka je
zdravilec dolžan v vlogi navesti naslednje podatke oziroma predložiti naslednja
dokazila:
1.     
iz 1. točke prejšnjega odstavka – podatek o spričevalu o končani srednji
šoli ali o diplomi (številka, datum dokumenta, naziv in naslov izdajatelja) ali
podatek o spričevalu o končani srednji šoli in ustrezno javno listino o
opravljenih preizkusih iz zdravstvenih vsebin;
2.     
iz 2. točke prejšnjega odstavka – mnenje strokovnega zdravilskega
združenja za določen zdravilski sistem ali zdravilsko metodo o usposobljenosti
zdravilca za izvajanje zdravilskega sistema in zdravilske metode, ki temelji na
listinah priznanih institucij o ustreznem strokovnem izobraževanju zdravilca za
določen zdravilski sistem ali zdravilsko metodo in njegovih izkušnjah;
3.     
iz 3. točke prejšnjega odstavka – podatek o spričevalu o končani srednji
šoli ali potrdilo pooblaščene izobraževalne institucije o uspešno opravljenem
preizkusu znanja jezika;
4.     
iz 4. točke prejšnjega odstavka – izjavo, da ni bil pravnomočno obsojen
za naklepno kaznivo dejanje na kazen zapora več kot šest mesecev ali da mu ni
bil izrečen varnostni ukrep prepovedi opravljanja poklica.
37. člen
(podaljšanje licence)
Za podaljšanje licence mora zdravilec v obdobju veljavnosti
licence z usposabljanji in izobraževanji obnavljati in izpopolnjevati svoje
znanje s področja zdravilstva. Zdravilec mora dva meseca pred iztekom
veljavnosti licence zbornici predložiti vsa dokazila o opravljenih
usposabljanjih in izobraževanjih v tem obdobju in mnenje strokovnega
zdravilskega združenja iz 2. točke drugega odstavka 36. člena tega zakona o
ustreznosti navedenih usposabljanj in izobraževanj.
38. člen
(odvzem licence)
(1) Zbornica lahko zdravilcu začasno ali trajno odvzame
licenco.
(2) Licenca se lahko trajno odvzame v naslednjih primerih:
-       
zaradi večje strokovne napake pri delu, kadar je ravnanje ali opustitev
ravnanja zdravilca povzročilo trajne ali hujše posledice na zdravju ali celo smrt
uporabnika storitev;
-       
če je zdravilec obsojen za naklepno kaznivo dejanje, ki se preganja po
uradni dolžnosti, v povezavi z opravljanjem zdravilske dejavnosti;
-       
če zdravilec ni pridobil dokazil o izpolnjevanju pogojev za pridobitev
ali podaljšanje licence na zakonit način oziroma je za pridobitev ali
podaljšanje licence navedel lažne podatke;
-       
če se ugotovi, da zdravilec ponavlja kršitve iz 15. člena tega zakona.
(3) Licenca se odvzame za določeno časovno obdobje v
naslednjih primerih:
-       
če se ugotovi, da zdravilec s svojim delom ogroža zdravje ali življenje
uporabnika storitev;
-       
če je zdravilcu izrečen varnostni ukrep prepovedi opravljanja zdravilske
dejavnosti;
-       
če je zdravilec obsojen za naklepno kaznivo dejanje, ki se preganja po
uradni dolžnosti, na kazen zapora šestih mesecev ali na hujšo kazen.
(4) Začasni odvzem licence traja, dokler obstajajo razlogi,
zaradi katerih je bila zdravilcu licenca odvzeta, oziroma za čas, določen v
odločbi.
(5) Začasni odvzem licence lahko traja najdlje pet let.
(6) Po prenehanju razlogov oziroma po poteku časa za začasni
odvzem licence lahko zdravilec ponovno zaprosi za podelitev licence.
39. člen
(register)
(1) Zbornica po podelitvi licence zdravilca po uradni
dolžnosti vpiše v register.
(2) Register vsebuje naslednje podatke zdravilca:
1.     
osebno ime,
2.     
kraj in datum rojstva,
3.     
naslov stalnega oziroma začasnega prebivališča,
4.     
državljanstvo,
5.     
izobrazbo, strokovni oziroma znanstveni naslov,
6.     
podatke o licenci (datum, trajanje in področje, za katero je podeljena),
7.     
podatek o zdravilskih sistemih in zdravilskih metodah, ki jih izvaja,
8.     
pridobljeno dodatno znanje,
9.     
zaposlitev,
10.  
kraj oziroma naslov opravljanja zdravilske dejavnosti,
11.  
izrečene ukrepe zaradi kršitve kodeksa poklicne etike zdravilcev.
(3) Zdravilec je dolžan zbornici v 30 dneh od nastopa
sprememb sporočiti vsako spremembo podatkov, vpisanih v register.
(4) Zbornica zdravilca izbriše iz registra:
-       
če izjavi, da ne želi biti več vpisan v register,
-       
v primeru trajnega odvzema licence,
-       
v primeru trajne nezmožnosti za delo,
-       
ob smrti.
V primeru iz prve alinee zdravilec vloži
vlogo za izbris iz registra, v kateri navede razlog za izbris. V primerih iz
druge, tretje in četrte alinee zbornica izbris iz registra opravi po uradni
dolžnosti. V primeru izbrisa iz registra je treba v register vpisati datum
izbrisa z navedbo razloga za izbris.
40. člen
(zbiranje podatkov in javnost registra)
(1) Podatki iz 39. člena tega zakona se pridobivajo na
podlagi vloge zdravilca za podelitev licence. Podatke iz uradnih evidenc
zbornica pridobi po uradni dolžnosti.
(2) Vsakdo ima pravico pridobiti podatke o tem, ali zdravilec
ima licenco, podatek, katere zdravilske sisteme in zdravilske metode izvaja in
naslov opravljanja zdravilske dejavnosti.
41. člen
(podzakonski predpis)
Zbornica v soglasju z ministrom določi obrazec za pridobitev
prve licence, ki se objavi na spletnih straneh zbornice in ministrstva.
2. STROKOVNI NADZOR
42. člen
(strokovni nadzor)
(1) Nadzor nad strokovnostjo in kakovostjo dela zdravilca in
družbe (v nadaljnjem besedilu: strokovni nadzor) izvaja zbornica na predlog
uporabnika storitev, družbe, ministra ali na drug obrazloženi predlog.
(2) Strokovni nadzor se začne z izdajo sklepa o začetku strokovnega
nadzora, ki vsebuje:
-       
navedbo predsednika in članov tri- do šestčlanske komisije, ki jo
sestavljajo predstavniki zbornice in strokovnjaki za posamezno nadzorovano
področje,
-       
namen strokovnega nadzora,
-       
osebno ime ter naziv in naslov zdravilca ali družbe,
-       
rok, do katerega se opravi strokovni nadzor.
(3) Sklep iz prejšnjega odstavka se vroči najpozneje v sedmih
dneh pred dnem izvedbe strokovnega nadzora nadzorovanemu zdravilcu in odgovorni
osebi družbe.
(4) Strokovni nadzor se opravi ob navzočnosti zdravilca in
odgovorne osebe družbe, ki imata pravico in dolžnost:
-       
sodelovati s člani komisije,
-       
zagotoviti dostop v prostore,
-       
omogočiti pregled zahtevane dokumentacije in nemoteno delo komisije.
(5) Če se pri strokovnem nadzoru ugotovijo nepravilnosti ali
pomanjkljivosti, poravna stroške nadzora nadzorovani zdravilec ali nadzorovana
družba.
(6) Strokovni nadzor obsega naslednja nadzorna dejanja:
-       
pregled dokumentacije,
-       
razgovor z zdravilcem,
-       
ugotavljanje strokovne usposobljenosti na podlagi dokazil,
-       
razgovor o ugotovljenih nepravilnostih ali pomanjkljivostih in rokih za
njihovo odpravo,
-       
druga nadzorna dejanja glede na namen strokovnega nadzora.
(7) O poteku strokovnega nadzora se vodi zapisnik. Če
zdravilec ali odgovorna oseba družbe nista navzoča pri strokovnem nadzoru,
lahko komisija opravi vsa dejanja v postopku in izvede vse potrebne dokaze brez
njune navzočnosti, vroči zapisnik in ju pozove, da se v določenem roku izjavita
o ugotovljenih dejstvih in okoliščinah.
(8) Komisija poda predlog zbornici o potrebnih ukrepih in
rokih za odpravo nepravilnosti oziroma pomanjkljivosti.
43. člen
(odločba in ukrepi)
(1) O strokovnem nadzoru iz prejšnjega člena zbornica izda
odločbo z navedbo ukrepov in rokov za odpravo morebitnih nepravilnosti oziroma
pomanjkljivosti.
(2) Ukrepi za odpravo nepravilnosti oziroma pomanjkljivosti
so:
-       
dodatno strokovno izpopolnjevanje zdravilca,
-       
odprava organizacijskih, materialnih in drugih nepravilnosti oziroma
pomanjkljivosti, ki predstavljajo neustrezno strokovnost ali kakovost dela,
-       
prepoved, da zdravilec pri zdravilski obravnavi uporablja zdravilski
sistem ali zdravilsko metodo, ki ni priznana v skladu s 5. členom tega zakona
ali če zanjo ni usposobljen v skladu s 6. členom tega zakona,
-       
opozorilo zdravilcu, da zdravilski sistem ali zdravilsko metodo izvaja v
skladu z zdravilskimi standardi,
-       
odvzem licence in izbris iz registra iz 39. člena tega zakona,
-       
predlog za uvedbo kazenskega postopka,
-       
predlog za uvedbo inšpekcijskega oziroma prekrškovnega postopka.
(3) Če se pri družbi nepravilnosti oziroma pomanjkljivosti,
ki vplivajo na strokovnost in kakovost dela zdravilca, ponavljajo, ji lahko
zbornica odvzame dovoljenje za opravljanje zdravilske dejavnosti.
VII. NADZOR NAD IZVAJANJEM ZAKONA
44. člen
(nadzor)
(1) Nadzor nad izvajanjem zakona opravljajo Zdravstveni
inšpektorat Republike Slovenije, inšpekcijski organ, pristojen za varstvo
osebnih podatkov, in inšpekcijski organi, pristojni za nadzor na področju
varnosti proizvodov.
(2) Zdravstveni inšpektorat Republike Slovenije opravlja
nadzor nad izvajanjem 7. člena, prvega in drugega odstavka 9. člena, drugega
odstavka 9.a. člena ter 10., 11., 17., 20., 21. in 35. člena tega zakona.
(3) Inšpekcijski organ, pristojen za varstvo osebnih
podatkov, opravlja nadzor nad izvajanjem 13. člena tega zakona.
(4) Inšpekcijski organi, pristojni za nadzor na področju
varnosti proizvodov, opravljajo nadzor nad izvajanjem 22. člena tega zakona.
(5) Poleg pooblastil, ki jih ima v skladu z zakonom, ki ureja
inšpekcijski nadzor, lahko inšpektor iz prvega odstavka tega člena:
-       
predlaga zbornici, da se odvzame dovoljenje za opravljanje zdravilske
dejavnosti,
-       
prepove oglaševanje zdravilskih storitev, ki ni v skladu s tem zakonom
in na stroške družbe odredi odstranitev prepovedanih sredstev in načinov
oglaševanja.
45. člen
(prekrškovni organ)
Postopek o prekršku vodi in o njem odloča inšpekcijski organ
iz prvega odstavka prejšnjega člena tega zakona na podlagi predpisov, ki
urejajo njihovo delovanje v okviru pristojnosti, ki jih imajo v skladu s tem
zakonom.
VIII. KAZENSKE DOLOČBE
46. člen
(globe za prekrške zdravilca)
Z globo od 100 do 1.000 eurov se za prekršek kaznuje zdravilec:
1.     
ki uporablja poklicni naslov v nasprotju s 7. členom tega zakona;
2.     
ki ne vodi dokumentacije oziroma je ne vodi v skladu z 10. členom tega
zakona;
3.     
ki uporabniku storitev ne poda pojasnil oziroma ga ne opozori v skladu z
11. členom tega zakona;
4.     
ki uporabnika storitev ne napoti na medicinsko zdravljenje v skladu s
15. členom tega zakona oziroma ga od njega odvrača;
5.     
ki uporabniku storitev omejuje ali krati pravice iz 17. člena tega
zakona;
6.     
za katerega se ugotovi, da ni sporočil spremembe podatkov, vpisanih v
register iz 39. člena tega zakona;
7.     
ki ne omogoči strokovnega nadzora iz 42. člena tega zakona oziroma ga
ovira.
47. člen
(globa za prekršek osebe, ki ni zdravilec)
Z globo 1.200 eurov se za prekršek kaznuje oseba, ki pri
svojem delu uporablja zdravilske sisteme ali zdravilske metode za zdravljenje
uporabnika storitev, in ne pridobi licence, skladno s 36. členom tega zakona.
48. člen
(globe za prekrške družbe)
(1) Z globo od 300 do 1.000 eurov se za prekršek kaznuje
samostojni podjetnik posameznik in posameznik, ki samostojno izvaja zdravilsko
dejavnost:
1.     
ki nima ustreznih prostorov in opreme za izvajanje zdravilske dejavnosti
ali če zdravilske dejavnosti ne izvaja zdravilec z veljavno licenco (drugi odstavek
9. člena tega zakona);
2.     
ki nima na vidnem mestu objavljenega osebnega imena in poklicnega
naslova zdravilca, zdravilsko dejavnost, ki jo izvaja in cenik zdravilskih
storitev (drugi odstavek 9. člena tega zakona);
3.     
ki pred začetkom opravljanja zdravilske dejavnosti ne vloži pisne ali
elektronske prijave (drugi odstavek 9.a člena tega zakona);
4.     
ki ne zavaruje odgovornosti zdravilca, ki pri njem izvaja zdravilsko
dejavnost (drugi odstavek 20. člena tega zakona);
5.     
ki oglašuje zdravilske storitve v nasprotju z 21. členom tega zakona.
(2) Z globo od 600 do 4.000 eurov se za prekršek iz
prejšnjega odstavka kaznuje pravna oseba.
(3) Z globo od 500 do 650 eurov se za prekrške iz prvega
odstavka tega člena kaznuje odgovorna oseba pravne osebe.
(4) Z globo 1.200 eurov se za prekršek kaznuje samostojni
podjetnik posameznik in posameznik, ki samostojno izvaja zdravilsko dejavnost,
če opravlja zdravilsko dejavnost brez dovoljenja iz prvega odstavka 9. člena
tega zakona.
(5) Z globo 20.000 eurov se za prekršek iz prejšnjega
odstavka kaznuje pravna oseba.
(6) Z globo 2.000 eurov se za prekršek iz četrtega odstavka
tega člena kaznuje odgovorna oseba pravne osebe.
49. člen
(globe za prekrške zbornice)
(1) Z globo od 4.000 do 40.000 eurov se za prekršek kaznuje
zbornica:
1.     
če zdravilca po podelitvi licence ne vpiše v register iz 39. člena tega
zakona;
2.     
če ne omogoči pridobitve podatkov iz drugega odstavka 40. člena tega
zakona;
3.     
če k predlogu akta, s katerim se urejajo zadeve s področja javnega
pooblastila, ne pridobi soglasja ministra (41. člen in tretji odstavek 42.
člena);
4.     
če ne izvaja javnih pooblastil v skladu s tem zakonom.
(2) Z globo od 400 do 4.000 eurov se za prekršek iz
prejšnjega odstavka kaznuje tudi odgovorna oseba zbornice.

Zakon o zdravilstvu – ZZdrav (Uradni list RS,
št. 94/07)
vsebuje naslednje prehodne in končne določbe:
»IX. PREHODNE IN KONČNE DOLOČBE
50. člen
(uskladitev delovanja in
vložitev vloge)
Pravne in fizične osebe, ki že opravljajo zdravilsko
dejavnost, svoje delovanje uskladijo z 9. členom tega zakona in v dveh letih od
ustanovitve zbornice vložijo vlogo za pridobitev dovoljenja za opravljanje
zdravilske dejavnosti.
51. člen
(prehodno obdobje za
pridobitev izobrazbe)
Oseba, ki ob uveljavitvi tega zakona že opravlja zdravilsko
dejavnost, in ne izpolnjuje pogoja glede izobrazbe iz prve točke prvega
odstavka 36. člena tega zakona, lahko nadaljuje z izvajanjem te dejavnosti pod
pogojem, da izpolni ta pogoj v roku štirih let od uveljavitve tega zakona.
Zbornica ji za to obdobje izda začasno odločbo.
52. člen
(ustanovitev zbornice)
(1) Zbornica se ustanovi tako, da se na ustanovni skupščini
zbornice sprejme statut zbornice in izvolijo njeni organi. Ustanovno skupščino
skliče ministrstvo najpozneje v dvanajstih mesecih od uveljavitve tega zakona.
(2) Do ustanovitve zbornice opravlja naloge, ki jih zbornica
opravlja kot javno pooblastilo, ministrstvo.
(3) Ustanovne skupščine se lahko udeleži vsaka oseba, ki
predloži dokazila o izpolnjevanju pogojev za pridobitev prve licence, skladno s
36. členom tega zakona, in v roku, določenem v sklicu, prijavi svojo udeležbo
na ustanovni skupščini.
(4) Statut se sprejme in organi zbornice se izvolijo z
dvotretjinsko večino glasov vseh prisotnih članov.
53. člen
(podzakonski predpisi)
(1) Zbornica v treh mesecih od svoje ustanovitve sprejme in
objavi kodeks poklicne etike zdravilcev in standarde zdravilske dejavnosti iz
8. člena tega zakona, predpise iz tretjega odstavka 9., tretjega odstavka 22.
in 42. člena tega zakona, predpiše vsebino izjave, določene v 11. členu tega
zakona in obrazec iz 41. člena tega zakona, ter določi minimalno zavarovalno
vsoto iz tretjega odstavka 20. člena tega zakona.
(2) Predpis iz tretjega odstavka 4. člena, 5. člena in prvega
odstavka 6. člena tega zakona izda minister v roku treh mesecev od dneva
uveljavitve tega zakona.
54. člen
(uveljavitev zakona)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
zdravilstvu – ZZdrav-A (Uradni list RS, št. 87/11)
spreminja 51. člen zakona tako, da se glasi:
»51. člen
(prehodno obdobje za
pridobitev izobrazbe)
Oseba, ki ob uveljavitvi tega zakona že opravlja zdravilsko
dejavnost, in ne izpolnjuje pogoja glede izobrazbe iz prve točke prvega
odstavka 36. člena tega zakona, lahko nadaljuje z izvajanjem te dejavnosti pod
pogojem, da izpolni ta pogoj v roku šestih let od uveljavitve tega zakona.
Zbornica ji za to obdobje izda začasno odločbo.«;
ter vsebuje naslednji prehodni in končno
določbo:
»11. člen
Ne glede na določbo 41. člena zakona do ustanovitve zbornice
minister določi obrazec za pridobitev prve licence, ki se objavi na spletni
strani ministrstva.
12. člen
Do ustanovitve zbornice in sprejema akta iz tretjega odstavka
9. člena zakona, minimalne tehnične zahteve, sanitarno zdravstvene pogoje in
opremo za izvajanje zdravilske dejavnosti določi minister.
Predpis iz tretjega odstavka 9. člena zakona minister izda v
15 dneh od dneva uveljavitve tega zakona.
13. člen
Ta zakon začne veljati petnajsti dan po objavi v Uradnem
listu Republike Slovenije.«.