I. SPLOŠNE DOLOČBE
1. člen
Ta zakon določa odgovornost ljudi za
zaščito živali kot čutečih živih bitij, to je zaščito njihovega življenja,
zdravja in dobrobiti; določa pravila za dobro ravnanje z živalmi; določa, kaj
se šteje za mučenje živali in katera ravnanja oziroma posegi na živalih so
prepovedani; določa pogoje, ki jih je za zaščito živali treba zagotoviti pri
reji in vzreji živali, prevozu, izvajanju določenih posegov in postopkov na
živalih, zakolu in usmrtitvi živali; ureja postopek, pravice in obveznosti v
primerih, ko gre za zapuščene živali in živali v oskrbi; ureja nevladne
organizacije, ki delujejo v javnem interesu na področju zaščite živali; ureja
nadzorstvo nad izvajanjem tega zakona ter določa kazenske sankcije za kršitelje
določb tega zakona.
Ta zakon ureja tudi ravnanje z ribami,
divjadjo in lovskimi psi, če ni s predpisi, ki urejajo ribištvo, divjad in
lovstvo, urejeno drugače.
S tem zakonom se v pravni red Republike
Slovenije prenašata naslednji direktivi Evropske unije:
-       
Direktiva Sveta 98/58/ES z dne 20. julija 1998 o zaščiti rejnih
živali (UL L št. 221 z dne 8. 8. 1998, str. 23), zadnjič
spremenjena z Uredbo (EU) 2017/625 Evropskega parlamenta in Sveta z dne
15. marca 2017 o izvajanju uradnega nadzora in drugih uradnih dejavnosti,
da se zagotovi uporaba zakonodaje o živilih in krmi, pravil o zdravju in
dobrobiti živali ter zdravju rastlin in fitofarmacevtskih sredstvih, ter o
spremembi uredb (ES) št. 999/2001, (ES) št. 396/2005, (ES)
št. 1069/2009, (ES) št. 1107/2009, (EU) št. 1151/2012, (EU)
št. 652/2014, (EU) 2016/429 in (EU) 2016/2031 Evropskega parlamenta in
Sveta, uredb Sveta (ES) št. 1/2005 in (ES) št. 1099/2009 ter direktiv
Sveta 98/58/ES, 1999/74/ES, 2007/43/ES, 2008/119/ES in 2008/120/ES ter
razveljavitvi uredb (ES) št. 854/2004 in (ES) št. 882/2004 Evropskega
parlamenta in Sveta, direktiv Sveta 89/608/EGS, 89/662/EGS, 90/425/EGS,
91/496/EGS, 96/23/ES, 96/93/ES in 97/78/ES ter sklepa Sveta 92/438/EGS (Uredba
o uradnem nadzoru) (UL L št. 95 z dne 7. 4. 2017, str. 1);
-       
Direktiva 2010/63/EU Evropskega parlamenta in Sveta z dne
22. septembra 2010 o zaščiti živali, ki se uporabljajo v znanstvene namene
(UL L št. 276 z dne 20. 10. 2010, str. 33; v nadaljnjem
besedilu: Direktiva 2010/63/EU), zadnjič spremenjena z Uredbo (EU) 2019/1010
Evropskega parlamenta in Sveta z dne 5. junija 2019 o uskladitvi
obveznosti poročanja na področju zakonodaje, povezane z okoljem, ter spremembo
uredb (ES) št. 166/2006 in (EU) št. 995/2010 Evropskega parlamenta in
Sveta, direktiv 2002/49/ES, 2004/35/ES, 2007/2/ES, 2009/147/ES in 2010/63/EU
Evropskega parlamenta in Sveta, uredb Sveta (ES) št. 338/97 in (ES)
št. 2173/2005 ter Direktive Sveta 86/278/EGS (UL L št. 170 z dne
25. 6. 2019, str. 115).
S tem zakonom se podrobneje ureja izvajanje
naslednjih Uredb Evropske unije:
-       
Uredbe Sveta (ES) št. 1/2005 z dne 22. decembra 2004 o zaščiti
živali med prevozom in postopki, povezanimi z njim, in o spremembi Direktiv
64/432/EGS in 93/119/ES ter Uredbe (ES) 1255/97 (UL L št. 3 z dne
5. 1. 2005, str. 1), zadnjič spremenjene z Uredbo (EU) 2017/625
Evropskega parlamenta in Sveta z dne 15. marca 2017 o izvajanju uradnega
nadzora in drugih uradnih dejavnosti, da se zagotovi uporaba zakonodaje o
živilih in krmi, pravil o zdravju in dobrobiti živali ter zdravju rastlin in
fitofarmacevtskih sredstvih, ter o spremembi uredb (ES) št. 999/2001, (ES)
št. 396/2005, (ES) št. 1069/2009, (ES) št. 1107/2009, (EU)
št. 1151/2012, (EU) št. 652/2014, (EU) 2016/429 in (EU) 2016/2031
Evropskega parlamenta in Sveta, uredb Sveta (ES) št. 1/2005 in (ES)
št. 1099/2009 ter direktiv Sveta 98/58/ES, 1999/74/ES, 2007/43/ES,
2008/119/ES in 2008/120/ES ter razveljavitvi uredb (ES) št. 854/2004 in
(ES) št. 882/2004 Evropskega parlamenta in Sveta, direktiv Sveta
89/608/EGS, 89/662/EGS, 90/425/EGS, 91/496/EGS, 96/23/ES, 96/93/ES in 97/78/ES
ter sklepa Sveta 92/438/EGS (UL L št. 95 z dne 7. 4. 2017,
str. 1);
-       
Uredbe Sveta (ES) št. 1099/2009 z dne 24. septembra 2009 o
zaščiti živali pri usmrtitvi (UL L št. 303 z dne 18. 11. 2009,
str. 1), zadnjič spremenjene z Izvedbeno uredbo Komisije (EU) 2018/723 z
dne 16. maja 2018 o spremembi prilog I in II k Uredbi Sveta (ES)
št. 1099/2009 o zaščiti živali pri usmrtitvi v zvezi z odobritvijo
omamljanja z nizkim zračnim tlakom (UL L št. 122 z dne 17. 5. 2018,
str. 11).
2. člen
Zaščita živali po tem zakonu je dolžnost
vseh pravnih in fizičnih oseb, ki so v kakršnemkoli odnosu do živali, zlasti pa
skrbnikov živali; lokalnih skupnosti in države; veterinarskih, živinorejskih,
znanstveno-raziskovalnih in pedagoških zavodov; lovskih, kinoloških in drugih
organizacij, ki združujejo rejce živali; društev proti mučenju živali in drugih
društev, ki so se ustanovila za uveljavljanje in izvajanje deklaracije o
pravicah in zaščiti živali.
3. člen
Nihče ne sme brez utemeljenega razloga
povzročiti živali trpljenja, bolezni ali smrti.
4. člen
Mučenje živali je:
-       
vsako ravnanje ali opustitev ravnanja, storjeno naklepno ali iz
malomarnosti, ki živali povzroči hujšo poškodbo ali dalj časa trajajoče ali
ponavljajoče trpljenje, ali škodi njenemu zdravju;
-       
nepotrebna ali neprimerna usmrtitev živali.
5. člen
V tem zakonu uporabljeni izrazi pomenijo:
1.     
dobaviteljska organizacija laboratorijskih živali (v nadaljnjem
besedilu: dobaviteljska organizacija) je fizična ali pravna oseba razen vzrejne
organizacije laboratorijskih živali, ki dobavlja živali z namenom njihove
uporabe v postopkih ali v znanstvenoraziskovalnem ali izobraževalnem delu na
izoliranih organih, tkivih in truplih v ta namen usmrčenih živali;
2.     
dovoljenje za projekt je odločba upravnega organa, pristojnega za
veterinarstvo, o odobritvi projekta, v okviru katerega se izvajajo postopki na
živalih;
3.     
hišne živali so psi, domače mačke, sobne ptice, mali glodavci,
terarijske, akvarijske in druge živali, ki so namenjene za družbo, varstvo ali
pomoč človeku;
4.     
javno mesto je javni kraj, kot je opredeljen v zakonu, ki ureja varstvo
javnega reda in miru, razen površin, na katerih ni oziroma ni pričakovati
večjega števila ljudi;
5.     
javno zbiranje pomeni organiziran javni shod ali organizirano javno
prireditev, kot ju opredeljuje zakon, ki ureja javna zbiranja (npr. razstave,
tekmovanja in predstave);
6.     
laboratorijske živali so živali, ki se vzrejajo z namenom njihove
uporabe v postopkih ali v znanstvenoraziskovalnem ali izobraževalnem delu na
izoliranih organih, tkivih in truplih v ta namen usmrčenih živali;
7.     
motnja v obnašanju je oblika obnašanja, ki glede na pogostnost ali potek
odstopa od obnašanja pripadnikov iste vrste živali v razmerah, ki jim
dovoljujejo v celoti razviti vrsti značilno obnašanje;
8.     
načelo 3R je skupek načela zamenjave uporabe živali v postopkih z
metodami, ki ne zahtevajo njihove uporabe, načela uporabe čim manjšega števila
živali v postopkih in načela izboljšanja pogojev reje in oskrbe živali v
postopkih ter izvajanja postopkov;
9.     
nevarne živali so živali, ki ogrožajo okolico zaradi svoje
neobvladljivosti, izločajo človeku nevarne strupe oziroma kažejo napadalno vedenje
do človeka;
10.  
nezdružljive živali pri nastanitvi so živali, ki si lahko medsebojno
povzročijo nezaželeno brejost, poškodbe ali smrt;
11.  
omamljanje živali je kakršenkoli dovoljeni postopek, ki povzroči stanje
neobčutljivosti, ki traja, dokler žival ni mrtva, in se ji na ta način prihrani
trpljenje, ki se mu je mogoče izogniti;
12.  
pastirski pes je pes, ki je vzgojen za namen varovanja tropa ali črede
pred zvermi, je prisoten v tropu ali čredi in je za izvajanje naloge varovanja
tropa ali črede kot pastirski pes vpisan v centralni register hišnih živali;
13.  
pes pomočnik invalidov je pes, ki je šolan ali je v postopku šolanja za
pomoč invalidom in spremlja invalidno osebo ali svojega trenerja;
14.  
pes vodič slepih je pes, ki je šolan ali je v postopku šolanja za
vodenje slepih in spremlja slepo ali slabovidno osebo ali svojega trenerja;
15.  
postopek na živali pomeni postopek iz 1. točke 3. člena Direktive
2010/63/EU;
16.  
prevoz živali je postopek, povezan s premeščanjem živali s prevoznim
sredstvom, in traja od natovarjanja živali v kraju izvora do raztovarjanja
živali v namembnem kraju;
17.  
pristojna veterinarska organizacija je veterinarska organizacija s
koncesijo za cepljenje psov proti steklini v skladu z zakonom, ki ureja
veterinarstvo;
18.  
projekt je program dela, ki ima opredeljen znanstveni cilj in vključuje
posamezni postopek, serijo postopkov ali več serij postopkov na živalih;
19.  
prostoživeče mačke so potomke domačih mačk, ki živijo v okolju neodvisno
od človeka in se stiku s človekom izogibajo;
20.  
prostoživeče živali so živali prosto živečih živalskih vrst, kot jih
določa zakon, ki ureja ohranjanje narave;
21.  
rejne živali so kopitarji, parkljarji, perutnina, kunci, kožuharji in
druge živali, ki se vzrejajo ali redijo za proizvodnjo hrane, volne, kož, krzna
ali za druge gospodarske namene;
22.  
skrbnik živali je pravna ali fizična oseba, ki odgovarja za žival, ne
glede na to, ali je njen lastnik ali zanjo le skrbi. Skrbnik zapuščene živali
je imetnik zavetišča oziroma občina, če ne zagotovi zavetišča;
23.  
snemanje pomeni postopek izdelave posnetka v komercialne namene, v katerem
vodeno nastopajo živali;
24.  
strokovnjak za dobrobit živali je oseba, ki mora imeti najmanj
izobrazbo, pridobljeno po študijskem programu druge stopnje, oziroma izobrazbo,
ki ustreza ravni izobrazbe, pridobljeni po študijskih programih druge stopnje,
in je v skladu z zakonom, ki ureja slovensko ogrodje kvalifikacij, uvrščena na
8. raven, v vseh primerih s področja veterinarstva, medicine, biologije ali
zootehnike, in je usposobljen s področja znanosti o uporabi živali v znanstvene
namene;
25.  
tehnopatije so poškodbe ali bolezenske spremembe, ki nastanejo
neposredno ali posredno zaradi neustreznega bivališča, opreme ali sistema reje;
26.  
terapevtski pes je pes, ki je skladno s standardom »Terapevtski psi SIST
1192« šolan za različne oblike pomoči in podpore v vzgojno izobraževalnih,
socialno varstvenih in zdravstvenih programih;
27.  
trpljenje živali so bolečine, strah, poškodbe, pohabljenje,
degeneracija, hiranje ali obolevanje ter čezmerno in nepotrebno vznemirjanje,
ki jih povzroči človek;
28.  
ugriz je poškodba živali ali človeka, ki jo povzroči pes z zobmi, pri
čemer pride do prekinitve kontinuitete kože ali sluznice;
29.  
uporabniška organizacija je fizična ali pravna oseba, ki uporablja
živali v postopkih;
30.  
usmrtitev živali je predpisan postopek odvzema življenja živali;
31.  
vzrejna organizacija je fizična ali pravna oseba, ki vzreja oziroma redi
živali iz Priloge 1 Direktive 2010/63/EU z namenom njihove uporabe v postopkih
ali za znanstvenoraziskovalno ali izobraževalno delo na izoliranih organih,
tkivih in truplih v ta namen usmrčenih živali ali prednostno za ta namen vzreja
druge živali, bodisi za dobiček bodisi ne;
32.  
zakol živali je usmrtitev živali za prehrano ljudi;
33.  
zapuščene živali so najdene, oddane ali odvzete hišne živali;
34.  
zavetišče je objekt, v katerem se poskrbi za pomoč, oskrbo in namestitev
zapuščenih živali;
35.  
živali so živi vretenčarji razen človeka, ki so sposobne čutiti, saj
imajo razvite sisteme za zaznavo in obdelavo bolečih dražljajev;
36.  
živali v oskrbi so zapuščene, rejne in prostoživeče živali, ki so
najdene, odvzete, ali oddane in so potrebne oskrbe ter nimajo primerne oskrbe
po drugi zakonodaji;
37.  
živali v postopkih so živali, ki so vzrejene z namenom uporabe v
postopkih, vključno z larvalnimi oblikami, ki se samostojno prehranjujejo, in
fetalnimi oblikami sesalcev od zadnje tretjine normalnega prenatalnega razvoja
ter zgodnejše razvojne stopnje živali, če se jih pusti pri življenju po tej
razvojni stopnji in bodo zaradi izvedenih postopkov občutile bolečino,
trpljenje, stisko ali trajne poškodbe, potem ko dosežejo to razvojno stopnjo.
Za živali v postopkih se štejejo tudi živi glavonožci, ki se uporabljajo ali so
namenjeni uporabi v postopkih.
5.a člen
Upravni organ, pristojen za veterinarstvo,
vodi in vzdržuje centralni register hišnih živali za namen vodenja postopkov in
odločanja v skladu s tem zakonom in zakonom, ki ureja veterinarska merila
skladnosti. Pooblaščene osebe organov, pooblaščenih veterinarskih organizacij,
zavetišč in antirabičnih ambulant dostopajo do centralnega registra hišnih
živali v obsegu, ki je potreben za opravljanje nalog po tem zakonu in zakonu,
ki ureja veterinarska merila skladnosti.
Centralni register hišnih živali ni javni
register.
Osebne podatke iz tretjega in šestega
odstavka 6. člena ter drugega odstavka 6.a člena tega zakona za vodenje in
vzdrževanje centralnega registra hišnih živali ter za vodenje postopkov in
odločanje v skladu s tem zakonom in zakonom, ki ureja veterinarska merila
skladnosti, obdelujejo pooblaščene osebe organov, pooblaščenih veterinarskih
organizacij, zavetišč in antirabičnih ambulant.
Upravni organ, pristojen za veterinarstvo,
in pristojne veterinarske organizacije pridobijo navedene osebne podatke od
lastnikov psov in lastnikov drugih hišnih živali ter za potrebe preverjanja
točnosti pridobljenih podatkov tudi iz centralnega registra prebivalstva.
Pristojne veterinarske organizacije lahko
uporabljajo pridobljene osebne podatke za izvedbo postopkov, predpisanih s tem
zakonom in z zakonom, ki ureja veterinarska merila skladnosti.
Posameznik lahko uveljavlja pravico do
seznanitve z lastnimi osebnimi podatki in popravka lastnih osebnih podatkov pri
katerikoli pristojni veterinarski organizaciji ali upravnem organu, pristojnem
za veterinarstvo. Pristojna veterinarska organizacija ob obisku lastniku ali
skrbniku hišne živali na njegovo pisno zahtevo posreduje podatke iz tretjega in
četrtega odstavka 6. člena ter drugega odstavka 6.a člena tega zakona ob
predhodnem preverjanju identitete. Predlog zahteve je dostopen na osrednjem
spletnem mestu državne uprave.
Upravni organ, pristojen za veterinarstvo,
lahko pridobiva osebne podatke iz tretjega in šestega odstavka 6. člena
ter drugega odstavka 6.a člena tega zakona iz centralnega registra prebivalstva
tudi z neposrednim elektronskim dostopom ali s povezavo med centralnim
registrom prebivalstva in centralnim registrom hišnih živali ter jih lahko
vpogleda, prepiše ali izpiše in nadalje obdeluje v postopkih v skladu s tem
zakonom in zakonom, ki ureja veterinarska merila skladnosti.
6. člen
Lastnik psa zagotovi, da je pes do
dopolnjenega osmega tedna starosti označen na predpisan način.
Lastnik psa prijavi lastništvo psa v sedmih
dneh od njegove pridobitve, lastnik psa mladiča iz lastne vzreje pa lastništvo
prijavi pristojni veterinarski organizaciji najpozneje do dopolnjenega osmega
tedna starosti mladiča.
Lastnik psa ob prijavi iz prejšnjega
odstavka sporoči, pristojna veterinarska organizacija pa vnese v centralni
register hišnih živali naslednje podatke:
-       
o psu;
-       
o izvoru psa;
-       
da gre za pastirskega psa;
-       
osebno ime ali firmo, naslov prebivališča ali sedež, enotno matično
številko občana (v nadaljnjem besedilu: EMŠO) ali matično številko pravne osebe
ter telefonsko številko oziroma naslov elektronske pošte (v nadaljnjem
besedilu: kontaktni podatki) lastnika psa oziroma za službene pse podatke o
državnem organu;
-       
osebno ime, naslov prebivališča, EMŠO in kontaktne podatke fizične
osebe, ki je v pravni osebi oziroma državnem organu določena kot skrbnik psa.
Lastnik psa sporoči:
-       
pristojni veterinarski organizaciji spremembo lastništva psa, pogin ali
evtanazijo psa, če ni izvedena v pristojni veterinarski organizaciji;
-       
pristojni veterinarski organizaciji ali zavetišču pobeg ali odtujitev
psa;
-       
pristojni veterinarski organizaciji status pastirskega psa.
Pristojna veterinarska organizacija in
zavetišče podatke iz prejšnjega odstavka vneseta v centralni register hišnih
živali.
Če je lastnik psa fizična oseba, se lahko v
centralni register hišnih živali kot lastnik vpiše le oseba, ki je dopolnila 18
let, pri čemer se starost lastnika ugotavlja z vpogledom v osebni dokument. Če
postane lastnik psa oseba, mlajša od 18 let, se v centralni register hišnih
živali do njene polnoletnosti vpiše njen zakoniti zastopnik, ki je v tem času
nosilec vseh pravic in obveznosti iz tega zakona.
Izvor psa se za pse, skotene v Republiki
Sloveniji, izkazuje s številko mikročipa ali druge označitve matere psa. Če je
pes posvojen iz zavetišča, se kot izvor psa šteje zavetišče. Pri trgovanju,
uvozu ali nekomercialnem premiku psa se izvor psa izkazuje s predpisanim
dokumentom, ki žival spremlja. Skrbnik, ki ne more predložiti podatka o izvoru
psa, mora psa oddati v zavetišče, ki ga obravnava kot zapuščeno žival.
Način označitve iz prvega odstavka tega
člena in podrobnejše podatke o psu iz prve alineje tretjega odstavka tega
člena, ki se vodijo v centralnem registru hišnih živali, predpiše minister,
pristojen za veterinarstvo (v nadaljnjem besedilu: minister).
6.a člen
Lastništvo domače mačke se izkazuje z
označitvijo mačke na predpisan način ter z vpisom mačke in lastnika v centralni
register hišnih živali.
Lastnik mačke ob prijavi sporoči, pristojna
veterinarska organizacija pa v centralni register hišnih živali vnese naslednje
podatke:
-       
o mački;
-       
osebno ime ali firmo, naslov prebivališča ali sedež, EMŠO ali matično številko
pravne osebe ter kontaktne podatke lastnika mačke;
-       
osebno ime, naslov prebivališča, EMŠO in kontaktne podatke fizične
osebe, ki je v pravni osebi določena kot skrbnik mačke.
Lastnik mačke sporoči:
-       
pristojni veterinarski organizaciji spremembo lastništva mačke, pogin
ali evtanazijo mačke, če ni izvedena v pristojni veterinarski organizaciji;
-       
pristojni veterinarski organizaciji ali zavetišču pobeg ali odtujitev
mačke.
Pristojna veterinarska organizacija in
zavetišče podatke iz prejšnjega odstavka vneseta v centralni register hišnih
živali.
Način označitve iz prvega odstavka tega
člena in podrobnejše podatke o mački iz prve alineje drugega odstavka tega
člena, ki se vodijo v centralnem registru hišnih živali, predpiše minister.
6.b člen
Vrste prostoživečih živalskih vrst, ki so
po svoji naravi nevarne zaradi velikosti, neobvladljivosti, ki izločajo človeku
nevarne strupe, in vrste živali, katerih zadrževanje v ujetništvu je z vidika
zadovoljevanja njihovih etoloških potreb zahtevno, se določijo na seznamu
prepovedanih vrst živali. Take živali lahko poseduje le živalski vrt, ki
izpolnjuje pogoje po predpisih, ki urejajo ohranjanje narave.
Če žival iz prejšnjega odstavka poseduje
druga pravna ali fizična oseba ali se taka žival najde, inšpektor za ohranjanje
narave tako žival odvzame in jo odda v živalski vrt iz prejšnjega odstavka ali
zunaj Republike Slovenije, če to ni mogoče, pa odredi usmrtitev.
Seznam prepovedanih vrst živali določi
minister v soglasju z ministrom, pristojnim za ohranjanje narave.
Določbe tega člena se ne uporabljajo za
posedovanje in ravnanje z živalmi v postopkih.
6.c člen
Fizične in pravne osebe lahko posedujejo
živali živalskih vrst, ki so udomačene ali po svoji naravi niso nevarne zaradi
velikosti, neobvladljivosti, ne izločajo človeku nevarnih strupov in niso
zahtevne za oskrbo ter so določene na seznamu dovoljenih vrst živali.
Seznam dovoljenih vrst živali določi
minister v soglasju z ministrom, pristojnim za ohranjanje narave.
Na seznam iz prejšnjega odstavka se lahko
dodatno uvrsti živalska vrsta, ki ni uvrščena na seznam prepovedanih vrst
živali in za katero je mogoče dokazati:
1.     
da ta vrsta živali ne predstavlja posebne nevarnosti za življenje ali
zdravje ljudi (zaradi agresivnosti, strupenosti, velikosti, neobvladljivosti
ipd.);
2.     
da ta vrsta ne predstavlja tveganja za biodiverziteto in ohranitev
okolja, ker ne obstajajo znaki, da bi se osebki, ki iz ujetništva pobegnejo v
naravo, lahko prilagodili in predstavljali nevarnost za biodiverziteto oziroma
nevarnost za ohranitev okolja;
3.     
da je mogoče za živali te vrste enostavno zagotavljati dobrobit v smislu
zagotavljanja ustreznih bivalnih pogojev ter oskrbe ob upoštevanju njihovih
bistvenih fizioloških, etoloških in ekoloških potreb;
4.     
da je na voljo dovolj poljudnih podatkov (bibliografskih enot) o
bivalnih pogojih in oskrbi osebkov te vrste v ujetništvu.
Pobudo za spremembo seznama dovoljenih vrst
živali lahko poda pravna ali fizična oseba, ki pisni predlog s strokovno
utemeljitvijo vseh točk iz prejšnjega odstavka pošlje na ministrstvo, pristojno
za veterinarstvo, ki prejeto pobudo pošlje v mnenje strokovnemu svetu za
zaščito živali.
Mnenje strokovnega sveta vsebuje oceno
okoliščin iz vseh točk tretjega odstavka tega člena in mnenje o primernosti
uvrstitve vrste na seznam dovoljenih vrst živali.
O negativnem mnenju strokovnega sveta za
zaščito živali ministrstvo, pristojno za veterinarstvo, seznani pobudnika.
Vsebina mnenja se objavi na osrednjem spletnem mestu državne uprave.
6.č člen
Živali, ki niso na seznamu iz tretjega
odstavka 6.b člena tega zakona ali drugega odstavka prejšnjega člena, lahko
poleg živalskega vrta iz prvega odstavka 6.b člena tega zakona poseduje tudi:
-       
živalskemu vrtu podoben prostor, ki izpolnjuje pogoje po predpisih, ki
urejajo ohranjanje narave;
-       
pravna ali fizična oseba, ki poseduje in uporablja te živali v skladu s
predpisi, ki urejajo divjad in lovstvo.
Če žival iz prejšnjega odstavka poseduje
druga pravna ali fizična oseba ali je taka žival najdena, inšpektor, pristojen
za ohranjanje narave, tako žival odvzame in jo odda fizični ali pravni osebi iz
prejšnjega odstavka ali zunaj Republike Slovenije, če to ni mogoče, pa odredi
usmrtitev.
Določbe tega člena se ne uporabljajo za
posedovanje in ravnanje z živalmi v postopkih.
II. ZAŠČITA ŽIVALI
1. Reja živali
7. člen
Skrbnik živali mora živali zagotoviti:
-       
bivališče, hrano, vodo in oskrbo na način, ki je glede na vrsto živali,
pasmo, starost, stopnjo razvoja, prilagoditve in udomačitve primeren njenim
fiziološkim in etološkim potrebam v skladu z ustaljenimi izkušnjami in
znanstvenimi spoznanji;
-       
svobodo gibanja, primerno živali glede na njeno vrsto, pasmo, starost,
stopnjo razvoja, prilagoditve in udomačitve, ki preprečuje nepotrebno
trpljenje;
-       
dovolj prostora, če je privezana ali zaprta, glede na njene fiziološke
in etološke potrebe v skladu z ustaljenimi izkušnjami in znanstvenimi
spoznanji;
-       
svetlobo, toploto, vlažnost, kroženje zraka, zračenje, koncentracijo
plinov, higieno in intenzivnost hrupa v prostoru, kjer je žival, ki ustreza
njeni vrsti in stopnji razvoja, prilagoditvi in udomačitvi, fiziološkim in
etološkim potrebam ter predpisanim higienskim pogojem;
-       
ločeno nastanitev nezdružljivih živali.
Skrbnik živali mora preprečevati napake v
reji, ki povzročajo tehnopatije in motnje v obnašanju.
Če je opustitev iz prvega in drugega
odstavka tega člena storjena naklepno in nastanejo posledice iz 4. člena tega
zakona, se šteje, da gre za mučenje živali.
7.a člen
Skrbniki živali in osebe, ki pri
opravljanju dejavnosti, povezanih z živalmi, prihajajo z njimi v neposreden
stik, morajo imeti osnovno znanje o potrebah živali glede vode, hrane,
primernega okolja, vrsti značilnega obnašanja ter o predpisih glede dobrobiti
in zaščite živali (v nadaljnjem besedilu: osnovno znanje o živalih).
Če skrbnik živali ustrezno skrbi za svojo
žival oziroma ustrezno ravna z njo, se šteje, da ima ustrezno osnovno znanje o
živali.
Ne glede na prejšnji odstavek je za
skrbnike rejnih živali za pridobitev osnovnega znanja o živalih obvezno
usposabljanje iz četrtega odstavka tega člena, če tako določa predpis
Skupnosti.
Osebe, ki pri opravljanju dejavnosti,
povezanih z živalmi, prihajajo z njimi v neposreden stik, osnovno znanje o
živalih pridobijo na usposabljanjih, za katera upravni organ, pristojen za
veterinarstvo, potrdi program in izvajalca. Udeleženci po opravljenem
usposabljanju opravijo izpit in pridobijo potrdilo o opravljenem usposabljanju,
ki velja deset let.
Ne glede na drugi, tretji in četrti
odstavek tega člena se za osebe, ki so uspešno zaključile izobraževanje po
učnih programih, v katere so bile vključene vsebine iz prvega odstavka tega
člena na poklicnih, srednjih, visokošolskih strokovnih ali univerzitetnih
programih izobraževanja, šteje, da imajo že pridobljeno osnovno znanje o
živalih, če ni s predpisom iz tretjega odstavka tega člena določeno drugače.
Skrbnik živali, ki mu je s pravnomočno
odločbo ugotovljena kršitev prvega oziroma drugega odstavka prejšnjega člena in
mu je odvzeta ena ali več živali zaradi zaščite njihove dobrobiti, pa želi
posedovati žival, mora pridobiti osnovno znanje o živalih na usposabljanju iz
četrtega odstavka tega člena.
Usposabljanja iz četrtega odstavka tega
člena izvajajo pravne ali fizične osebe, ki so registrirane za dejavnost
izobraževanja in izpolnjujejo pogoje glede strokovne usposobljenosti predavateljev,
glede prostorov in opreme ter predložijo program usposabljanja, ki ga odobri
upravni organ, pristojen za veterinarstvo. O izvedenih usposabljanjih vodijo
evidenco, ki vsebuje naslednje podatke o udeležencih usposabljanj: osebno ime,
naslov prebivališča, datum rojstva, vrsto in vsebino usposabljanja ter datum
usposabljanja in zaporedno številko potrdila o opravljenem usposabljanju.
Osebni podatki iz prejšnjega odstavka se
obdelujejo za vodenje in vzdrževanje evidence o izvedenih usposabljanjih,
usposobljenih osebah in za odločanje v skladu s tem zakonom ter se hranijo za
obdobje veljavnosti potrdila o opravljenem usposabljanju.
Podrobnejše vsebine programov usposabljanj,
pogoje za predavatelje in podrobnejše vsebine glede evidenc o izvedenih usposabljanjih
predpiše minister.
Določbe tega člena se ne uporabljajo za
osebe iz 20.b člena tega zakona ter za vodnike in konjenike oziroma
skrbnike psov in konj državnih organov, ki osnovno znanje pridobijo v
specialnih programih usposabljanja v državnih organih.
8. člen
Bolne, poškodovane in onemogle živali
morajo biti takoj ustrezno oskrbljene.
Zagotovljena mora biti ustrezna ločena
namestitev bolnih, poškodovanih ali onemoglih živali.
Skrbnik živali mora zagotoviti redno
preverjanje zdravstvenega stanja in dobrobiti živali, kar mora biti opravljeno
tako pogosto, da se prepreči nepotrebno trpljenje živali. Stanje rejnih živali
v intenzivnih rejah mora biti preverjeno vsaj enkrat dnevno, o čemer mora
voditi predpisane evidence.
Podrobnejše pogoje o evidencah iz prejšnjega
odstavka predpiše minister.
9. člen
Skrbnik živali mora poskrbeti, da je
tehnična oprema v rejah vsaj enkrat dnevno pregledana in da so morebitne okvare
odpravljene v najkrajšem času. Če to ni možno, je treba z uporabo nadomestnih
metod krmljenja in napajanja ter vzdrževanja higiene zavarovati zdravje in
dobro počutje živali.
Če se uporablja umetno prezračevanje
bivališča živali, mora biti zagotovljen rezervni sistem, ki zadošča za
ohranitev zdravja in dobrega počutja živali do odprave napake na osnovnem
sistemu, in alarmi sistem, ki opozarja skrbnika na okvaro v prezračevalnem
sistemu. Alarmni sistem mora biti redno vzdrževan in preizkušan na predpisan
način.
10. člen
Hišne živali se lahko osebam, mlajšim od 18
let, prodaja, oddaja ali podarja le ob navzočnosti enega od staršev ali
skrbnika.
Prodajalec, zaposleni v zavetišču ali
oseba, ki podarja hišno žival, sme od vsake osebe, za katero domneva, da ne
izpolnjuje pogoja iz prejšnjega odstavka, zahtevati, da predhodno izkaže svojo
starost z javno listino, s katero se dokazuje istovetnost oseb. Če oseba to
odkloni, se ji ne sme prodati, oddati ali podariti hišne živali.
Pri oglaševanju psov za namen prodaje ali
drugačnega načina spremembe lastništva mora ponudnik oglasa navesti podatke o
označitvi oglaševanega psa ali podatke o izvoru v skladu s sedmim odstavkom
6. člena tega zakona za mladiče, mlajše od osmih tednov. Ponudnik
oglaševalskega prostora mora pri objavi oglasov preveriti, ali ponudnik oglasa
navaja predpisane podatke.
11. člen
Skrbnik hišne živali, mora z osamitvijo,
kontracepcijo, sterilizacijo ali kastracijo živali preprečiti rojstvo
nezaželenih živali oziroma tistih živali, katerim ne more ali noče zagotoviti
oskrbe po tem zakonu.
Skrbnik živali mora z ustrezno vzgojo in
šolanjem oziroma z drugimi ukrepi zagotoviti, da žival ni nevarna okolici.
Skrbnik psa mora na javnem mestu zagotoviti
fizično varstvo psa tako, da je pes na povodcu.
Določba prejšnjega odstavka se ne uporablja
za:
-       
pse na javnih mestih, ki so s predpisom lokalne skupnosti ali s
privolitvijo lastnika javnega mesta namenjena sprehajanju in druženju psov ter
so ustrezno označena in ograjena tako, da je psom onemogočen pobeg;
-       
lovske pse v času lova v skladu z zakonom, ki ureja lovstvo;
-       
pse pomočnike invalidov;
-       
terapevtske pse v času izvajanja pomoči oziroma podpore.
11.a člen
Nevaren pes je pes, ki ogroža okolico
zaradi svoje neobvladljivosti ali kaže napadalno vedenje do človeka ali je ugriznil
človeka oziroma žival.
Ne glede na prejšnji odstavek se za nevarne
pse ne štejejo:
-       
službeni psi državnih organov, katerih ugriz je posledica izvajanja
službene dolžnosti;
-       
pastirski psi, katerih ugriz se zgodi v času varovanja črede ali tropa na
označenem ograjenem pašniku;
-       
pastirski psi, katerih ugriz se zgodi v času varovanja črede ali tropa
na označenem neograjenem pašniku, kjer je čreda s pastirskim psom pod
neposrednim nadzorom pastirja;
-       
pastirski psi, katerih ugriz se zgodi v času premeščanja črede ob
prisotnosti pastirja;
-       
psi, katerih ugriz je posledica nedovoljenega vstopa osebe v objekt ali
na ograjeno zemljišče, ki je na vhodu označeno z opozorilnim znakom;
-       
psi, katerih ugriz je posledica ravnanja z njimi med veterinarskimi
posegi;
-       
psi, ki še niso dopolnili šest mesecev in so v tem obdobju ugriznili
enkrat, datum skotitve psa pa je bil vnesen v centralni register hišnih živali
že pred ugrizom.
Uradni veterinar v primerih iz prvega
odstavka tega člena v inšpekcijskem postopku izda odločbo, da je pes nevaren,
in ga v centralnem registru hišnih živali označi za nevarnega. Pritožba zoper
odločbo ne zadrži njene izvršitve.
12. člen
Skrbniki živali in prevozniki živali morajo
zagotoviti fizično varstvo nevarnih živali.
Skrbniki nevarnih psov morajo zagotoviti
fizično varstvo psov na enega izmed naslednjih načinov:
-       
da so psi na povodcu in opremljeni z nagobčnikom,
-       
da so zaprti v pesjaku ali objektu,
-       
da so v ograjenem prostoru z ograjo, visoko najmanj 1,8 m, ki je na
vhodu označen z opozorilnim znakom.
Nevarnega psa ni dovoljeno zaupati v
vodenje osebam, ki so mlajše od 16 let.
13. člen
Psi-vodiči slepih,
psi-pomočniki invalidov in
terapevtski psi imajo skupaj s svojim skrbnikom vstop na vsa javna mesta in v
sredstva javnega prevoza.
Psom iz prejšnjega odstavka ni treba imeti
nagobčnika na javnih mestih in v sredstvih javnega prevoza.
Psi iz prvega odstavka tega člena morajo ob
vstopu na javna mesta in v sredstva javnega prevoza nositi oprsnico z vidno
oznako, s katero izkazujejo svoj status, razen če je invalidnost spremljajoče
osebe neposredno razvidna.
14. člen
Skrbniki živali lahko oddajo živali v
hotel, kjer se te živali nastanijo in oskrbujejo na stroške skrbnika živali.
Imetnik hotela za živali je lahko vsaka
pravna ali fizična oseba, če za to izpolnjuje predpisane pogoje.
Izpolnjevanje predpisanih pogojev za
začetek delovanja hotela ugotavlja upravni organ, pristojen za veterinarstvo v
upravnem postopku.
Imetnik hotela prevzema obveznosti skrbnika
za čas nastanitve in oskrbe živali iz prvega odstavka tega člena.
14.a člen
Živali je dovoljeno uporabljati na javnem
zbiranju ali snemanju le, če jim je prihranjeno nepotrebno trpljenje in ne gre
za prepovedano ravnanje iz 15. člena tega zakona ter jim je zagotovljena oskrba
v skladu z etološkimi potrebami glede na vrsto živali. Uporaba živali za nastopanje in prikazovanje v cirkusih je prepovedana.
Če je pričakovati, da bo zaradi dejavnosti
iz prejšnjega odstavka ogrožena dobrobit živali (npr. napor, dolgotrajnost,
izčrpanost), mora organizator zagotoviti prisotnost veterinarja in upoštevati
njegova strokovna navodila.
Podrobnejše pogoje iz prvega in drugega
odstavka tega člena predpiše minister.
15. člen
Prepovedana ravnanja so:
-       
zbadanje živali, stiskanje, natezanje ali zvijanje delov telesa živali,
obešanje, če ne gre za strokovne posege, udarjanje, potapljanje ali drugačno
dušenje živali, metanje, suvanje ali namerno povoženje živali ter spolno
občevanje med človekom in živaljo, z njim izenačeno spolno ravnanje ali kakšno
drugo spolno dejanje zaradi zadovoljevanja človekovih spolnih potreb;
-       
izpostavljanje živali ognju, vročim, jedkim ali strupenim sredstvom ter
drugim fizikalnim ali kemičnim učinkom v nasprotju z določbami tega zakona;
-       
prisilno hranjenje, če to ni v zdravstvene ali v znanstveno-raziskovalne
namene, puljenje perja živi perjadi, trganje rib s trnkov in druga podobna
dejanja v nasprotju z določbami tega zakona;
-       
streljanje živali ne glede na vrsto orožja oziroma strelne naprave;
-       
obmetavanje s petardami ali drugimi pirotehničnimi sredstvi, obmetavanje
s kamenjem ali drugimi predmeti, prodaja in uporaba sredstev (npr. pasti
stopalk in zank), ki žival imobilizirajo tako, da je ne usmrtijo, povzročene pa
so ji poškodbe in bolečina. Ne glede na prejšnji stavek je dovoljena prodaja in
uporaba limanic za zatiranje škodljivih glodavcev;
-       
organiziranje borb živali, uporaba živali za borbe, spodbujanje ter
šolanje živali za borbo z drugo živaljo;
-       
uporaba živih živali za hrano ali vabo; izjemoma je dopustna uporaba
živih živali za hrano, če so pogoji približani pogojem v naravi;
-       
preobremenjevanje živali, uporaba plemensko nezrelih živali (premladih
ali spolno nezrelih živali) za razplod, onemogočanje potrebnega počitka,
preskubljenje perutnine, aplikacija farmacevtskih preparatov ali drugih snovi z
namenom izboljšanja športnih dosežkov (doping) ter uporaba bolne, ranjene,
poškodovane ali ustrahovane živali oziroma njeno fizično izkoriščanje;
-       
vzreja, vzgoja in šolanje na način in s pripomočki, ki živali povzročajo
bolečine ali kako drugače škodijo njenemu zdravju, zlasti pa uporaba, prodaja
in trženje naprav za daljinsko upravljanje ali avtomatskih naprav, ki se
pritrdijo na žival in ob aktiviranju povzročijo električni šok;
-       
preganjanje v naravnem ali urbanem okolju živečih živali razen za
izvajanje veterinarskih ukrepov in za ukrepe za varovanje premoženja na način,
ki živali ne povzroča nepotrebnega trpljenja;
-       
lov na divjad v času lovopusta, lov na vodeče samice v času poleganja in
dojenja mladičev ter neupravičena opustitev zasledovanja obstreljene divjadi;
-       
namerna trajna ali začasna zapustitev živali;
-       
krmljenje živali s snovjo, ki ji povzroča, trpljenje, poškodbe ali smrt;
-       
izpustitev prostoživeče živali, ki je bila vzrejena s pomočjo človeka, v
naravo, če ni pripravljena za preživetje v naravnem okolju;
-       
lov divjadi z namenom gojenja v nasprotju s predpisi o lovstvu in
ribištvu;
-       
zadrževanje prostoživečih živali v neregistriranih živalskih vrtovih;
-       
reja vretenčarjev, ki kažejo sami ali njihovi potomci dedne napake, ki
povzročajo trpljenje živali; ta prepoved ne velja za rejo gensko spremenjenih
organizmov v zaprtem sistemu, če reja poteka v skladu s predpisi, ki urejajo
ravnanje z gensko spremenjenimi organizmi;
-       
posegi na živalih, opravljeni v nasprotju s predpisi;
-       
spodbujanje napadalnosti živali do človeka ali živali, razen za namen
šolanja psov ali uporabe službenih policijskih in vojaških psov;
-       
oddaja več kot enega psa letno, ki ne izhaja iz lastne vzreje, za
denarno nadomestilo;
-       
tek živali, privezane na motorno prometno sredstvo;
-       
reja in lov na živali zgolj zaradi pridobivanja njihovih kožuhov, kož
ali perja;
-       
privezovanje psov;
-       
nastanitev živali na premajhnem prostoru brez možnosti zadostne
rekreacije glede na fiziološke, etološke in ekološke potrebe živali.
Ne glede na prejšnji odstavek so dovoljena
naslednja ravnanja:
a)     odlov živali v skladu s predpisi, ki urejajo lovstvo in ribištvo;
b)     odvzem živali iz narave v skladu s predpisi, ki urejajo ohranjanje
narave, lovstvo in ribištvo;
c)     sokolarjenje v skladu s predpisi o lovstvu;
č)    začasno zadrževanje avtohtonih vrst prostoživečih živali v
ujetništvu z namenom doselitve ali ponovne naselitve te vrste v naravno okolje;
d)     streljanje gojene divjadi v oborah ali uporaba strelnega orožja s
prostim projektilom za namen zakola rejnih živali v skladu s predpisi Unije, ki
urejajo zaščito živali pri zakolu, in predpisi Unije o posebnih higienskih
pravilih za živila živalskega izvora, vendar le kadar živali ni mogoče drugače
fiksirati oziroma bi to fiksiranje ogrožalo varstvo in zaščito ljudi oziroma
živali;
e)     omama, anestezija ali usmrtitev nevarnih živali, če je to povezano
z varstvom in zaščito ljudi oziroma živali;
f)      oddaja psa, ki ne izhaja iz lastne vzreje, za denarno nadomestilo,
če gre za psa iz zavetišča ali za psa v lasti državnih organov;
g)     privezovanje psov zaradi zagotavljanja nadzora in fizičnega varstva
na javnih mestih, zaradi oskrbe, zdravljenja ali šolanja, med vadbo v okviru
tekmovanj, lova ali drugih dejavnosti, v katerih je pes udeležen, za počitek
ali prenočitev na potovanju ali pri bivanju na območjih, kjer je vstop psom
prepovedan.
Če je ravnanje iz prvega odstavka tega
člena storjeno naklepno ali iz malomarnosti in zaradi tega
nastanejo posledice iz 4. člena tega zakona, se šteje, da gre za mučenje
živali.
2. Prevoz živali
16. člen
Prevoz živali in postopki, povezani z njim,
morajo potekati v skladu z Uredbo Sveta št. (ES) 1/2005 z dne 22. decembra 2004
o zaščiti živali med prevozom in postopki, povezanimi z njim, in o spremembi
Direktiv 64/432/EGS in 93/119/ES ter Uredbe (ES) 1255/97 (UL L št. 3 z dne 5.
1. 2005, str. 1, z vsemi spremembami; v nadaljnjem besedilu: Uredba 1/2005/ES).
17. člen
Pri prevozih živali, ki niso urejeni z
Uredbo 1/2005/ES, se šteje za neustrezen prevoz živali:
-       
prevoz živali, ki niso sposobne za prevoz (živali v predpisanem obdobju
pred ali po porodu, bolne ali poškodovane živali ter novorojene živali, pri
katerih popkovina ni povsem zaceljena); ta določba ne velja za bolne ali
poškodovane živali in za živali, ki se prevažajo z namenom zdravljenja, če je
prevoz odobril pristojni veterinarski delavec, ali zaradi znanstvenih raziskav,
če je prevoz odobril pristojni veterinarski delavec ali strokovnjak za dobrobit
živali iz drugega odstavka 20.a člena tega zakona;
-       
prevoz živali v nepokritih cestnih prevoznih sredstvih, v nepokritem
delu plovila ali zrakoplova, če živali niso zavarovane pred vremenskimi
nevšečnostmi in razlikami v klimatskih pogojih;
-       
prevoz živali poleti oziroma v toplih mesecih, v zaprtih prevoznih
sredstvih, zabojnikih, kletkah ipd., če v času prevoza ni zagotovljeno ustrezno
prezračevanje;
-       
prevoz živali, ki so občutljive na temperaturne spremembe, če med
prevozom ni zagotovljena ustrezna temperatura;
-       
prevoz, ki povzroča živali nepotrebno trpljenje zaradi nezadostne
površine, višine, nezadostnega napajanja ali krmljenja živali;
-       
če je namestitev živali v prevoznem sredstvu taka, da so možne poškodbe
ali izpadanje živali iz prevoznega sredstva;
-       
prevoz vodnih živali, če ni zagotovljena zadostna količina vode z
ustrezno temperaturo in kisikom;
-       
prevoz panjev s čebeljimi družinami, če ni zagotovljeno ustrezno
zračenje;
-       
če se skupno z živalmi prevaža blago, ki je škodljivo za zdravje živali;
-       
pošiljanje živali po poštnem povzetju; ta določba ne velja za čebele.
Če je ravnanje iz prvega odstavka tega
člena storjena naklepno in nastanejo posledice iz 4. člena tega zakona, se
šteje, da gre za mučenje živali.
3. Bolne in poškodovane živali ter
izvajanje posegov na živalih
18. člen
Skrbnik živali mora pravočasno zahtevati
veterinarsko pomoč in oskrbo bolnih ali poškodovanih živali, veterinarsko pomoč
pri porodih, kadar je potrebna, in ustrezno nego bolnih, poškodovanih in
onemoglih živali.
19. člen
Pri bolečih posegih na vretenčarjih je
obvezna anestezija. V primerih ko z lokalno anestezijo živali ni mogoče
zanesljivo preprečiti bolečine, je obvezna splošna anestezija živali.
Anestezija ni potrebna, če je tako
predpisano ali če po veterinarski presoji v posameznih primerih ni izvedljiva
ali potrebna. Praviloma anestezija živali ni potrebna, če ni potrebna pri
podobnih posegih na človeku.
Izvajanje bolečih posegov na živalih brez
anestezije v nasprotju s tem zakonom, ki je storjeno naklepno, se šteje za
mučenje živali.
20. člen
Prepovedano je in se šteje za mučenje
živali popolno ali delno amputiranje telesnih delov in popolni ali delni odvzem
ali uničenje organov ali tkiv vretenčarjev, ki je storjeno naklepno, razen če
je:
-       
poseg po veterinarski presoji potreben za ugotavljanje bolezni in za
rešitev ali ozdravljenje živali;
-       
poseg v znanstveno-raziskovalne namene v skladu s predpisi;
-       
sterilizacija oziroma kastracija potrebna za zmanjšanje razmnoževanja
živali, agresivnosti, načina reje ali preprečevanja razmnoževanja živali z
dednimi hibami;
-       
popoln ali delni odvzem organov ali tkiv potreben za transplantacijo, za
vzgajanje celičnih ali tkivnih kultur ali pregled izoliranih organov, tkiv ali
celic, za diagnostične namene ali pripravo gojišč v skladu s predpisi;
-       
poseg pri rejni živali potreben, da se v reji preprečijo večje poškodbe
ali obolenja;
-       
skrajšanje enega uhlja za največ 1/4 pri mački, ki živi prosto v okolju,
izvedeno zaradi označitve sterilizirane oziroma kastrirane živali pod pogojem,
da je poseg opravljen pod splošno anestezijo.
Prepovedani so naslednji posegi:
-       
odstranjevanje krempljev mačkam in odstranjevanje glasilk živalim;
-       
odstranjevanje rožnih nastavkov z uporabo jedkih snovi;
-       
krajšanje kljunov perutnini, razen če je opravljeno z namenom, da se
preprečijo večje poškodbe in obolenja v rejah;
-       
amputacije ali kastracije z elastičnim obročkom;
-       
krajšanje uhljev živalim, razen v primerih iz šeste alinee prejšnjega
odstavka, ali če je poseg po strokovnem mnenju veterinarja v korist živali in ga
opravi veterinar;
-       
krajšanje repov psom, razen če je poseg po strokovnem mnenju veterinarja
v korist živali in ga opravi veterinar;
-       
odstranjevanje analnih mešičkov belim dihurjem, razen če je poseg po
strokovnem mnenju veterinarja v korist živali in ga opravi veterinar.
4. Postopki na živalih in delo na izoliranih tkivih, organih in truplih
predhodno usmrčenih živali
20.a člen
Vzrejne organizacije, dobaviteljske
organizacije in uporabniške organizacije mora pred začetkom opravljanja
dejavnosti odobriti upravni organ, pristojen za veterinarstvo.
Organizacije iz prejšnjega odstavka se
odobrijo, če izpolnjujejo predpisane pogoje glede prostorov, opreme, tehničnih
pripomočkov, kadrov, zagotavljanja zdravstvenega varstva živali v postopkih, odstranjevanja živalskih
stranskih proizvodov ter strokovne podpore za zaščito, dobrobit živali v postopkih in veterinarsko oskrbo.
Upravni organ, pristojen za veterinarstvo, vodi evidenco odobrenih organizacij
z naslednjimi podatki: ime in naslov odobrene organizacije, osebno ime
strokovnjaka za dobrobit živali, vrste živali, številka in datum odločbe o
odobritvi.
Odobrena organizacija imenuje komisijo za
dobrobit živali, ki jo sestavljata strokovnjak za dobrobit živali in njegov
namestnik, v uporabniški organizaciji pa tudi oseba, ki načrtuje ter vodi
postopke in projekte. Komisija za dobrobit živali svetuje v zvezi z dobrobitjo,
nabavo, oskrbo in uporabo živali ter uporabo načela 3R. Nasvete in sprejete
odločitve vodi v pisni obliki in jih hrani pet let.
Odobrene organizacije morajo zagotavljati
ustrezno oskrbo in nastanitev živali v postopkih, predpisano označevanje in identifikacijo živali v postopkih ter vodenje predpisanih
evidenc in poročanje upravnemu organu, pristojnemu za veterinarstvo.
Če se pri izvajanju nadzorstva ugotovi, da
odobrena organizacija ne izpolnjuje več predpisanih pogojev iz drugega in
tretjega odstavka tega člena oziroma če krši obveznosti iz prejšnjega odstavka,
ji uradni veterinar odredi ukrepe in rok za odpravo nepravilnosti. Če
ugotovljene nepravilnosti ogrožajo dobrobit živali v
postopkih, uradni veterinar organizaciji do odprave
nepravilnosti prepove opravljanje dejavnosti iz prvega odstavka tega člena. Če
odobrena organizacija v določenem roku ne izvede odrejenih ukrepov, se
odobritev odvzame in se organizacijo izbriše iz evidence iz drugega odstavka
tega člena.
V času prepovedi opravljanja dejavnosti in
v primeru odvzema odobritve mora organizacija iz prvega odstavka tega člena na
lastne stroške zagotoviti, da ni ogrožena dobrobit živali
v postopkih.
Podrobnejše pogoje za izvajanje tega člena
predpiše minister v soglasju z ministri, pristojnimi za znanost, visoko šolstvo
in okolje.
20.b člen
Osebe, ki v odobrenih organizacijah
opravljajo naloge oskrbe ali usmrtitve živali, izvajajo postopke na živalih,
načrtujejo postopke in vodijo projekte, ter osebe, ki skrbijo za dobrobit
živali, morajo biti ustrezno izobražene in usposobljene.
Usposabljanje oseb iz prejšnjega odstavka
obsega teoretični in praktični del ter pisno preverjanje znanja. Upravni organ,
pristojen za veterinarstvo, vodi evidenco o opravljenem pisnem preverjanju
znanja z naslednjimi podatki o udeležencih usposabljanja: osebno ime, naslov
prebivališča, datum rojstva, stopnja izobrazbe, vrsta in vsebina usposabljanja
ter datum usposabljanja in zaporedna številka potrdila.
Usposabljanje iz tega člena izvajajo pravne
ali fizične osebe, ki so registrirane za dejavnost izobraževanja in
izpolnjujejo pogoje glede strokovne usposobljenosti predavateljev, glede
prostorov in opreme ter predložijo program usposabljanja, ki ga odobri upravni
organ, pristojen za veterinarstvo. O izvedenih usposabljanjih vodijo
evidenco, ki vsebuje naslednje podatke o udeležencih usposabljanj: osebno ime,
naslov prebivališča, datum rojstva, stopnjo izobrazbe, vrsto in vsebino
usposabljanja ter datum usposabljanja in zaporedno številko potrdila o
opravljenem usposabljanju.
Strokovnjak za dobrobit živali v
organizaciji vodi evidenco o vseh usposobljenih osebah, ki delajo z živalmi v
postopkih, z naslednjimi podatki: osebno ime, stopnja izobrazbe, datum
usposabljanja in zaporedna številka izdanega potrdila o opravljenem
usposabljanju.
Podrobnejše pogoje glede usposabljanj,
predavateljev, vsebine programa usposabljanja ter vodenja evidenc o udeležencih
usposabljanj in usposobljenih osebah, evidenc o izvedenih usposabljanjih in
opravljenih izpitih predpiše minister.
Osebni podatki iz drugega, tretjega in
četrtega odstavka tega člena se obdelujejo za vodenje in vzdrževanje evidence o
izvedenih usposabljanjih, usposobljenih osebah ter za odločanje v skladu s tem
zakonom in se hranijo pet let po izvedenem usposabljanju.
21. člen
Postopki na živalih se lahko izvajajo le v
uporabniški organizaciji, ki je odobrena v skladu z 20.a členom tega zakona, in
v okviru projekta, za katerega je bilo izdano dovoljenje za projekt.
Upravni organ, pristojen za veterinarstvo,
odloči o odobritvi projekta po pridobitvi ocene etične komisije iz
23. člena tega zakona o utemeljenosti in obsegu predlaganega projekta. Na
podlagi odločitve o odobritvi izda dovoljenje za projekt, v katerem se navedejo
uporabniška organizacija in sedež, oseba, odgovorna za izvajanje projekta v
skladu z izdanim dovoljenjem za projekt, lokacije, na katerih se bo projekt
izvajal, pogoji, pod katerimi je dovoljeno izvesti predlagane postopke, in
morebitna zahteva za retrospektivno oceno projekta. Projekt se odobri za omejen
čas glede na namen projekta in najdlje za pet let.
Za večkratne generične projekte, ki jih
izvaja ista uporabniška organizacija in se izvajajo za izpolnitev predpisanih
zahtev, proizvodnjo ali diagnostične namene po uveljavljenih metodah, se izda
skupno dovoljenje za projekt.
Ne glede na zakon, ki ureja splošni upravni
postopek, se lahko rok za izdajo dovoljenja za projekt za zapletene ali večdisciplinarne projekte podaljša za petnajst
delovnih dni, o čemer upravni organ, pristojen za veterinarstvo, pred iztekom
roka obvesti vlagatelja.
Za vsako spremembo projekta, ki bi lahko
negativno vplivala na dobrobit živali, je potrebna sprememba ali podaljšanje
dovoljenja za projekt, ki se
izvede po postopku iz drugega odstavka tega člena.
Dovoljenje za projekt se odvzame, če
uporabniška organizacija projekt izvaja v nasprotju z izdanim dovoljenjem za
projekt in to ogroža dobrobit živali. Če ugotovljene nepravilnosti ne ogrožajo
dobrobiti živali, upravni organ, pristojen za veterinarstvo, uporabniški
organizaciji odredi ukrepe in rok za odpravo nepravilnosti. Če uporabniška
organizacija v odrejenem roku ne odpravi nepravilnosti, se ji dovoljenje za
projekt odvzame, pri čemer odvzem ne sme neugodno vplivati na dobrobit živali,
ki se uporabljajo ali so se nameravale uporabiti v postopkih v okviru projekta.
Vodja projekta mora poskrbeti za dobrobit teh živali. Uporabniška organizacija
lahko ponovno zaprosi za dovoljenje za projekt po treh mesecih od izvršljivosti
odločbe o odvzemu dovoljenja za projekt.
Podrobnejšo vsebino ocene iz drugega
odstavka tega člena ter pogoje za spremembo, podaljšanje ali odvzem dovoljenja
za projekt predpiše minister
v soglasju z ministri, pristojnimi za znanost, visoko šolstvo in okolje.
21.a člen
Postopke na živalih je dovoljeno izvajati
le za naslednje namene:
a)     temeljne raziskave;
b)     translacijske ali uporabne raziskave s katerimkoli od naslednjih
ciljev:
- 
odvračanje, preprečevanje, diagnosticiranje ali
zdravljenje bolezni, slabega zdravstvenega stanja, drugih bolezenskih sprememb
ali njihovih učinkov pri človeku, živalih ali rastlinah,
- 
ocena, odkrivanje, uravnavanje ali spreminjanje
fizioloških stanj pri človeku, živalih ali rastlinah,
- 
dobrobit živali in izboljšanje proizvodnih
pogojev za živali iz vzreje za kmetijske namene;
c)     razvoj, izdelava ali preizkušanje kakovosti, učinkovitosti in
varnosti zdravil, živil in krme ter drugih snovi ali izdelkov za doseganje
cilja iz prejšnje točke;
č)    zaščita naravnega okolja zaradi varovanja zdravja ali dobrobiti
ljudi ali živali;
d)     raziskave, usmerjene v ohranjanje živalskih vrst;
e)     visokošolsko izobraževanje v skladu z drugim odstavkom
22. člena tega zakona in usposabljanje za pridobitev, ohranjanje ali
izboljšanje strokovnega poklicnega znanja;
f)      sodnomedicinske raziskave.
Za postopek na živali se ne štejejo
neeksperimentalne kmetijske prakse, neeksperimentalne klinične veterinarske
prakse, veterinarska klinična preizkušanja, potrebna za izdajo dovoljenja za
promet z zdravilom za uporabo v veterinarski medicini, prakse, ki se izvajajo
za namene priznane reje živali, in prakse, ki se izvajajo predvsem za namene
identifikacije živali.
Za odobritev projekta mora postopek na
živalih izpolnjevati naslednje splošne pogoje:
a)     izvaja se v okviru projekta;
b)     izvaja se v odobreni uporabniški organizaciji, razen če upravni
organ, pristojen za veterinarstvo, dovoli odstopanje na podlagi znanstvene
utemeljitve;
c)     izvaja se pod splošno ali lokalno anestezijo živali v postopkih,
razen če je to neprimerno glede na namen postopka in se uporablja analgezija
ali druga ustrezna metoda za zagotovitev, da sta trpljenje in stiska živali v
postopkih čim manjša;
č)    izvaja se na laboratorijskih živalih, ki izvirajo iz odobrene
vzrejne organizacije, razen če upravni organ, pristojen za veterinarstvo,
dovoli odstopanje na podlagi znanstvene utemeljitve;
d)     upošteva se načelo 3R;
e)     za izvajanje postopka, oskrbo živali v postopkih ter usmrtitev
živali v postopkih je na kraju samem na voljo dovolj osebja, ki je ustrezno
izobraženo in usposobljeno;
f)      odobrena uporabniška organizacija zagotovi ustrezne naprave in
opremo za učinkovito ter nemoteno izvajanje postopkov.
Postopek na živali ni dovoljen:
a)     če povzroča hudo trpljenje ali stisko, ki sta dolgotrajna in ju ni
mogoče olajšati;
b)     če se priznava druga znanstveno zadovoljiva metoda ali preizkusna
strategija, ki ne zahteva uporabe živih živali;
c)     za preizkušanje bojnih sredstev, kozmetičnih preparatov, tobačnih
ali alkoholnih izdelkov;
č)    brez anestezije, če se uporabljajo sredstva za hromljenje mišic.
Na živalih ogroženih vrst, na primatih,
razen človeka, na živalih, odvzetih iz naravnega okolja, in na zapuščenih
živalih se postopki lahko izvajajo le v skladu s predpisanimi pogoji.
Uporabniške organizacije pri načrtovanju
projektov upoštevajo podatke iz drugih držav članic Evropske unije, pridobljene
s postopki, izvedenimi v skladu s predpisi Evropske unije. Podvajanje tovrstnih
postopkov se dovoli le izjemoma, če je treba zaščititi javno zdravje, varnost
ali okolje. Podvajanje se ne dovoli, če poskusna metoda ali strategija dokazano
ne prinaša novih spoznanj.
Uporabniška organizacija mora:
a)     postopke izvajati v skladu z izdanim dovoljenjem za projekt;
b)     zagotoviti, da se žival po končanem postopku ustrezno zdravi ali
usmrti, če je to potrebno zaradi dobrobiti živali;
c)     v največji mogoči meri preprečiti pogin živali kot končen rezultat
postopka na živali in ga nadomestiti s predčasno usmrtitvijo živali;
č)    zagotoviti, da se žival, ki je že bila uporabljena v enem ali več
postopkih, uporabi v novem postopku le ob upoštevanju predpisanih pogojev,
zlasti glede težavnosti preteklih postopkov in novega postopka ter
zdravstvenega stanja živali.
Upravni organ, pristojen za veterinarstvo,
na spletni strani objavi netehnične povzetke izvedenih projektov, ob
upoštevanju varovanja intelektualne lastnine in zaupnih podatkov.
Izvajanje postopkov na živalih brez
dovoljenja za projekt ali v nasprotju s sedmim odstavkom tega člena, ki je
storjeno naklepno, se šteje za mučenje živali.
22. člen
Prepovedani so postopki na živalih z razvitim živčnim sistemom za zaznavanje bolečin v
izobraževalne namene.
Ne glede na določbe prejšnjega odstavka
lahko upravni organ, pristojen za veterinarstvo, z odločbo v upravnem postopku
dovoli postopke iz prejšnjega odstavka, če se izvajajo
v visokošolskih zavodih po predpisih, ki urejajo visoko šolstvo, ali
raziskovalnih organizacijah po predpisih, ki urejajo raziskovalno dejavnost (v
nadaljnjem besedilu: izvajalec), in so nujni za pridobitev znanj, ki jih pri
svojem delu potrebujejo zdravniki pri posegih na ljudeh ali veterinarji pri
posegih na živalih, in če ciljev postopkov ni mogoče
doseči s pomočjo drugih učnih pripomočkov (film, slika, modeli, preparati
ipd.).
22.a člen
Znanstvenoraziskovalno ali izobraževalno
delo na izoliranih organih, tkivih in truplih v ta namen usmrčenih živali lahko
opravljajo izvajalci del na živalskih tkivih, če so odobreni pri upravnem organu,
pristojnem za veterinarstvo.
Izvajalci del na živalskih tkivih se
odobrijo, če izpolnjujejo predpisane pogoje glede prostorov, opreme in
tehničnih pripomočkov, izobrazbe in usposobljenosti kadrov ter odstranjevanja
živalskih stranskih proizvodov. Upravni organ, pristojen za veterinarstvo, vodi
evidenco odobrenih izvajalcev del na živalskih tkivih z naslednjimi podatki:
ime in naslov izvajalca del na živalskih tkivih, osebno ime strokovnjaka za
dobrobit živali, vrste živali, številka in datum odločbe o odobritvi. Ta
evidenca je sestavni del evidence iz drugega odstavka 20.a člena tega zakona.
Za izvajanje del iz tega člena je dovoljena
le uporaba laboratorijskih glodavcev. Upravni organ, pristojen za
veterinarstvo, lahko na vlogo izvajalca del na živalskih tkivih na podlagi
znanstvene utemeljitve in v skladu z mnenjem etične komisije iz 23. člena tega
zakona dovoli uporabo drugih živalskih vrst.
Ne glede na prejšnji odstavek je v
izobraževalne namene uporaba živali zaščitenih in ogroženih živalskih vrst,
odvzetih iz narave, za delo na izoliranih tkivih, organih in truplih v ta namen
usmrčenih živali prepovedana.
Če se pri izvajanju nadzorstva ugotovi, da
izvajalec del na živalskih tkivih ne izpolnjuje več pogojev iz drugega odstavka
tega člena, če pri nastanitvi, oskrbi ali usmrtitvi živali ne ravna na
predpisan način ali če izvaja dela v nasprotju s priglasitvijo iz šestega
odstavka tega člena, mu uradni veterinar odredi ukrepe in rok za odpravo
nepravilnosti. Če ugotovljene nepravilnosti ogrožajo dobrobit živali, uradni
veterinar izvajalcu del na živalskih tkivih prepove opravljanje del na
izoliranih organih, tkivih in truplih do odprave nepravilnosti. Če izvajalec ne
izvede odrejenih ukrepov ali če krši četrti odstavek, se odobritev odvzame.
Izvajalec lahko ponovno vloži vlogo za odobritev po treh mesecih od
izvršljivosti odločbe o odvzemu odobritve.
Za izvajanje znanstvenoraziskovalnega ali
izobraževalnega dela na izoliranih organih, tkivih in truplih v ta namen
usmrčenih živali mora odobreni izvajalec predhodno priglasiti upravnemu organu,
pristojnemu za veterinarstvo, predvideno vrsto in število živali, njihov izvor
ter namen uporabe.
Ne glede na prvi odstavek tega člena lahko
upravni organ, pristojen za veterinarstvo, dovoli delo na izoliranih organih,
tkivih in truplih v ta namen usmrčenih živali tudi izvajalcu, ki ni odobren, če
gre za enkratno znanstvenoraziskovalno ali izobraževalno delo in če izvajalec
del na živalskih tkivih zagotovi predpisan način usmrtitve ter odstranjevanja
živalskih stranskih proizvodov. Upravni organ, pristojen za veterinarstvo, izda
dovoljenje na podlagi vloge izvajalca.
Za organizacije, odobrene v skladu z drugim
odstavkom 20.a člena tega zakona, se šteje, da so odobrene tudi kot izvajalci
del na živalskih tkivih.
Podrobnejše pogoje za izvajanje tega člena
predpiše minister v soglasju z ministri, pristojnimi za znanost, visoko šolstvo
in okolje.
23. člen
Minister v soglasju z ministri, pristojnimi
za znanost, visoko šolstvo in okolje, ustanovi etično komisijo za postopke na živalih.
Naloge etične komisije so:
-       
izdajanje ocene iz drugega odstavka 21. člena tega zakona o
utemeljenosti in obsegu predlaganega projekta;
-       
izdajanje mnenja iz tretjega odstavka prejšnjega člena o znanstveni
utemeljenosti odstopa od uporabe laboratorijskih živali za delo na izoliranih
organih, tkivih in truplih;
-       
sprejemanje načelnih mnenj v zadevah, povezanih s pridobivanjem, vzrejo,
nastanitvijo, oskrbo in uporabo živali v postopkih, za katere je bilo izdano
dovoljenje za projekt, ter zagotavljanje izmenjave najboljših praks;
-       
izmenjava podatkov o delovanju komisij za dobrobit živali pri
organizacijah iz 20.a člena tega zakona in ocenah projektov ter dobrih praksah
v zvezi s postopki na živalih znotraj Evropske unije;
-       
druge naloge v zvezi s postopki na živalih in delom na izoliranih
organih, tkivih in truplih živali na zahtevo upravnega organa, pristojnega za
veterinarstvo.
Stroške priprave ocene iz prve alinee
prejšnjega odstavka in mnenja iz druge alinee prejšnjega odstavka nosi
predlagatelj.
Člani etične komisije za postopke na živalih so upravičeni do
nadomestila v skladu s predpisi, ki urejajo povračila
sejnin.
Sredstva za izplačilo nadomestil iz
prejšnjega odstavka zagotovi ministrstvo, pristojno za veterinarstvo.
Minister v soglasju z ministri, pristojnimi
za znanost, visoko šolstvo in okolje, izda predpis o natančnejših pogojih za
sestavo, naloge in način dela etične komisije za postopke na živalih.
24. člen
Postopek za izdajo dovoljenja za postopke na živalih, higiensko-tehnični,
organizacijski in kadrovski pogoji, nega in oskrba ter veterinarska oskrba teh
živali, evidenca in poročanje o postopkih na živalih, o posegih in terapiji v izobraževalne namene morajo
biti v skladu s predpisanimi pogoji.
Upravni organ, pristojen za veterinarstvo,
vodi na podlagi prejetih vlog za odobritev projektov in letnih poročil o
uporabi živali v postopkih statistično evidenco. Sklepni statistični podatki o
številu in vrstah uporabljenih živali ter namenu uporabe, vključno s podatki o
težavnostni stopnji posameznih postopkov, so javni. Dokumentacija o projektih
se hrani pet let.
5. Zakol živali
25. člen
Zakol se izvaja v skladu z Uredbo Sveta
(ES) št. 1099/2009.
Ne glede na četrti odstavek 4. člena Uredbe
1099/09/ES mora biti omamljenje živali izvedeno tudi pri obrednem zakolu, razen
če gre za zakol perutnine, kuncev in zajcev izven klavnice za zasebno domačo
porabo.
Zakol živali, ki ni urejen z Uredbo
1099/2009/ES, je dovoljeno izvesti le po postopkih, po katerih je žival
usmrčena v trenutku, oziroma z ustrezno predhodno omamo.
6. Usmrtitev živali
26. člen
Usmrtitev živali je dovoljena, če:
1.     
je takšen ukrep odrejen zaradi diagnostičnih preiskav ali preprečevanja
ter zatiranja določenih bolezni živali in zoonoz;
2.     
je iz drugih zdravstvenih razlogov prepovedan zakol bolne ali
poškodovane živali;
3.     
iz veterinarske presoje izhaja, da je žival v agoniji, neozdravljivo
bolna, ima poškodbo večje stopnje ali nepopravljivo motnjo v obnašanju, ki ji
povzroča trpljenje;
4.     
je žival dosegla tako starost, da ji odpovedujejo osnovne življenjske
funkcije;
5.     
je to potrebno zaradi ohranjanja naravnega ravnovesja v skladu z zakonom,
ki ureja ohranjanje narave;
6.     
je izvedena zaradi deratizacije škodljivih glodavcev;
7.     
gre za nevarno žival ali nevarnega psa in nevarnosti ni mogoče drugače
preprečiti;
8.     
gre za žival, ki povzroča občutno škodo in tega ni mogoče drugače
preprečiti;
9.     
gre za nevarnega psa, s katerim ni bilo opravljeno predpisano šolanje iz
26.c člena tega zakona ali to šolanje ni bilo uspešno opravljeno;
10.  
uradni veterinar na podlagi prijave lastnika psa ugotovi, da je pes
neobvladljiv in kaže ponavljajoče znake napadalnega vedenja do ljudi, prijavitelj
pa to verjetno izkaže;
11.  
tako odredi uradni veterinar zaradi zaščite ljudi oziroma živali;
12.  
rejna žival ni primerna za nadaljnjo rejo in ni namenjena za zakol;
13.  
je vzrejena ali rejena za namene uporabe v postopkih, vendar zaradi
narave postopka ni primerna za uporabo v tem ali nadaljnjih postopkih in se
zato šteje za odvečno laboratorijsko žival, ali če je tak ukrep potreben zaradi
zaščite dobrobiti živali v postopkih;
14.  
je izvedena zaradi zakola živali;
15.  
je izvedena v skladu s predpisi, ki urejajo lovstvo in ribištvo;
16.  
je izvedena zaradi odstranjevanja odvečnih enodnevnih piščancev in
zarodkov v jajcih;
17.  
je potrebna za znanstvenoraziskovalno ali izobraževalno delo na
izoliranih organih, tkivih in truplih v ta namen usmrčenih živali;
18.  
je v skladu z izdanim dovoljenjem za projekt iz 21. člena tega zakona;
19.  
je izvedena za potrebe naravoslovnih muzejev;
20.  
je izvedena v skladu s 26.b členom tega zakona;
21.  
gre za odvzete ali najdene živali iz 6.b in 6.č člena tega zakona, za
katere ni mogoče zagotoviti bivanja in namestitve pod predpisanimi pogoji.
Usmrtitev živali, ki se redijo ali gojijo
za proizvodnjo volne ali drugih proizvodov, ter usmrtitev živali za namen
depopulacije se izvede v skladu z Uredbo 1099/2009/ES.
Usmrtitev živali, ki ni urejena z Uredbo
1099/2009/ES, se izvede po postopkih, po katerih je žival usmrčena v trenutku,
oziroma z ustrezno predhodno omamo.
Usmrtitev živali, ki je naklepno storjena v
nasprotju s prvim odstavkom tega člena se šteje za nepotrebno usmrtitev iz 4.
člena tega zakona, če pa je usmrtitev naklepno izvedena v nasprotju z drugim
ali tretjim odstavkom tega člena, se šteje za neprimerno usmrtitev iz 4. člena
tega zakona.
7. Ugrizi psov in šolanje psov
26.a člen
Zdravnik, ki obravnava poškodbo človeka
zaradi ugriza psa, mora osebo napotiti v antirabično ambulanto skladno s
predpisi, ki urejajo nalezljive bolezni, pri čemer mora v primeru smrti človeka
ali posebno hude telesne poškodbe pisno obvestiti območni urad upravnega
organa, pristojnega za veterinarstvo, v roku sedmih dni od obravnave smrti
oziroma posebno hude telesne poškodbe in mu posredovati osebno ime ter naslov
poškodovane oziroma umrle osebe zaradi izvedbe postopkov iz prvega in tretjega
odstavka 26.b člena tega zakona.
Antirabična ambulanta mora vnesti podatke o
ugrizu psa v centralni register hišnih živali, pozvati skrbnika psa, da se s psom zglasi v pristojni
veterinarski organizaciji zaradi preveritve suma na steklino in o ugrizu psa
obvestiti pristojni območni urad upravnega organa, pristojnega za
veterinarstvo.
Pristojna veterinarska organizacija mora
podatke o opravljenih pregledih na steklino iz prejšnjega odstavka vnesti v
centralni register hišnih živali in o rezultatih teh pregledov obvestiti antirabično ambulanto. Če
antirabična ambulanta ne prejme podatka o opravljenih pregledih na steklino v
roku petnajstih dni od ugriza psa, mora o tem obvestiti območni urad upravnega
organa, pristojnega za veterinarstvo.
Pristojna veterinarska organizacija, ki
obravnava poškodbo živali zaradi ugriza psa, mora podatke o ugrizih psov v roku
treh delovnih dni vnesti v centralni register hišnih
živali.
O ugrizih psov morajo policija in druge
osebe iz 42. člena tega zakona, ki dogodek obravnavajo, v roku 24 ur obvestiti
območni urad upravnega organa, pristojnega za veterinarstvo, ki podatke o
ugrizih psov vnese v centralni register hišnih živali.
26.b člen
Če je pes z ugrizom povzročil ali bil
soudeležen pri povzročitvi smrti človeka ali suma posebno hude telesne
poškodbe, uradni veterinar zaradi odvrnitve splošne nevarnosti in opazovanja na
steklino z ustno odločbo odvzame psa in odredi skrbniku takojšnjo namestitev
psa v izolatorij pristojne veterinarske organizacije za obdobje do izključitve
suma na steklino.
Če skrbnik psa pri izvedbi ukrepov iz
prejšnjega odstavka ne sodeluje, se namestitev psa v izolatorij na njegove
stroške odredi zavetišču.
Uradni veterinar odredi usmrtitev psa:
-       
če je z ugrizom povzročil ali bil soudeležen pri povzročitvi smrti
človeka;
-       
če je iz obvestila iz prvega odstavka prejšnjega člena razvidno, da je
pes z ugrizom povzročil ali bil soudeležen pri povzročitvi posebno hude telesne
poškodbe.
Usmrtitev iz prejšnjega odstavka se ne sme
opraviti pred zaključkom pregledov psa na steklino.
Uradni veterinar lahko za izvedbo odrejenih
ukrepov iz tega člena zahteva pomoč policije, zavetišča ali pristojne
veterinarske organizacije.
Če je na kraj dogodka iz prvega odstavka
tega člena prva prišla policija, mora poleg izvajanja ukrepov v skladu s
svojimi pooblastili glede odvrnitve splošne nevarnosti o dogodku nemudoma obvestiti
uradnega veterinarja.
Če se sum posebno hude telesne poškodbe ne
potrdi z obvestilom iz prvega odstavka prejšnjega člena, se psa vrne skrbniku,
ki mora omogočiti dokončanje pregledov na steklino.
Skrbniku psa, ki je povzročil smrt ali
posebno hudo telesno poškodbo človeka, upravni organ, pristojen za
veterinarstvo, prepove gojitev, posedovanje in vodenje psov, če je že pred tem
posedoval psa, ki je povzročil smrt ali posebno hudo telesno poškodbo.
Pritožba zoper odločbe iz tega člena je
dovoljena v roku osmih dni od vročitve odločbe.
Stroški, nastali zaradi ukrepov iz tega
člena, bremenijo skrbnika živali.
26.c člen
Šolanje psov po tem zakonu je obvezno:
-       
če nevaren pes z ugrizom povzroči poškodbo, pa ne gre za posebno hudo
telesno poškodbo. Šolanje psa je treba izvesti najpozneje do dopolnjenega
drugega leta starosti psa, če je pes že star dve leti pa v roku šestih mesecev
od ugriza psa;
-       
za psa, ki živi ali bo živel v istem okolju kot lastnik, katerega pes je
bil usmrčen v skladu s tretjim odstavkom prejšnjega člena. Šolanje psa je treba
izvesti najpozneje do dopolnjenega drugega leta starosti psa, če je pes že star
dve leti pa v roku šestih mesecev od usmrtitve prejšnjega psa oziroma nabave
novega psa.
Šolanje iz prejšnjega odstavka mora biti
opravljeno ob udeležbi lastnika psa po programu, ki ga potrdi upravni organ,
pristojen za veterinarstvo, na podlagi mnenja strokovne komisije. Program mora
vsebovati navedbo izvajalca oziroma izvajalcev šolanja in dokazila o njihovih
izkušnjah s področja poznavanja vedenja, vzreje oziroma šolanja psov. Strokovno
komisijo imenuje generalni direktor upravnega organa, pristojnega za
veterinarstvo, in jo sestavljajo strokovnjak s področja poznavanja vedenja,
vzreje oziroma šolanja psov, uradni veterinar in veterinar pristojne
veterinarske organizacije.
Uspešnost opravljenega šolanja psa preveri
komisija, ki jo imenuje nosilec programa šolanja iz prejšnjega odstavka in mora
biti sestavljena iz strokovnjakov s področja poznavanja vedenja, vzreje oziroma
šolanja psov, njena sestava pa mora biti navedena v programu šolanja. Lastnik
psa je dolžan dokazilo o uspešno opravljenem šolanju predložiti pristojni
veterinarski organizaciji, ki ta podatek vnese v centralni register hišnih živali.
III. SKRB ZA ZAPUŠČENE ŽIVALI
27. člen
Zapuščenim živalim se zagotovi pomoč,
oskrba in namestitev v zavetišču.
Zagotovitev zavetišča je lokalna zadeva
javnega pomena, ki se izvršuje kot javna služba, pri čemer mora biti na vsakih
800 registriranih psov v občini zagotovljeno eno mesto v zavetišču.
Imetnik zavetišča je lahko občina oziroma
vsaka fizična ali pravna oseba, ki izpolnjuje predpisane pogoje.
Izpolnjevanje predpisanih pogojev za
začetek delovanja zavetišča ugotavlja upravni organ, pristojen za
veterinarstvo, v upravnem postopku.
28. člen
Imetnik zavetišča opravlja naslednje
naloge:
-       
sprejema prijave o zapuščenih živalih;
-       
zagotavlja potrebno veterinarsko pomoč zapuščenim živalim;
-       
zagotavlja ulov, prevoz, namestitev in oskrbo zapuščenih živali v
zavetišču;
-       
skrbi za iskanje skrbnikov teh živali oziroma prodajo ali oddajo živali
novim skrbnikom;
-       
zagotavlja označevanje in registracijo zapuščenih živali v skladu s
predpisi.
Imetnik zavetišča se šteje za skrbnika
zapuščenih živali, dokler so te v zavetišču.
Imetnik zavetišča pri opravljanju svojih
nalog sodeluje s pristojno veterinarsko službo in občinskimi redarji zlasti za
namen ugotavljanja lastništva zapuščenih živali.
Imetnik zavetišča najmanj dvakrat letno
poroča o opravljenih nalogah iz prvega odstavka tega člena lokalni skupnosti,
za katero izvaja javno službo iz prejšnjega člena, ter enkrat letno upravnemu
organu, pristojnemu za veterinarstvo.
Zaposleni v zavetišču imajo dostop do
centralnega registra hišnih živali. Osebni podatki, do katerih lahko dostopajo, so osebno ime, naslov
in telefonska številka lastnika psa. Podatke iz prejšnjega stavka lahko
obdelujejo izključno za namen ugotavljanja lastnika zapuščene živali in za
vnašanje podatkov iz četrtega odstavka 6. člena tega zakona.
Zaposleni v zavetišču za potrebe vodenja
evidenc obdelujejo naslednje osebne podatke:
-       
v evidenci o pogrešanih živalih: osebno ime, naslov stalnega ali
začasnega bivališča in telefonsko številko oziroma naslov elektronske pošte
lastnika. Osebne podatke iz prejšnjega stavka se lahko obdeluje izključno za
namen obveščanja lastnika o najdbi pogrešane živali. Podatke se hrani pet let
po prejemu obvestila o pogrešani živali;
-       
v evidenci o prejetih prijavah zapuščenih živali: osebno ime, naslov
stalnega ali začasnega bivališča, telefonsko številko prijavitelja. Osebne
podatke iz prejšnjega stavka se lahko obdeluje izključno za namen preprečevanja
zlorab in lažnih prijav. Podatke se hrani pet let po prejemu prijave;
-       
v evidenci o sprejemu živali: osebno ime, naslov stalnega ali začasnega
bivališča, telefonsko številko ali naslov elektronske pošte najditelja oziroma
lastnika, ki žival predaja zavetišču, ter izjavo o prenosu lastninske pravice
živali. Osebne podatke iz prejšnjega stavka se lahko obdeluje izključno za
namen omejevanja zdravstvenih tveganj zaradi prenosa morebitnih zoonoz in
drugih obolenj zaradi stika z okuženo živaljo in preprečevanja zlorab. Podatke
se hrani pet let po vrnitvi, oddaji, poginu ali evtanaziji živali;
-       
v evidenci o vrnitvi živali njihovim skrbnikom, oddaji živali novim
skrbnikom oziroma vrnitvi v okolje: osebno ime, naslov stalnega ali začasnega
bivališča, telefonsko številko ali naslov elektronske pošte skrbnika ali novega
skrbnika. Osebne podatke iz prejšnjega stavka se lahko obdeluje izključno za
namen omejevanja zdravstvenih tveganj zaradi prenosa morebitnih zoonoz in
drugih obolenj zaradi stika z okuženo živaljo. Podatke se hrani pet let po
vrnitvi, oddaji, poginu ali evtanaziji živali.
29. člen
Kdor izgubi žival ali kdor najde zapuščeno
žival, o tem obvesti zavetišče oziroma pristojno veterinarsko organizacijo.
Zavetišče po najdbi označene zapuščene
živali preveri lastništvo v centralnem registru hišnih živali in v 24 urah
obvesti lastnika najdene živali na kontaktne podatke, ki so navedeni v
centralnem registru hišnih živali.
30. člen
Skrbnik najdene hišne živali ima pravico
zahtevati vrnitev živali. Če tega ne stori v roku 8 dni od dneva, ko je bila
nameščena v zavetišče, lahko imetnik zavetišča žival odda tudi drugemu
zainteresiranemu skrbniku, ki se zaveže, da bo za žival ustrezno skrbel.
31. člen
Vse stroške v zvezi z zapuščeno živaljo
plača dotedanji skrbnik živali, če ni s predpisi določeno drugače. Če skrbnik
živali ni znan oziroma če lastnika živali ni mogoče ugotoviti, krije stroške
imetnik zavetišča oziroma občina, kjer je žival najdena, če ni zagotovila zavetišča.
Zapuščena žival se namesti v zavetišče na
območju občine, kjer je bila najdena, oziroma v zavetišče, ki zanjo izvaja
javno službo oskrbe zapuščenih živali.
Če je občina zagotovila predpisano število
mest za zapuščene živali, vendar zavetišče zapuščenih živali ne more sprejeti,
uradni veterinar odredi namestitev živali v drugo najbližje zavetišče na
stroške imetnika zavetišča, ki živali ne more sprejeti.
Imetnik zavetišča, ki žival odda, lahko
zaračuna novemu skrbniku pavšalni znesek za oskrbo živali v skladu s cenikom
zavetišča.
Občina krije stroške:
-       
odlova in prevoza živali;
-       
veterinarskega pregleda živali ob namestitvi;
-       
veterinarske oskrbe živali ob namestitvi, če je ta potrebna;
-       
označitve, sterilizacije in kastracije živali in
-       
stroške dnevne oskrbe živali v zavetišču za prvih 30 dni, razen v
primerih iz tretjega odstavka tega člena.
Po 30. dnevu od namestitve krije nadaljnje
stroške dnevne oskrbe živali imetnik zavetišča, v katerem je žival nameščena.
V primerih iz tretjega odstavka tega člena:
-       
krije stroške za prvih 30 dni občina, za katero izvaja javno službo
oskrbe zapuščenih živali zavetišče, ki živali ne more sprejeti;
-       
po 30. dnevu krije stroške imetnik zavetišča, ki živali ne more
sprejeti.
Če zapuščene živali ni mogoče oddati, po
120 dneh od dneva, ko je bila nameščena v zavetišče, stroške dnevne oskrbe živali
krije Republika Slovenija.
Stroški dnevne oskrbe živali obsegajo
zagotavljanje potreb po hrani, vodi in ustrezno veterinarsko oskrbo.
Podrobnejša merila za izračun stroškov iz
petega in devetega odstavka tega člena predpiše minister.
Stroški dnevne oskrbe živali ne smejo
presegati dejanskih stroškov, ki izhajajo iz meril za oblikovanje stroškov.
Cenik zavetišča potrdi upravni organ, pristojen za veterinarstvo.
31.a člen
Občina lahko zagotavlja sofinanciranje
izvajanja kastracij in sterilizacij lastniških živali ter drugih ukrepov za
zagotavljanje varnega okolja občanom v zvezi z zapuščenimi živalmi ter za
spodbujanje odgovornega lastništva hišnih živali.
32. člen
Zapuščenim bolnim in poškodovanim živalim
mora veterinar nuditi potrebno nujno veterinarsko pomoč.
Neozdravljivo bolnim ali poškodovanim,
težko prizadetim in poginjajočim zapuščenim živalim mora veterinar zagotoviti
takojšnjo usmrtitev.
32.a člen
Zavetišče zdrave, sterilizirane ali
kastrirane ter označene prostoživeče mačke vrne v okolje v 14 dneh po
namestitvi v zavetišče, če jih ni mogoče oddati.
Podrobnejše pogoje ravnanja s
prostoživečimi mačkami v zavetišču določi minister.
33. člen
Imetnik zavetišča pridobi sredstva za
vzpostavitev zavetišča iz naslednjih virov:
-       
proračuna lokalne samoupravne skupnosti;
-       
proračuna Republike Slovenije za gradbena dela in opremo, vendar največ
do višine 50% njihove dejanske vrednosti, če je investicija v skladu s pogoji,
ki jih predpiše minister;
-       
drugih virov (darila, donacije ipd.).
Imetnik zavetišča pridobiva sredstva za
delovanje zavetišča iz naslednjih virov:
-       
iz proračuna lokalne samoupravne skupnosti;
-       
iz proračuna Republike Slovenije, če gre za društvo, ki deluje v javnem
interesu;
-       
iz plačila stroškov v zvezi z zapuščenimi živalmi;
-       
iz drugih virov.
III.a PREHODNI HLEVI
33.a člen
Za začasno ali trajno odvzete rejne živali
se pomoč, oskrba in namestitev zagotovijo v prehodnem hlevu.
Naloge prehodnega hleva opravlja nevladna
organizacija, ki deluje v javnem interesu, ali kmetijsko gospodarstvo, ki
izpolnjuje predpisane pogoje za nastanitev odvzetih živali, ali zbirni center,
ki je odobren pri pristojnem organu za veterinarstvo.
Nevladna organizacija ali kmetijsko
gospodarstvo, ki izpolnjuje predpisane pogoje, sklene pogodbo s pristojnim
upravnim organom, pristojnim za veterinarstvo.
Minister predpiše podrobnejše pogoje glede
bivalnih pogojev, nastanitve in oskrbe živali, opreme, zagotavljanja varstva
živali in z namestitvijo in oskrbo povezanih stroškov.
IV. NEVLADNE ORGANIZACIJE, KI DELUJEJO V JAVNEM INTERESU
NA PODROČJU ZAŠČITE ŽIVALI
34. člen
Društvo, ki deluje na področju zaščite
živali, mora za pridobitev statusa nevladne organizacije v javnem interesu
poleg splošnih pogojev po zakonu, ki ureja status nevladne organizacije v
javnem interesu, izpolnjevati tudi naslednje posebne pogoje:
-       
društvo ima več kot 30 članov;
-       
delovanje društva je v skladu s cilji tega zakona, kar izkaže s
sprejetim statutom društva;
-       
udeležba predpisanega deleža članstva na usposabljanju s področja
vedenja in dobrobiti živali ter predpisov o zaščiti živali po programu, ki ga
potrdi minister.
Dejavnosti v javnem interesu, ki jih
opravljajo društva iz prejšnjega odstavka, so:
-       
spodbujanje odgovornega lastništva živali;
-       
svetovanje skrbnikom živali;
-       
organiziranje usposabljanj na področju dobrobiti živali;
-       
sodelovanje z zavetišči za zapuščene živali;
-       
opozarjanje skrbnikov živali na nepravilnosti in nezakonitosti v zvezi z
zaščito živali.
Podrobnejše kriterije za pridobitev statusa nevladne organizacije v javnem interesu na področju zaščite
živali, predpiše minister.
35. člen
Ministrstvo, pristojno za veterinarstvo (v
nadaljnjem besedilu: ministrstvo) podeli društvu, ki izpolnjuje pogoje iz
prejšnjega člena, status nevladne organizacije v
javnem interesu na področju zaščite živali, z odločbo.
Društvu, ki deluje v javnem interesu, lahko
ministrstvo iz proračuna Republike Slovenije oziroma lokalna samoupravna
skupnost iz svojega proračuna, na podlagi pogodbe dodeli sredstva za
opravljanje dejavnosti, ki so v javnem interesu.
Ministrstvo preverja izpolnjevanje pogojev
za pridobitev statusa društva, ki deluje v javnem interesu, vsakih pet let. (prenehal veljati)
Društvu, ki ne izpolnjuje več predpisanih
pogojev, se ukine status društva, ki deluje v javnem interesu, z odločbo
ministra.
36. člen
(črtan)
36.a člen
Statusa nevladne organizacije v javnem
interesu na področju zaščite živali lahko poleg društev pridobijo tudi druge
nevladne organizacije v skladu z zakonom, ki ureja status nevladne organizacije
v javnem interesu, in ob uporabi določbe tega zakona, ki veljajo za društva.
36.b člen
Upravni organ, pristojen za veterinarstvo,
nevladnim organizacijam iz 34. člena tega zakona v okviru prostovoljnega
udejstvovanja omogoči izvajanje nalog svetovanja skrbnikom živali, osveščanja
in opozarjanja na nepravilnosti v zvezi z živalmi ter sodelovanje z nadzornimi
organi v primeru ugotovljenih nepravilnosti, tako da imenuje kvalificirane
prijavitelje nepravilnega ravnanja z živalmi (v nadaljnjem besedilu:
prijavitelj).
Za izvajanje pete alineje drugega odstavka
34. člena tega zakona lahko prijavitelj v sodelovanju z uradnim
veterinarjem, tudi z njegovo navzočnostjo, pri skrbniku živali, pri katerem
zazna nepravilno ravnanje ali kršitve obveznosti iz tega zakona, fotografira
nepravilnosti, ga pozove k pravilnemu ravnanju in v primeru neodzivnosti ali
nadaljevanja kršitev poda prijavo v reševanje upravnemu organu, pristojnemu za
veterinarstvo.
Prijavitelj lahko nepravilnosti fotografira
le v primeru suma povzročanja nepotrebnega trpljenja živali ob navzočnosti
uradnega veterinarja na način, da ne stopi na zasebno zemljišče skrbnika živali
ter na način, da so na fotografijah zajete samo živali in ne osebe.
Fotografiranje se sme izvesti iz javnega kraja, z zasebnega zemljišča pa le, če
to dovoli lastnik ali posestnik tega zemljišča. Fotografije hrani v skladu z
zakonom, ki ureja varstvo osebnih podatkov. Nadzor nad varstvom osebnih podatkov
se izvaja v skladu z določbami zakona, ki ureja varstvo osebnih podatkov.
Uradni veterinar lahko uporabi zbrane
dokaze in izjave prijavitelja v inšpekcijskem postopku.
V primeru suma mučenja živali, ko je
ogroženo življenje živali, prijavitelj nemudoma obvesti pristojni organ za
veterinarstvo, ki v 48 urah oziroma drugi delovni dan po preteku roka obvesti
prijavitelja o ugotovitvah.
Prijavitelj lahko v primeru nestrinjanja z
ugotovitvami pristojnega organa za veterinarstvo zahteva ponovno presojo
ugotovitev, ki jo izvede tričlanska komisija upravnega organa za veterinarstvo,
določena izmed uradnih veterinarjev in predstavnika Centra za dobrobit živali v
okviru Nacionalnega veterinarskega inštituta ter pravnika, ki je v komisijo
imenovan s strani ministra za pravosodje.
Zoper odločitev komisije ni pritožbe.
Če upravni organ, pristojen za
veterinarstvo, ugotovi, da prijavitelj krši obseg pristojnih nalog ali je pri
opravljanju nalog prekoračil pooblastila, mu imenovanje in izkaznico prekliče
za obdobje enega leta. V primeru ponovne kršitve, storjene v obdobju petih let
od prejšnje kršitve, upravni organ imenovanje in izkaznico trajno prekliče.
Zoper odločbo o preklicu ni pritožbe,
dovoljen je upravni spor.
36.c člen
Prijavitelj je lahko vsaka polnoletna oseba,
ki je državljan Republike Slovenije in izpolnjuje dodatne pogoje:
-       
ima najmanj srednješolsko izobrazbo,
-       
je najmanj tri leta aktiven član nevladne organizacije, ki deluje v
javnem interesu na področju zaščite živali,
-       
ima opravljeno predhodno usposabljanje iz drugega odstavka 36.č člena
tega zakona oziroma obnovitveno usposabljanje iz tretjega odstavka 36.č člena
tega zakona,
-       
je opravil izpit za prijavitelja in
-       
je predložil potrdilo o nekaznovanosti za kazniva dejanja, ki se
preganjajo po uradni dolžnosti.
Izpit za prijavitelja kandidat opravlja
pred komisijo, ki jo imenuje direktor upravnega organa, pristojnega za
veterinarstvo. Komisijo sestavljajo predstavnik upravnega organa, pristojnega
za veterinarstvo, predstavnik Nacionalnega centra za dobrobit živali in
predstavnik nevladnih organizacij, ki delujejo v javnem interesu na področju
zaščite živali.
Za predstavnika nevladne organizacije je
lahko imenovan član društva, ki ima opravljeno usposabljanje v skladu s
pravilnikom, ki ureja podrobnejše kriterije za pridobitev statusa društva ali
organizacije, ki na področju zaščite živali deluje v javnem interesu. Nevladne
organizacije upravnemu organu, pristojnemu za veterinarstvo, predlagajo po eno
osebo v seznam članov komisije. Predstavnik nevladne organizacije, ki sodeluje
v posamezni komisiji, ni hkrati član nevladne organizacije, iz katere prihaja
kandidat.
Kandidat, ki je uspešno opravil izpit, na
podlagi pisne vloge, ki ji priloži dokazila o izpolnjevanju pogojev iz prvega
odstavka tega člena, z imenovanjem pridobi izkaznico, ki jo izda upravni organ,
pristojen za veterinarstvo. Izkaznica velja pet let. Po preteku mora
prijavitelj za ponovno imenovanje opraviti usposabljanje iz tretjega odstavka
36.č člena tega zakona in izpit iz četrte alineje prvega odstavka tega člena.
Upravni organ o imenovanih prijaviteljih in
izdanih izkaznicah upravlja evidenco, v kateri se obdelujejo osebno ime, datum
pridobitve imenovanja in naziv nevladne organizacije, katere član je
prijavitelj, ter zaporedno številko izdane izkaznice.
Vsebino in način opravljanja izpita ter
obliko in vsebino izkaznice predpiše minister.
36.č člen
Usposabljanje za pristop k izpitu za
prijavitelja izvaja Nacionalni center za dobrobit živali, ko je prijavljenih
najmanj pet kandidatov.
Usposabljanje obsega najmanj 40 ur vsebin s
področja biologije, fiziologije, obnašanja in zdravstvenega varstva živali ter
predpisov, ki urejajo zaščito živali, in predpisov, ki urejajo postopke
inšpekcijskega nadzora in prekrškovne postopke.
Obnovitveno usposabljanje obsega najmanj
deset ur vsebin iz prejšnjega odstavka tega člena.
Program in ceno usposabljanja, ki vključuje
tudi opravljanje izpita, potrdi upravni organ, pristojen za veterinarstvo.
Nacionalni center za dobrobit živali o
izvedenih usposabljanjih upravlja evidenco, v kateri se obdelujejo naslednji
podatki o udeležencih usposabljanj: osebno ime, naslov prebivališča, datum
rojstva, vrsto in vsebino usposabljanja ter datum usposabljanja in zaporedno
številko potrdila o opravljenem usposabljanju.
V. NAGRADE IN PRIZNANJA
(črtano)
37. člen
(črtan)
VI. STROKOVNI SVET ZA ZAŠČITO ŽIVALI
38. člen
Pri ministrstvu se ustanovi strokovni svet
za zaščito živali, sestavljen iz priznanih strokovnjakov veterinarske,
medicinske, biološke, farmacevtske in zootehnične stroke ter predstavnikov
društev, ki delujejo v javnem interesu na področju zaščite živali. Število
članov ter sestavo strokovnega sveta določi minister.
Strokovni svet za zaščito živali:
-       
spremlja stanje in znanstvena spoznanja na področju zaščite živali ter
predlaga aktivnosti;
-       
daje mnenja in predloge pri pripravi predpisov o zaščiti živali ter
druga mnenja in predloge na zahtevo upravnega organa, pristojnega za
veterinarstvo;
-       
daje mnenja o primernosti uvrstitve vrste živali na seznam dovoljenih
vrst živali v skladu s 6.c členom tega zakona na zahtevo pristojnega organa;
-       
daje mnenja in predloge v drugih zadevah, za katere ga zaprosijo državni
organi.
Strokovni svet za zaščito živali lahko
zaprosi za mnenje tudi druge strokovnjake.
Člani strokovnega sveta za zaščito živali
so upravičeni do nadomestila za opravljanje nalog iz prejšnjega odstavka, ki ga
določi minister.
Sredstva za izplačilo nadomestil iz
prejšnjega odstavka zagotovi ministrstvo v skladu s predpisi.
VII. PRISTOJNOSTI DRŽAVNIH ORGANOV
39. člen
Minister izda natančnejše predpise za
izvajanje tega zakona, s katerimi določi:
-       
način omamljanja, zakola ali usmrtitve živali;
-       
pogoje, ki jih morajo izpolnjevati zavetišča za zapuščene živali in
hoteli za živali, ter veterinarsko-sanitarni red v njih;
-       
podrobnejša merila in postopek za pridobitev in prenehanja statusa
društev, ki na področju zaščite živali delujejo v javnem interesu, ter
podrobnejšo vsebino in način vodenja evidence o teh društvih;
-       
o strokovnem svetu za zaščito živali, številu njegovih članov, sestavi
in delu.
Minister izdaja tudi druge podzakonske
predpise, potrebne za izvajanje tega zakona in predpisov Skupnosti, ki se
nanašajo na vsebino tega zakona.
40. člen
Minister izda v soglasju z ministri,
pristojnimi za posamezna področja, natančnejše predpise za izvajanje tega
zakona, s katerimi določi:
-       
pogoje za bivanje in rejo rejnih in gojitev hišnih živali ter živali v
prodajalnah, na razstavah in tekmovanjih;
-       
pogoje in način prevoza živali.
41. člen
Minister izda v soglasju z ministrom,
pristojnim za znanost in tehnologijo, in ministrom, pristojnim za okolje in
prostor, predpis o natančnejših pogojih za izdajo dovoljenj za opravljanje postopkov na živalih, postopku, dokumentaciji, evidenci, poročilih in o
etični komisiji, ter o obveznostih strokovne osebe za zaščito živali,
kadrovskih in drugih pogojih za izvajanje postopkov
ter postopku z živalmi po končanem postopku.
VIII. NADZORSTVO
42. člen
Nadzorstvo nad izvajanjem tega zakona in na
njegovi podlagi izdanih predpisov neposredno opravljajo uradni veterinarji, kmetijski, lovski,
ribiški inšpektorji ter inšpektorji, pristojni za ohranjanje narave (v
nadaljnjem besedilu: pristojni inšpektor), vsak v okviru svojih pooblastil in
pristojnosti.
Nadzorstvo nad izvajanjem določb drugega
odstavka 11. člena, 12. člena ter prve, druge, četrte, pete, šeste, devete in enaindvajsete
alinee 15. člena tega zakona poleg oseb iz prejšnjega odstavka opravlja tudi
policija.
Občinski redarji lahko v okviru svojih
pristojnosti in nalog iz zakona, ki ureja občinsko redarstvo preverijo
izpolnjevanje obveznosti lastnika psa iz prvega odstavka 6. člena tega zakona.
Nadzorstvo nad izvajanjem določbe tretjega
odstavka 11. člena tega zakona opravljajo policisti in občinski redarji.
42.a člen
Za nadzor zaščite živali direktor upravnega
organa, pristojnega za veterinarstvo, oblikuje posebno enoto uradnih
veterinarjev, za katere imenovanje mora podati soglasje pristojni minister v
enem mesecu od imenovanja članov. Posebna enota opravlja preglede, nadzoruje
pogoje nastanitev in izvaja ukrepe na celotnem ozemlju Republike Slovenije.
Posebna enota uradnih veterinarjev deluje v
okviru inšpekcije, pristojne za zaščito živali.
Naloge posebne enote uradnih veterinarjev
izhajajo iz četrtega odstavka 85. člena Zakona o veterinarskih merilih in
skladnostih (Uradni list RS, št. 93/05, 90/12 – ZdZPVHVVR, 23/13 –
ZZZiv-C, 40/14 – ZIN-B in 22/18) ter zajemajo:
1.     
ukrepanje ob kršitvah, ki se nanašajo na večje število živali;
2.     
ukrepanje v primeru prometnih nesreč, v katerih je udeleženo večje
število živali;
3.     
opravljanje drugih nalog in aktivnosti po pooblastilu direktorja
upravnega organa.
Za nadzor zaščite živali se zagotavlja
stalna pripravljenost.
43. člen
Pri inšpekcijskem nadzorstvu ima pristojni
inšpektor, poleg pravic in dolžnosti, ki jih ima po drugih predpisih, še te
pravice in dolžnosti:
-       
ugotoviti identiteto skrbnika živali v primeru suma kršitve določb tega
zakona ter kršitev po potrebi tudi fotografirati oziroma posneti, in pravico
brez predhodnega obvestila ter brez dovoljenja pravne in fizične osebe vstopiti
v poslovne ali proizvodne prostore, ter vozila, kjer se nahajajo živali ali
obstaja sum, da se nahajajo. Če mora inšpektor pri opravljanju nadzorstva
pregledati stanovanjske prostore, pa pravna ali fizična oseba temu nasprotuje
ali ni dosegljiva, si mora za pregled teh prostorov pridobiti odredbo
pristojnega sodišča;
-       
opravljati redne preglede vseh objektov, kjer se redi, goji ali se
opravlja promet z živalmi, prireditve, razstave in trgovine z živalmi ter
zavetišč in hotelov za živali;
-       
začasno ali trajno odvzeti žival in prepovedati stike dosedanjemu
skrbniku živali, če je to potrebno za zaščito živali v primeru kršitve določb
tega zakona. Za začasno odvzete rejne živali uradni veterinar odredi oskrbo na
domu skrbnika živali, če to ni možno, pa se živali trajno odvzamejo in
namestijo v prehodnem hlevu in najpozneje v 30 dneh od odvzema prodajo nevladni
organizaciji, ki deluje v javnem interesu, ali kmetijskemu gospodarstvu. Če se
trajno odvzeta žival v 30 dneh ne proda, uradni veterinar odloči, ali se
namestitev živali v prehodnem hlevu podaljša ali se žival usmrti. Iz kupnine od
prodane živali se pokrijejo stroški postopka, morebitna razlika pa se nameni za
izvajanje nalog skrbi za živali iz 33. člena tega zakona ali za dejavnost
oskrbe trajno odvzetih rejnih živali iz 33.a člena tega zakona. Za odvzete
hišne živali, razen za živali prosto živečih vrst, uradni veterinar odredi
namestitev v zavetišče, ki lahko žival takoj odda primernemu skrbniku oziroma
ravna v skladu z 31. členom tega zakona. Za začasno ali trajno odvzete živali
prosto živečih vrst uradni veterinar odredi začasno oskrbo v zatočišču za
živali prosto živečih vrst v skladu s predpisi, ki urejajo ohranjanje narave.
Če je bila žival oddana novemu skrbniku, je v primeru pravnomočno odpravljene
odločbe o odvzemu živali dosedanji skrbnik živali upravičen do odškodnine, ki
jo uveljavlja pred pristojnim sodiščem;
-       
odrediti odpravo nepravilnosti pri izvajanju tega zakona;
-       
odrediti usposabljanje v skladu s šestim odstavkom 7.a člena tega
zakona;
-       
odrediti usmrtitev ali zakol živali na stroške skrbnika, če gre po
mnenju veterinarja za neodpravljive bolečine ali poškodbe, ali če gre za
nevarno žival, ali če gre za nevarnega psa, s katerim ni bilo opravljeno
predpisano šolanje iz 26.c člena tega zakona ali to šolanje ni bilo uspešno
opravljeno;
-       
prepovedati rejo določene vrste živali in uporabo proizvodnih ali
poslovnih prostorov, če ugotovi, da je skrbnik ponovno kršil obveznosti iz tega
zakona in s tem povzročal živali bolečine in trpljenje;
-       
prepovedati natovarjanje in prevoz živali, če niso izpolnjeni predpisani
pogoji;
-       
prepovedati izvajanje posegov, ki niso dovoljeni oziroma se izvajajo v
nasprotju z določbami tega zakona;
-       
odrediti ustavitev postopkov oziroma prepovedati izvajanje postopkov na
živalih, ki se izvajajo v nasprotju z določbami tega zakona ali če
pomanjkljivosti niso odpravljene v določenem roku;
-       
prepovedati zakol živali, če ni zagotovljeno predpisano omamljanje in
zakol živali;
-       
prepovedati opravljanje dejavnosti imetniku zavetišča, če ne izpolnjuje
več predpisanih pogojev;
-       
odrediti plačilo stroškov v zvezi z zapuščeno živaljo skrbniku ali
zavetišču oziroma občini, če ni zagotovila zavetišča. Stroški oskrbe za
zapuščeno žival, ki je bila odvzeta, se založijo iz proračuna Republike
Slovenije do pravnomočnosti odločbe o odvzemu živali;
-       
odrediti zavetišču namestitev in oskrbo psa, ki ogroža okolico, če
skrbnik ne odvrne splošne nevarnosti ali ni znan ali dosegljiv;
-       
odrediti zavetišču ulov, prevoz, namestitev in oskrbo zapuščene živali;
-       
prepovedati uporabo živali na javnem zbiranju ali snemanju zaradi
zaščite dobrobiti živali;
-       
za izvajanje nadzora zaščite živali v klavnicah pri razkladanju, pri
nameščanju živali v začasne hleve, pri dogonu na klavno linijo, med fazo
omamljanja in med zakolom, odrediti izvajalcu dejavnosti na njegove stroške
videonadzor ravnanja z živalmi, ki je na vpogled uradnemu veterinarju, v
primeru suma storitve kaznivega dejanja tudi organom pregona. O odrejenem
videonadzoru izvajalec dejavnosti obvesti zaposlene v skladu s predpisi, ki
urejajo varstvo osebnih podatkov. Posnetki ne predstavljajo informacije javnega
značaja. Hrambo posnetkov se odredi za obdobje največ enega leta.
43.a člen
Območni uradi upravnega organa, pristojnega
za veterinarstvo, opravljajo upravne in nadzorne naloge ter odločajo v
postopkih na zahtevo strank v skladu s tem zakonom.
V primeru nujnih ukrepov iz tretje, pete,
sedme, osme, devete, desete, trinajste, štirinajste in petnajste alinee prvega
odstavka prejšnjega člena predlog za odlog izvršitve odločbe ni dopusten.
44. člen
Policisti ter pooblaščene osebe carinske
službe v primeru prevoza in pošiljk živali brez ustreznih dokumentov ali v
nasprotju z določbami 12. člena tega zakona ali v primeru mučenja živali,
zadržijo živali oziroma pošiljko, osebe in prevozno sredstvo ter o tem takoj
obvestijo pristojnega inšpektorja.
Zadržanje oziroma omejitev gibanja iz
prejšnjega odstavka lahko traja največ dve uri.
IX. KAZENSKE DOLOČBE
45. člen
Z globo od 2.400 do 84.000 eurov se kaznuje
pravna oseba, samostojni podjetnik posameznik ali
posameznik, ki samostojno opravlja dejavnost, ki:
1.     
kot skrbnik ali prevoznik živali ne zagotovi fizičnega varstva nevarne
živali (prvi odstavek 12. člena);
2.     
kot skrbnik ne zagotovi fizičnega varstva nevarnega psa v skladu z
drugim odstavkom 12. člena tega zakona;
3.     
na javno mesto oziroma v sredstva javnega prevoza ne pusti psa vodiča
slepih oziroma psa pomočnika invalidov skupaj z njegovim skrbnikom (prvi
odstavek 13. člena);
4.     
stori katero od ravnanj iz prve do triindvajsete alinee prvega odstavka
15. člena tega zakona;
5.     
neustrezno prevaža živali (prvi odstavek 17. člena);
6.     
opravi boleč poseg na vretenčarju brez anestezije (prvi odstavek 19.
člena);
7.     
ravna v nasprotju z drugim odstavkom 20. člena tega zakona;
8.     
brez odobritve opravlja dejavnosti vzrejne, dobaviteljske ali
uporabniške organizacije (prvi odstavek 20.a člena);
9.     
ravna v nasprotju s četrtim ali šestim odstavkom 20.a člena tega zakona;
10.  
izvaja postopek na živali brez dovoljenja iz prvega odstavka 21. člena
tega zakona;
11.  
izvaja postopek na živali v nasprotju s sedmim odstavkom 21.a člena tega
zakona;
12.  
izvaja postopek v izobraževalne namene v nasprotju s prvim odstavkom 22.
člena tega zakona;
13.  
ravna v nasprotju z drugim ali tretjim odstavkom 25. člena tega zakona;
14.  
usmrti žival v nasprotju s prvim ali tretjim odstavkom 26. člena tega
zakona;
15.  
opravlja dejavnost zavetišča, ne da bi za to izpolnjeval predpisane
pogoje (tretji odstavek 27. člena);
16.  
ravna v nasprotju s prvim ali tretjim odstavkom 28. člena tega zakona;
17.  
ravna v nasprotju s šestim odstavkom 31. člena tega zakona.
Z globo od 1.600 do 4.100 eurov se za
prekršek iz prejšnjega odstavka kaznuje tudi odgovorna oseba pravne osebe ali
odgovorna oseba samostojnega podjetnika posameznika ali odgovorna oseba posameznika, ki samostojno opravlja dejavnost.
Z globo od 800 do 1.200 eurov se kaznuje
posameznik, ki stori prekršek iz prvega odstavka tega člena, ali ki podatke iz
centralnega registra hišnih živali obdeluje v nasprotju s petim odstavkom 28. člena tega zakona.
46. člen
Z globo od 1.600 do 42.000 eurov se kaznuje
pravna oseba, samostojni podjetnik posameznik ali
posameznik, ki samostojno opravlja dejavnost, ki:
1.     
takoj ne oskrbi bolnih, poškodovanih in onemoglih živali (prvi odstavek
8. člena);
2.     
ravna v nasprotju s tretjim odstavkom 8. člena tega zakona;
3.     
kot skrbnik ravna v nasprotju s prvim odstavkom 9. člena tega zakona;
4.     
ne zagotovi rezervnega sistema prezračevanja v skladu z drugim odstavkom
9. člena tega zakona;
5.     
zaupa v vodenje nevarnega psa osebi, ki je mlajša od 16 let (tretji
odstavek 12. člena);
6.     
opravlja dejavnost hotela za živali, ne da bi za to izpolnjeval
predpisane pogoje (drugi odstavek 14. člena);
7.     
kot skrbnik omogoči uporabo živali na javnem zbiranju ali snemanju v
nasprotju s prvim odstavkom 14.a člena tega zakona;
8.     
uporabi žival na javnem zbiranju, snemanju ali v cirkusu ali v cirkusu
podobni prireditvi v nasprotju s prvim odstavkom 14.a člena tega zakona;
9.     
ravna v nasprotju z drugim odstavkom 14.a člena tega zakona;
10.  
pravočasno ne zahteva veterinarske pomoči in oskrbe bolnih ali poškodovanih
živali, veterinarske pomoči pri porodih, kadar je potrebna, ali ne zagotovi
ustrezne nege bolnih, poškodovanih in onemoglih živali (18. člen);
11.  
opravlja znanstvenoraziskovalno ali izobraževalno delo na izoliranih
organih, tkivih ali truplih v ta namen usmrčenih živali v nasprotju s prvim odstavkom
22.a člena tega zakona;
12.  
za dela na izoliranih organih, tkivih ali truplih v ta namen usmrčenih
živali uporabi žival druge živalske vrste brez dovoljenja upravnega organa,
pristojnega za veterinarstvo (tretji odstavek 22.a člena);
13.  
v izobraževalne namene izvaja dela na izoliranih organih, tkivih ali
truplih v ta namen usmrčenih živali zaščitenih ali ogroženih vrst, odvzetih iz
narave (četrti odstavek 22.a člena);
14.  
ravna v nasprotju s šestim odstavkom 22.a člena tega zakona;
15.  
ravna v nasprotju s prvim, drugim, tretjim ali četrtim odstavkom 26.a
člena tega zakona;
16.  
goji ali poseduje psa kljub prepovedi iz osmega odstavka 26.b člena tega
zakona;
17.  
ne zagotovi šolanja psa v skladu s prvim odstavkom 26.c člena tega zakona;
18.  
izvaja obvezno šolanje psov iz prvega odstavka 26.c člena tega zakona po
programu, ki ni potrjen v skladu z drugim odstavkom 26.c člena tega zakona.
Z globo od 800 do 2.000 eurov se za
prekršek iz prejšnjega odstavka kaznuje tudi odgovorna oseba pravne osebe ali
odgovorna oseba samostojnega podjetnika posameznika ali odgovorna oseba posameznika, ki samostojno opravlja dejavnost.
Z globo od 400 do 800 eurov se kaznuje
posameznik, ki stori prekršek iz prvega odstavka tega člena, ali ki vodi psa
kljub prepovedi iz osmega odstavka 26.b člena tega zakona.
46.a člen
Z globo od 800 do 33.000 eurov se kaznuje
pravna oseba ali samostojni podjetnik posameznik ali posameznik, ki samostojno
opravlja dejavnost, ki:
1.     
kot lastnik psa ne zagotovi označitve psa v skladu s prvim odstavkom
6. člena tega zakona;
2.     
kot lastnik psa ne prijavi lastništva psa v predpisanem roku v skladu z
drugim odstavkom 6. člena tega zakona;
3.     
kot lastnik psa ne posreduje predpisanih podatkov ob prijavi psa v
skladu s tretjim odstavkom 6. člena tega zakona;
4.     
kot pristojna veterinarska organizacija ne vnese predpisanih podatkov ob
prijavi psa v skladu s tretjim odstavkom 6. člena tega zakona;
5.     
kot lastnik psa ne javi spremembe lastništva, pogina ali evtanazije psa,
odtujitve ali pobega psa v skladu s četrtim odstavkom 6. člena tega
zakona;
6.     
kot pristojna veterinarska organizacija ali zavetišče ne vnese podatkov
iz četrtega odstavka 6. člena tega zakona v centralni register hišnih
živali (peti odstavek 6. člena zakona);
7.     
poseduje žival s seznama prepovedanih vrst živali in ne gre za živalski
vrt, ki izpolnjuje pogoje po predpisih, ki urejajo ohranjanje narave (prvi
odstavek 6.b člena zakona);
8.     
poseduje žival, ki ni na seznamu prepovedanih vrst živali niti na
seznamu dovoljenih vrst živali, pa ne gre za osebe iz prvega odstavka 6.č člena
tega zakona (prvi odstavek 6.č člena zakona);
9.     
kot skrbnik ne zagotovi katerega od pogojev iz prvega odstavka
7. člena tega zakona;
10.  
kot skrbnik ne zagotavlja postopkov za preprečevanje napak v reji, ki
povzročajo tehnopatije in motnje v obnašanju (drugi odstavek 7. člena
zakona);
11.  
kot oseba, ki pri opravljanju dejavnosti, povezanih z živalmi, prihaja z
njimi v neposreden stik, ne pridobi osnovnega znanja o živalih na usposabljanju
iz četrtega odstavka 7.a člena tega zakona;
12.  
kot izvajalec usposabljanja iz četrtega odstavka 7.a člena tega
zakona nima potrjenega programa usposabljanja (sedmi odstavek 7.a člena
zakona);
13.  
kot izvajalec usposabljanja iz četrtega odstavka 7.a člena tega
zakona ne vodi evidence v skladu sedmim odstavkom 7.a člena tega zakona;
14.  
ne zagotovi ločene namestitve bolnih, poškodovanih ali onemoglih živali
(drugi odstavek 8. člena zakona);
15.  
proda, odda ali podari hišno žival v nasprotju s prvim ali drugim
odstavkom 10. člena tega zakona ali če oglašuje pse za namen prodaje ali
drugačnega načina spremembe lastništva v nasprotju s tretjim odstavkom
10. člena tega zakona;
16.  
kot skrbnik ne zagotovi osamitve, kontracepcije, sterilizacije ali
kastracije živali v skladu s prvim odstavkom 11. člena tega zakona;
17.  
kot skrbnik ne zagotovi ustrezne vzgoje in šolanja oziroma drugih
ukrepov in je žival nevarna okolici (drugi odstavek 11. člena zakona);
18.  
kot skrbnik na javnem mestu ne zagotovi fizičnega varstva psa tako, da
je ta na povodcu (tretji odstavek 11. člena zakona);
19.  
ravna v nasprotju s prvim odstavkom 20.b člena tega zakona;
20.  
kot izvajalec usposabljanja izvaja usposabljanja v nasprotju s tretjim
odstavkom 20.b člena tega zakona;
21.  
kot imetnik zavetišča ne poroča najmanj dvakrat letno o opravljenih
nalogah lokalni skupnosti, za katero izvaja javno službo, ter enkrat letno
upravnemu organu, pristojnemu za veterinarstvo (četrti odstavek 28. člena
zakona);
22.  
kot imetnik zavetišča zaračuna novemu skrbniku pavšalni znesek, ki ni v
skladu s cenikom zavetišča (četrti odstavek 31. člena zakona).
Z globo od 800 do 10.000 eurov se kaznuje
odgovorna oseba občine, če občina ne zagotavlja oskrbe zapuščenih živali v skladu
s 27. členom tega zakona.
Z globo od 400 do 1.600 eurov se za
prekršek iz prvega odstavka tega člena kaznuje tudi odgovorna oseba pravne
osebe ali odgovorna oseba samostojnega podjetnika posameznika ali odgovorna
oseba posameznika, ki samostojno opravlja dejavnost.
Z globo od 200 do 400 eurov se kaznuje
posameznik, ki stori prekršek iz prvega odstavka tega člena.
46.b člen
Za prekrške iz tega zakona se sme v hitrem
postopku izreči globa tudi v znesku, ki je višji od najnižje predpisane globe,
določene s tem zakonom.

Zakon o zaščiti živali – ZZZiv (Uradni list
RS, št. 98/99)
vsebuje naslednje prehodne in končne določbe:
»X. PREHODNE IN KONČNE DOLOČBE
47. člen
Minister izda izvršilne predpise iz 39.,
40. in 41. člena tega zakona v šestih mesecih po uveljavitvi tega zakona.
48. člen
Sredstva iz druge alinee prvega odstavka
33. člena tega zakona lahko imetnik zavetišča uveljavlja v 5 letih od
uveljavitve tega zakona.
49. člen
Obstoječi objekti in oprema za rejo živali
morajo izpolniti pogoje, predpisane s tem zakonom in predpisi, izdanimi na
njegovi podlagi, najpozneje v desetih letih od uveljavitve tega zakona.
50. člen
Do uveljavitve izvršilnih predpisov iz tega
zakona se še uporabljata:
-       
Pravilnik o ukrepih za zaščito živali pred mučenjem pri izvajanju
zdravstvenega varstva živali (Uradni list SRS, št. 40/85);
-       
Navodilo o pogojih za izdajo dovoljenja za poskus na živalih v
znanstveno-raziskovalne namene (Uradni list SRS, št. 40/85 in 22/87).
51. člen
Z uveljavitvijo tega zakona prenehajo
veljati:
-       
Zakon o zdravstvenem varstvu živali (Uradni list SRS, št. 37/85);
-       
drugi odstavek 158. člena Zakona o veterinarstvu (Uradni list RS, št.
82/94, 21/95 in 16/96);
-       
6. in 7. točka 11. člena Zakona o prekrških zoper javni red in mir
(Uradni list SRS, št. 16/74 in 42/86);
-       
drugi stavek 11. člena Zakona o postopku z najdenimi stvarmi (Uradni
list SRS, št. 31/76);
-       
Pravilnik o kriterijih za podelitev statusa društva, ki deluje v javnem
interesu na področju kmetijstva, gozdarstva, lovstva, ribištva, veterinarstva
ali prehrane (Uradni list RS, št. 52/98 in 60/98) v delu, ki se nanaša na društva
s področja zaščite živali, kolikor je v nasprotju s tem zakonom.
52. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembi in dopolnitvi zakona o
zaščiti živali – ZZZiv-A (Uradni list RS, št. 126/03)
vsebuje naslednjo končno določbo:
»3. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o društvih – ZDru-1 (Uradni list RS, št.
61/06)
vsebuje naslednjo končno določbo:
»61. člen
(uveljavitev
zakona)
Ta zakon začne veljati petnajsti dan po objavi v Uradnem listu Republike Slovenije.«.

Zakon o spremembah in dopolnitvah Zakona o
zaščiti živali – ZZZiv-B (Uradni list RS, št. 14/07)
vsebuje naslednjo prehodno in končno določbo:
»PREHODNA IN KONČNA DOLOČBA
27. člen
Obstoječe organizacije iz prvega odstavka
20.a člena zakona se morajo uskladiti z določbami tega zakona v roku enega leta
po uveljavitvi tega zakona.
Začeti postopki v zvezi z nevarnimi psi se
dokončajo v skladu z določbami tega zakona.
Podatke glede EMŠO lastnika psa začnejo
vnašati pristojne veterinarske organizacije v register psov ob cepljenju psov
proti steklini šest mesecev po uveljavitvi tega zakona. Za že registrirane pse
se podatki glede EMŠO lastnika psa vnesejo ob prvem naslednjem cepljenju.
Obstoječi skrbniki prosto živečih živali iz
skupin velikih sesalcev in velikih plazilcev ter živali, ki izločajo strupe,
morajo prijaviti posedovanje živali upravnemu organu, pristojnemu za
veterinarstvo, v roku treh mesecev od uveljavitve tega zakona.
28. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
zaščiti živali – ZZZiv-C (Uradni list RS, št. 23/13)
vsebuje naslednje prehodne in končne določbe:
»Prehodne in končne določbe
25. člen
V Zakonu o veterinarskih merilih skladnosti
(Uradni list RS, št. 93/05) preneha veljati tretji odstavek 11. člena.
V prvem odstavku 96. člena v 8. točki
preneha veljati besedilo »ali tretjim«.
26. člen
Določba dvajsete alinee prvega odstavka 15.
člena in 4. točka prvega odstavka 45. člena v delu, ki se nanaša na dvajseto
alineo prvega odstavka 15. člena se začneta uporabljati 1. maja 2013.
Določbe dvaindvajsete alinee prvega
odstavka 15. člena zakona in 5. točke prvega odstavka 45. člena zakona se
začnejo uporabljati 1. januarja 2015.
27. člen
Obstoječa društva, ki na področju zaščite
živali delujejo v javnem interesu, se morajo uskladiti z določbami
spremenjenega 34. člena zakona v roku enega leta od uveljavitve tega zakona.
28. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o nevladnih organizacijah – ZNOrg
(Uradni list RS, št. 21/18)
vsebuje naslednjo končno določbo:
»39. člen
(uveljavitev
zakona)
(1) Ta zakon začne veljati petnajsti dan po
objavi v Uradnem listu Republike Slovenije.
(2) Določbe 28. člena tega zakona se
začnejo uporabljati 1. januarja 2019.«.

Zakon o spremembah in dopolnitvah Zakona o
zaščiti živali – ZZZiv-D (Uradni list RS, št. 92/20)
vsebuje naslednjo prehodno in končno določbo:
»PREHODNA IN KONČNA DOLOČBA
13. člen
(etična
komisija)
Etična komisija, imenovana v skladu s
23. členom Zakona o zaščiti živali (Uradni list RS, št. 38/13 –
uradno prečiščeno besedilo), nadaljuje delo v skladu s spremenjenim
23. členom zakona.
14. člen
(začetek
veljavnosti)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
zaščiti živali – ZZZiv-E (Uradni list RS, št. 159/21)
vsebuje naslednje prehodne in končno določbo:
»PREHODNE IN KONČNA DOLOČBA
21. člen
Ne glede na prvi in drugi odstavek
spremenjenega 6. člena zakona lastniki tistih psov, ki so ob uveljavitvi
tega zakona starejši od osmih tednov in mlajši od treh mesecev, zagotovijo
označitev psa v skladu s prvim in drugim odstavkom 6. člena Zakona o
zaščiti živali (Uradni list RS, št. 38/13 – uradno prečiščeno besedilo,
21/18 – ZNOrg in 92/20).
22. člen
Fizična ali pravna oseba, ki ob začetku
uporabe novega 6.b člena zakona poseduje žival živalske vrste, ki je uvrščena
na seznam prepovedanih vrst živali, lahko poseduje to žival do njene naravne
smrti, če v šestih mesecih od začetka uporabe novega 6.b člena zakona:
-       
zagotovi označitev živali in deponiranje odvzetega materiala za
molekularno gensko analizo;
-       
prijavi označeno žival upravnemu organu, pristojnemu za veterinarstvo,
ki žival vpiše v centralni register hišnih živali ter
-       
zagotovi izpolnjevanje predpisanih bivalnih razmer in oskrbo v skladu s
predpisom, ki ureja bivalne razmere in oskrbo živali prostoživečih vrst v
ujetništvu.
Ob prijavi iz druge alineje prejšnjega
odstavka se sporoči naslednje podatke:
-       
o vrsti, spolu in starosti živali;
-       
osebno ime ali firmo, naslov prebivališča ali sedež, EMŠO ali matično
številko pravne osebe ter kontaktne podatke lastnika.
Ne glede na prvi odstavek tega člena
označitev ni potrebna, če je žival že označena v skladu s predpisom, ki ureja
označevanje živali prostoživečih vrst v ujetništvu.
V primeru neizpolnjevanja pogojev iz prvega
odstavka tega člena se z živaljo po izteku roka ravna v skladu z drugim odstavkom
novega 6.b člena zakona.
Če imetnik živali iz prvega odstavka tega
člena ne želi več posedovati, jo lahko proda ali odda živalskemu vrtu ali zunaj
Republike Slovenije, o prodaji ali drugi spremembi lastništva pa mora obvestiti
upravni organ, pristojen za veterinarstvo.
23. člen
Fizična ali pravna oseba, ki ob začetku
uporabe novega 6.č člena zakona ne izpolnjuje pogojev iz prvega odstavka novega
6.č člena zakona in poseduje žival ali živali živalskih vrst, ki niso uvrščene
na seznam dovoljenih vrst živali ali na seznam prepovedanih vrst živali, lahko
poseduje te živali do njihove naravne smrti, če v šestih mesecih od začetka uporabe
novega 6.č člena zakona:
-       
zagotovi označitev živali;
-       
prijavi označeno žival upravnemu organu, pristojnemu za veterinarstvo,
ki žival vpiše v centralni register hišnih živali ter
-       
zagotovi izpolnjevanje predpisanih bivalnih razmer in oskrbo v skladu s
predpisom, ki ureja bivalne razmere in oskrbo živali prostoživečih vrst v
ujetništvu.
Ob prijavi iz druge alineje prejšnjega
odstavka se sporoči naslednje podatke:
-       
o vrsti, spolu in starosti živali;
-       
osebno ime ali firmo, naslov prebivališča ali sedež, EMŠO ali matično
številko pravne osebe ter kontaktne podatke lastnika.
Ne glede na prvi odstavek tega člena
označitev ni potrebna, če je žival že označena v skladu s predpisom, ki ureja
označevanje živali prostoživečih vrst v ujetništvu.
V primeru neizpolnjevanja pogojev iz prvega
odstavka tega člena se z živalmi po izteku roka ravna v skladu z drugim odstavkom
novega 6.č člena zakona.
Če imetnik živali iz prvega odstavka tega
člena ne želi več posedovati, jo lahko proda ali odda živalskemu vrtu, osebam
iz prvega odstavka novega 6.č člena zakona ali zunaj Republike Slovenije, o
prodaji ali drugi spremembi lastništva pa mora obvestiti upravni organ,
pristojen za veterinarstvo.
24. člen
Ne glede na 22. in 23. člen tega
zakona, smejo osebe, ki imajo ob uveljavitvi tega zakona veljavno dovoljenje za
gojitev v skladu s predpisi, ki urejajo ohranjanje narave, gojiti te živali do
izteka veljavnosti dovoljenja za gojitev oziroma najdlje pet let od uveljavitve
tega zakona.
25. člen
Občine zagotovijo izvajanje javne službe v
skladu z drugim odstavkom spremenjenega 31. člena zakona najpozneje v enem
letu od uveljavitve tega zakona.
26. člen
Postopki glede zapuščenih hišnih živali,
začeti pred uveljavitvijo tega zakona, se končajo v skladu z Zakonom o zaščiti
živali (Uradni list RS, št. 38/13 – uradno prečiščeno besedilo, 21/18 –
ZNOrg in 92/20).
27. člen
Minister izda predpise iz osmega odstavka
spremenjenega 6. člena, petega odstavka novega 6.a člena, devetega
odstavka novega 7.a člena, desetega odstavka spremenjenega 31. člena in
drugega odstavka novega 32.a člena zakona v dveh letih od uveljavitve tega
zakona.
Minister v soglasju z ministrom, pristojnim
za ohranjanje narave, izda predpisa iz tretjega odstavka novega 6.b člena in
drugega odstavka novega 6.c člena zakona v enem letu od uveljavitve tega
zakona.
28. člen
Novi 6.b, 6.c, 6.č in 7.a člen zakona ter
7., 8., 11., 12., 13. in 14. točka spremenjenega 46.a člena zakona se začnejo
uporabljati 18 mesecev od uveljavitve tega zakona.
Nova triindvajseta alineja prvega odstavka
ter točki g) in h) spremenjenega drugega odstavka 15. člena zakona in
spremenjena 4. točka prvega odstavka 45. člena zakona v delu, ki se nanaša
na novo triindvajseto alinejo 15. člena zakona, se začnejo uporabljati
1. januarja 2023.
29. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
zaščiti živali – ZZZiv-F (Uradni list RS, št. 109/23)
vsebuje naslednje prehodne in končne določbe:
»PREHODNE IN KONČNE DOLOČBE
12. člen
Posebno enoto iz novega 42.a člena zakona
po predhodnem soglasju pristojnega ministra imenuje direktor upravnega organa,
pristojnega za veterinarstvo, v šestih mesecih od uveljavitve tega zakona.
13. člen
Spremenjeni 15. člen zakona, ki se
nanaša na točko h), se ne uporablja za pse, ki so bili vpisani v centralni
register hišnih živali pred uveljavitvijo tega zakona. Psi iz prejšnjega stavka
se po začetku uporabe spremenjenega 15. člena zakona lahko privezujejo s
širokimi ovratnicami, ki niso na zateg, ali z oprsnicami na vodoravno vodilo,
ki je dolgo najmanj pet metrov in je najmanj dva metra nad tlemi, s privezom,
ki psu omogoča najmanj štiri metre gibanja v obe stranski smeri od vodoravnega
vodila. Takšen privez za vse pse iz prejšnjega stavka sme veljati največ za
obdobje dveh let od uveljavitve tega zakona.
Spremenjena prva alineja 4. člena
zakona se začne uporabljati 1. 9. 2024.
14. člen
Ta zakon začne veljati petnajsti dan po
objavi v Uradnem listu Republike Slovenije.«.