I. SPLOŠNE DOLOČBE
1. člen
(vsebina zakona)
Ta zakon določa državni geodetski referenčni sistem ter
naloge in pristojnosti za njegovo vzpostavitev, vodenje in vzdrževanje.
2. člen
(državni geodetski referenčni sistem)
Državni geodetski referenčni sistem sestavljata državni
prostorski koordinatni sistem in državni topografski sistem.
3. člen
(pristojnosti)
Naloge vzpostavitve, vodenja in vzdrževanja državnega
geodetskega referenčnega sistema opravlja Geodetska uprava Republike Slovenije
(v nadaljnjem besedilu: geodetska uprava).
4. člen
(uporaba zakona)
(1) Ta zakon se ne uporablja za potrebe Slovenske vojske, ki
uporablja izključno koordinatni sistem zveze NATO.
(2) Ta zakon se ne uporablja za izdelavo vojaških kart, ki
jih vodi in vzdržuje ministrstvo, pristojno za obrambo, v sodelovanju z
geodetsko upravo, v koordinatnem sistemu, projekciji in merilih, ki jih
predpisuje zveza NATO.
II. DRŽAVNI PROSTORSKI KOORDINATNI SISTEM
5. člen
(državni prostorski koordinatni sistem)
(1) Državni prostorski koordinatni sistem zagotavlja pogoje
za enolično določanje in izražanje položaja objektov in pojavov s prostorskimi
koordinatami na ozemlju Republike Slovenije.
(2) Državni prostorski koordinatni sistem je skladen z
evropskim prostorskim koordinatnim sistemom ESRS (European Spatial Reference
System).
6. člen
(določitev državnega prostorskega koordinatnega sistema)
(1) Državni prostorski koordinatni sistem je določen s
parametri horizontalne in vertikalne sestavine ter z državno kartografsko
projekcijo.
(2) Parametre horizontalne in vertikalne sestavine državnega
prostorskega koordinatnega sistema, imena teh sestavin in državno kartografsko
projekcijo predpiše Vlada Republike Slovenije (v nadaljnjem besedilu: vlada).
7. člen
(državne geodetske točke in državno omrežje stalnih postaj
za določanje položaja s tehnologijo globalnih navigacijskih satelitskih
sistemov)
(1) Horizontalna in vertikalna sestavina državnega prostorskega
koordinatnega sistema sta vzpostavljeni z državnimi geodetskimi točkami in
državnim omrežjem stalnih postaj za določanje položaja s tehnologijo globalnih
navigacijskih satelitskih sistemov (v nadaljnjem besedilu: državno omrežje za
globalno določanje položaja).
(2) Državne geodetske točke so v naravi stabilizirane s
trajnimi znamenji.
(3) Državno omrežje za globalno določanje položaja so postaje
globalnih navigacijskih satelitskih sistemov (v nadaljnjem besedilu: GNSS
postaje) s stalno nameščenimi geodetskimi napravami in instrumenti za merjenje
položajev objektov in pojavov (v nadaljnjem besedilu: geodetske naprave),
podatki, ki jih geodetske naprave posredujejo v nadzorni center, in nadzorni
center za upravljanje omrežja, kontrolo delovanja omrežja in spremljanje stanja
državnega prostorskega koordinatnega sistema.
(4) Seznam državnih geodetskih točk in GNSS postaj državnega
omrežja za globalno določanje položaja geodetska uprava objavi na svojih
spletnih straneh.
(5) Državne geodetske točke in GNSS postaje državnega omrežja
za globalno določanje položaja se označijo z oznakami oziroma zaščitijo s
fizično zaščito v primerih, ki jih določa ta zakon.
(6) Vrste trajnih znamenj za stabilizacijo državnih geodetskih
točk ter vrste oznak za označitev državnih geodetskih točk in GNSS postaj
državnega omrežja za globalno določanje položaja določi geodetska uprava in jih
objavi na svojih spletnih straneh.
(7) Znamenja, oznake, geodetske naprave in zaščite, ki jih
postavi geodetska uprava, so last Republike Slovenije.
8. člen
(zbirka podatkov državnega prostorskega koordinatnega
sistema)
(1) Podatke o državnih geodetskih točkah in o državnem
omrežju za globalno določanje položaja vodi geodetska uprava v zbirki podatkov
državnega prostorskega koordinatnega sistema.
(2) V zbirki podatkov državnega prostorskega koordinatnega
sistema so tudi podatki o geografski koordinatni mreži.
(3) Podrobnejšo vsebino zbirke podatkov državnega
prostorskega koordinatnega sistema predpiše minister, pristojen za geodetsko
dejavnost (v nadaljnjem besedilu: minister).
III. DRŽAVNI TOPOGRAFSKI SISTEM
9. člen
(državni topografski sistem)
Državni topografski sistem zagotavlja položajne in opisne
podatke o fizičnem zemeljskem površju in objektih ter državne karte za ozemlje
Republike Slovenije.
10. člen
(podatki državnega topografskega sistema)
Državni topografski sistem sestavljajo:
-       
topografski podatki,
-       
zemljepisna imena,
-       
podatki daljinskega zaznavanja in
-       
državne karte.
11. člen
(topografski podatki)
(1) Topografski podatki so podatki o:
-       
reliefu,
-       
hidrografiji,
-       
pokritosti tal,
-       
zgradbah,
-       
prometni infrastrukturi,
-       
drugih objektih.
(2) Topografski podatki se zajemajo z geodetsko izmero in s
prevzemom podatkov iz drugih zbirk podatkov v skladu z 12. členom tega zakona.
(3) Topografski podatki za ozemlje Republike Slovenije se
vodijo s podrobnostjo in natančnostjo, ki ustreza merilu 1:5 000. Ti
topografski podatki se vzdržujejo tako, da niso starejši od desetih let.
(4) Topografske podatke z večjo podrobnostjo in natančnostjo,
kot je določena v prejšnjem odstavku, lahko za posamezna območja vodijo
samoupravne lokalne skupnosti.
(5) Topografski podatki iz tretjega odstavka tega člena se
vodijo v zbirki topografskih podatkov. Podrobnejša vsebina zbirke topografskih
podatkov se določi v katalogu topografskih podatkov.
(6) Katalog topografskih podatkov predpiše minister.
12. člen
(prevzem podatkov iz drugih zbirk podatkov in povezovanje
podatkov)
(1) V zbirko topografskih podatkov se lahko prevzemajo
podatki iz drugih zbirk podatkov, če so določeni v katalogu topografskih
podatkov ter ustrezajo podrobnosti in natančnosti merila 1:5 000.
(2) Zbirka topografskih podatkov se lahko poveže z drugimi
zbirkami podatkov, v katerih se vodijo topografski podatki.
(3) Povezovanje zbirke topografskih podatkov z drugimi
zbirkami podatkov določa predpis, ki ga izda minister v soglasju z ministrom,
pristojnim za drugo zbirko podatkov. V predpisu se opredeli vrsta topografskih
podatkov in način povezovanja teh podatkov z zbirko topografskih podatkov.
13. člen
(zemljepisna imena)
(1) Zemljepisno ime je lastno ime zemljepisnega objekta na
površini Zemlje, ki je namenjeno prepoznavanju tega objekta.
(2) Zemljepisna imena na ozemlju Republike Slovenije, ki
imajo časovno, zgodovinsko, etimološko ali družbeno uveljavljeno identiteto, se
vodijo v registru zemljepisnih imen.
(3) V registru zemljepisnih imen se vodijo tudi zemljepisna
imena na delih sosednjih držav, ki jih pokrivajo državne karte državnega
topografskega sistema, lahko pa tudi druga zemljepisna imena.
(4) Podrobnejšo vsebino registra zemljepisnih imen predpiše
minister.
14. člen
(podatki daljinskega zaznavanja)
(1) Daljinsko zaznavanje je pridobivanje podatkov o površju
Zemlje, ne da bi bili z njim v neposrednem stiku.
(2) Podatki daljinskega zaznavanja za ozemlje Republike
Slovenije se vodijo kot posnetki daljinskega zaznavanja in ortofoto.
(3) Ortofoto je zračni ali satelitski posnetek, ki je z
upoštevanjem geometrijskih parametrov posnetka in modela reliefa transformiran
v pravokotno projekcijo v državnem prostorskem koordinatnem sistemu.
(4) Podatke daljinskega zaznavanja in tehnične podatke o
snemanjih vodi geodetska uprava v zbirki podatkov daljinskega zaznavanja.
(5) Podatki daljinskega zaznavanja iz drugega odstavka tega
člena se vzdržujejo tako, da zadnji podatki daljinskega zaznavanja niso
starejši od treh let.
(6) Podrobnejšo vsebino zbirke podatkov daljinskega
zaznavanja predpiše minister.
15. člen
(državne karte)
(1) Državne karte so kartografsko obdelani topografski
podatki, ki se vodijo v državnem prostorskem koordinatnem sistemu in so
prikazani v državni kartografski projekciji.
(2) Državne karte se vodijo v digitalni obliki.
(3) Državne karte za ozemlje Republike Slovenije so:
-       
državna topografska karta v merilu 1:50 000,
-       
državne pregledne karte v merilih 1:250 000, 1:500 000,
1:750 000 in 1:1 000 000,
-       
karte, ki se izdelajo na podlagi dogovora ali pogodbe z javnimi organi
drugih držav ali mednarodnimi civilnimi ustanovami in organizacijami in
prikazujejo ozemlje Republike Slovenije.
(4) Za izdelavo državne topografske karte iz prve alinee
prejšnjega odstavka in državnih preglednih kart iz druge alinee prejšnjega
odstavka se uporabljajo znaki in delitev na liste, določeni v kartografskem
ključu.
(5) Kartografski ključ iz prejšnjega odstavka predpiše
minister.
(6) Kot omrežna storitev se zagotavlja prikaz zbirke
topografskih podatkov. V primeru prikaza v merilu 1:5 000 se zanj uporabi
topografski ključ.
(7) Topografski ključ iz prejšnjega odstavka predpiše
minister.
(8) Za prikaz topografskih podatkov, ki se vodijo v podrobnosti
in natančnosti, ki ustreza merilom, večjim od 1:5 000, in ki se izdela v večjih
merilih kot 1:5 000 se smiselno uporabljajo znaki, določeni v topografskem
ključu.
(9) Državna topografska karta iz prve alinee tretjega
odstavka tega člena se vzdržuje tako, da ni starejša od desetih let. Državne
pregledne karte iz druge alinee tretjega odstavka tega člena se vzdržujejo
tako, da niso starejše od dveh let.
(10) Način pisanja zemljepisnih imen na državnih kartah na
narodnostno mešanih območjih v Republiki Sloveniji predpiše vlada.
IV. GEODETSKA IZMERA
16. člen
(geodetska izmera)
(1) Geodetska izmera so strokovno tehnični postopki izvedbe
in obdelave meritev ter opazovanja z namenom določitve položajev, velikosti,
oblike, značilnosti delov zemeljskega površja ali objektov in njihovih delov
ter lastnosti težnostnega polja Zemlje.
(2) Za geodetsko izmero se štejejo tudi dela in postopki v
zvezi s postavitvijo geodetskih točk, GNSS postaj in geodetskih naprav ter dela
in postopki v zvezi z njihovo trajno ali začasno označitvijo in odstranitvijo
oziroma zaščito.
(3) Geodetska točka je z znamenjem stabilizirana točka v
naravi, ki ima koordinate določene z geodetsko izmero. GNSS postaja je stalno
ali začasno postavljena naprava za merjenje položaja z uporabo GNSS
tehnologije.
17. člen
(izvajanje geodetske izmere in dopustitev dostopa)
(1) (prenehal
veljati)
(2) Lastnik oziroma lastnica zemljišča, stavbe ali dela
stavbe (v nadaljnjem besedilu: lastnik nepremičnine) in uporabnik oziroma
uporabnica zemljišča, stavbe ali dela stavbe (v nadaljnjem besedilu: uporabnik
nepremičnine) mora geodetskemu strokovnjaku, ki izvaja geodetsko izmero,
dopustiti:
-       
dostop na zemljišča ali vstop v skupne dele stavb,
-       
dostop do geodetskih točk,
-       
postavitev začasnih znamenj državnih geodetskih točk,
-       
začasno postavitev geodetskih naprav,
-       
začasno označitev točk za potrebe geodetske izmere in
-       
odstranitev vej, dreves ali drugih ovir za izvajanje geodetske izmere.
(3) Pred začetkom geodetske izmere geodetski strokovnjak
obvesti javnost o začetku, območju, časovnem poteku in predvidenem datumu
zaključka geodetske izmere, če se geodetska izmera izvaja na območju, ki zajema
več kot 50 parcel, ali je na tem območju več kot 50 lastnikov nepremičnin,
in če časovno traja več kot en mesec. Obvestilo se opravi z javnim naznanilom
na krajevno običajen način.
(4) Pri izvajanju geodetske izmere se geodetski strokovnjak
izkazuje s pooblastilom predstojnika organa javne uprave, predstojnika pravne
osebe javnega prava, ki izvaja izobraževalno in znanstveno-raziskovalno
dejavnost na področju geodezije, ali poslovodnega organa geodetskega podjetja.
18. člen
(škoda pri izvajanju geodetske izmere)
(1) Pri izvajanju geodetske izmere mora geodetski strokovnjak
skrbeti, da je škoda, ki utegne nastati, čim manjša in upravičena.
(2) Škoda je upravičena, če je ni mogoče preprečiti, ker
geodetske izmere ni mogoče izvesti na drugačen način ali bi jo bilo mogoče
izvesti le z nesorazmerno visokimi stroški.
(3) Oškodovana oseba ima pravico do odškodnine po pravilih
civilnega prava.
V. POSTAVITEV IN VAROVANJE GEODETSKIH TOČK, GNSS POSTAJ IN
GEODETSKIH NAPRAV
19. člen
(stabilizacija, označitev in zaščita geodetskih točk,
postavitev in zaščita GNSS postaj in geodetskih naprav)
(1) Državne geodetske točke, GNSS postaje in geodetske
naprave se na zemljišču, stavbi ali delu stavbe stalno stabilizirajo ali
postavijo v dogovoru z lastnikom nepremičnine in se lahko označijo ali
zaščitijo.
(2) Državne geodetske točke, GNSS postaje državnega omrežja
za globalno določanje položaja in geodetske naprave iz 7. člena tega zakona se
lahko na zemljišču, stavbi ali delu stavbe stalno stabilizirajo, postavijo,
označijo ali zaščitijo, ko geodetska uprava z lastnikom nepremičnine uredi
medsebojna razmerja s pisno pogodbo.
(3) V primerih iz prejšnjega odstavka se državne geodetske
točke, GNSS postaje državnega omrežja za globalno določanje položaja in
geodetske naprave iz 7. člena tega zakona označijo z oznakami oziroma zaščitijo
s fizično zaščito, če se s tem zagotovi trajnost postavitve, ali na zahtevo
lastnika nepremičnine.
(4) V primerih iz prvega in drugega odstavka tega člena je
treba za posege na objekte ali območja, ki so varovani po predpisih s področja
varstva kulturne dediščine, pridobiti kulturnovarstveno soglasje v skladu s predpisi,
ki urejajo varstvo kulturne dediščine.
20. člen
(ustanovitev služnosti v javno korist za državne geodetske
točke)
(1) Postavitev državne geodetske točke, ki je nujno potrebna
za vzpostavitev in vodenje državnega prostorskega koordinatnega sistema, ker
njena stabilizacija na drugi nepremičnini ni primerna ali bi bila stabilizacija
ali prestavitev povezana z nesorazmerno visokimi stroški, je v javno korist. V
javno korist je tudi ohranitev postavljene državne geodetske točke zaradi
zgodovinskega, kulturnega ali simbolnega pomena. Zaradi zagotovitve javne
koristi po tem odstavku se lahko lastninska pravica na nepremičnini, na kateri
je oziroma bo postavljena državna geodetska točka, omeji z ustanovitvijo
služnosti v javno korist.
(2) Omejitev lastninske pravice na nepremičnini s pravico
služnosti v javno korist se izvede v korist Republike Slovenije.
(3) Služnost v javno korist po tem členu se ustanovi na
podlagi pogodbe o ustanovitvi služnosti ali z odločbo geodetske uprave.
(4) V primeru ustanovitve služnosti v javno korist za namene
iz prvega odstavka tega člena pripada lastniku nepremičnine odškodnina.
Odškodnina se določi v obsegu in na način, ki je s predpisi, ki urejajo
umeščanje prostorskih ureditev državnega pomena v prostor, določen za ocenjevanje
vrednosti nepremičnin, drugih pravic na njih, nadomestil za škodo in stroškov
pri pogodbenem pridobivanju nepremičnin in pravic na njih.
(5) Za ustanovitev služnosti v javno korist mora geodetska
uprava lastniku nepremičnine, na kateri se stabilizira državna geodetska točka
iz prvega odstavka tega člena, najprej ponuditi sklenitev pogodbe o ustanovitvi
služnosti. Ponudba za sklenitev pogodbe o ustanovitvi služnosti mora vsebovati:
1.     
podatke o nepremičnini iz zemljiškega katastra oziroma katastra stavb;
2.     
obrazložitev javne koristi;
3.     
jasen in natančen opis vsebine služnosti;
4.     
opredelitev trajanja služnosti;
5.     
opredelitev odškodnine;
6.     
opredelitev, da stroške, povezane z izvrševanjem služnosti, nosi
Republika Slovenija;
7.     
osnutek pogodbe o ustanovitvi služnosti.
(6) Ponudba za sklenitev pogodbe o ustanovitvi služnosti se
vroča osebno v skladu z zakonom, ki ureja splošni upravni postopek.
(7) Če v 30 dneh po vročitvi ponudbe iz petega odstavka tega
člena z lastnikom nepremičnine, na kateri se stabilizira državna geodetska
točka, pogodba o ustanovitvi služnosti ni sklenjena, geodetska uprava po uradni
dolžnosti začne postopek prisilne ustanovitve služnosti v javno korist. Služnost
v javno korist za namene iz prvega odstavka tega člena se ustanovi z odločbo,
ki mora poleg sestavin, ki so z v skladu z zakonom, ki ureja splošni upravni
postopek, predpisane za pisno odločbo, v izreku vsebovati tudi podatke iz 1. do
6. točke petega odstavka tega člena. Odločba o ustanovitvi služnosti se
lahko izvrši, ko postane pravnomočna. Služnost v javno korist po tem zakonu se
vknjiži v zemljiško knjigo in kot podatek o javnopravnem režimu vključi v
prostorski informacijski sistem.
(8) Glede postopka ustanovitve služnosti v javno korist po
tem členu in drugih vprašanj, ki niso posebej urejena s tem zakonom, se
smiselno uporabljajo določbe zakona o urejanju prostora, ki urejajo omejitev
lastninske pravice v javno korist.
21. člen
(varovanje znamenj državnih geodetskih točk, GNSS postaj
državnega omrežja za globalno določanje položaja in geodetskih naprav)
(1) Znamenja državnih geodetskih točk, GNSS postaje državnega
omrežja za globalno določanje položaja in geodetske naprave ter začasne
označitve točk, ki so namenjene geodetski izmeri, je prepovedano prestavljati,
odstranjevati, zasuti ali poškodovati.
(2) V primeru gradnje oziroma spremembe namembnosti objektov
po predpisih, ki urejajo graditev objektov, je na zemljišču, na katerem je
stabilizirana državna geodetska točka, za katero je ustanovljena služnost v
javno korist iz prejšnjega člena, in na zemljišču oziroma stavbi ali delu stavbe,
na katerem je stabilizirana državna geodetska točka ali postavljena GNSS
postaja državnega omrežja za globalno določanje položaja ali geodetska naprava,
ki služi vzpostavitvi in vodenju državnega prostorskega koordinatnega sistema,
odstranitev ali zasutje znamenja, zaščite ali oznake državne geodetske točke,
GNSS postaje državnega omrežja za globalno določanje položaja in geodetske
naprave dovoljeno le po predhodnem soglasju geodetske uprave. Soglasje se ne
izda, če znamenja državne geodetske točke, GNSS postaje državnega omrežja za
globalno določanje položaja ali geodetske naprave ni mogoče prestaviti na drugo
lokacijo, nov objekt, naprava ali dejavnost pa bi vplivala na znamenje ali
zaščito državne geodetske točke, na realizacijo državnega koordinatnega sistema
ali bi ovirala delovanje GNSS postaje državnega omrežja za globalno določanje
položaja ali geodetske naprave.
VI. UPORABA PODATKOV
22. člen
(javnost zbirk)
(1) Zbirka podatkov državnega prostorskega koordinatnega
sistema, zbirka topografskih podatkov, register zemljepisnih imen, zbirka
podatkov daljinskega zaznavanja in državne karte so javne zbirke prostorskih
podatkov.
(2) Z omrežnimi storitvami zagotavlja geodetska uprava javni
dostop do podatkov iz zbirk iz prejšnjega odstavka v skladu s predpisi, ki
urejajo infrastrukturo za prostorske informacije v Republiki Sloveniji.
23. člen
(zaračunavanje uporabe podatkov in omrežnih storitev)
(1) Ponovno uporabo podatkov za pridobitne ali nepridobitne
namene iz zbirk iz prvega odstavka prejšnjega člena geodetska uprava zaračuna v
skladu z zakonom, ki ureja dostop do informacij javnega značaja.
(2) Za uporabo omrežnih storitev v zvezi s podatki iz zbirk
iz prvega odstavka prejšnjega člena lahko geodetska uprava zaračunava stroške
za uporabo omrežnih storitev. Stroški se določijo v stroškovniku v skladu z
zakonom, ki ureja infrastrukturo za prostorske informacije.
(3) Ponovna uporaba podatkov za pridobitne ali nepridobitne
namene in zagotavljanje omrežnih storitev v zvezi s podatki iz zbirk iz prvega
odstavka prejšnjega člena je lastna dejavnost geodetske uprave. Prihodke lahko
geodetska uprava uporabi le za vzdrževanje zbirk iz prvega odstavka prejšnjega
člena in omrežnih storitev v zvezi s podatki iz teh zbirk.
VII. NADZOR
24. člen
(opravljanje inšpekcijskega nadzora)
Nadzor nad izvajanjem tega zakona in predpisov, izdanih na
njegovi podlagi, opravlja geodetski inšpektor v skladu z zakonom, ki ureja
geodetsko dejavnost.
VIII. KAZENSKI DOLOČBI
25. člen
(prekrški v zvezi z izvajanjem geodetske izmere)
(1) Z globo od 500 do 5.000 eurov se za prekršek kaznuje
lastnik nepremičnine ali uporabnik nepremičnine, ki je pravna oseba, samostojni
podjetnik posameznik ali posameznik, ki samostojno opravlja dejavnost, če
geodetskemu strokovnjaku prepreči dejanja iz drugega odstavka 17. člena tega
zakona.
(2) Z globo od 300 do 2.000 eurov se kaznuje za prekršek iz
prejšnjega odstavka odgovorna oseba pravne osebe, samostojnega podjetnika
posameznika ali posameznika, ki samostojno opravlja dejavnost.
(3) Z globo od 200 do 1.200 eurov se kaznuje za prekršek iz
prvega odstavka tega člena posameznik.
26. člen
(prekrški v zvezi z varovanjem znamenj državnih geodetskih
točk, GNSS postaj državnega omrežja za globalno določanje položaja in geodetskih
naprav)
(1) Z globo od 1.000 do 10.000 eurov se za prekršek kaznuje
lastnik nepremičnine ali uporabnik nepremičnine, ki je pravna oseba, samostojni
podjetnik posameznik ali posameznik, ki samostojno opravlja dejavnost, če:
1.     
prestavi, odstrani, zasuje ali poškoduje znamenje državne geodetske
točke, GNSS postajo državnega omrežja za globalno določanje položaja, geodetsko
napravo ali začasne označitve točk, ki so namenjene geodetski izmeri, v primeru
iz prvega odstavka 21. člena tega zakona;
2.     
brez soglasja geodetske uprave odstrani ali zasuje znamenje, zaščito ali
oznako državne geodetske točke, GNSS postaje državnega omrežja za globalno
določanje položaja ali geodetske naprave, v primeru iz drugega odstavka 21.
člena tega zakona.
(2) Z globo od 500 do 5.000 eurov se kaznuje za prekršek iz
prejšnjega odstavka odgovorna oseba pravne osebe, samostojnega podjetnika
posameznika ali posameznika, ki samostojno opravlja dejavnost.
(3) Z globo od 100 do 1.000 eurov se kaznuje za prekršek iz
prvega odstavka tega člena posameznik.

Zakon o državnem geodetskem referenčnem
sistemu – ZDGRS (Uradni list RS, št. 25/14) vsebuje naslednje prehodne in končni
določbi:
»IX. PREHODNE DOLOČBE
27. člen
(vzpostavitev državnega
prostorskega koordinatnega sistema)
(1) Vlada prepiše parametre horizontalne sestavine in
gravimetričnega dela vertikalne sestavine državnega prostorskega koordinatnega
sistema, imena teh sestavin in državno kartografsko projekcijo iz drugega
odstavka 6. člena tega zakona v treh mesecih po uveljavitvi tega zakona,
parametre višinskega dela vertikalne sestavine državnega prostorskega
koordinatnega sistema pa v štirih letih po uveljavitvi tega zakona.
(2) Do določitve parametrov višinskega dela vertikalne
sestavine državnega prostorskega koordinatnega sistema v skladu s prejšnjim
odstavkom so parametri višinskega dela državnega prostorskega koordinatnega
sistema po tem zakonu naslednji:
-       
višinski datum: Trst, epoha 1875;
-       
sistem višin: normalne ortometrične višine;
-       
ime: Slovenski višinski sistem 2000 (SVS2000).
(3) Geodetska uprava v šestih mesecih po uveljavitvi predpisa
iz prvega odstavka tega člena objavi na svojih spletnih straneh seznam državnih
geodetskih točk, s katerimi sta vzpostavljeni horizontalna sestavina in
gravimetrični del vertikalne sestavine državnega prostorskega koordinatnega
sistema, ter seznam GNSS postaj državnega omrežja za globalno določanje
položaja iz četrtega odstavka 7. člena tega zakona.
(4) Geodetska uprava v enem letu po objavi podatkov iz
prejšnjega odstavka lastnike nepremičnin, na katerih stoji znamenje obstoječe
državne geodetske točke ali GNSS postaja državnega omrežja za globalno
določanje položaja, pisno obvesti o lokaciji, znamenju, zaščiti in oznaki državne
geodetske točke ali GNSS postaje državnega omrežja za globalno določanje
položaja.
28. člen
(transformacija podatkov iz
uradnih evidenc, ki jih vodi geodetska uprava)
(1) Za transformacijo koordinat, določenih v koordinatnem
sistemu D48 in Gauss-Krügerjevi projekciji (v nadaljnjem besedilu: koordinatni
sistem D48/GK), v horizontalne koordinate, določene v državnem prostorskem
koordinatnem sistemu po tem zakonu, geodetska uprava v šestih mesecih po
uveljavitvi tega zakona na svojih spletnih straneh objavi seznam veznih točk,
splošne transformacijske modele in parametre za transformacijo horizontalnih
koordinat ter zagotovi javni dostop programske opreme za izvedbo transformacije
koordinat.
(2) Geodetska uprava zagotovi transformacijo horizontalnih
koordinat podatkov iz uradnih evidenc, ki jih vodi, v državnem prostorskem
koordinatnem sistemu po tem zakonu:
-       
ortofoto v treh mesecih po uveljavitvi tega zakona,
-       
podatke v zbirki topografskih podatkov, ki ustrezajo merilu 1:5 000,
državno topografsko karto v merilu 1:50 000 in državne pregledne karte v enem
letu po uveljavitvi tega zakona,
-       
podatke zemljiškega katastra, katastra stavb, registra prostorskih enot
in državne meje najpozneje do 23. novembra 2017.
(3) Šteje se, da so koordinate, ki so določene v koordinatnem
sistemu ETRS89/TM po 139. členu Zakona o evidentiranju nepremičnin (Uradni list
RS, št. 47/06, 65/07 – odločba US, 106/10 – ZDoh-2H in 79/12 – odločba US),
koordinate, določene v državnem prostorskem koordinatnem sistemu po tem zakonu.
(4) Geodetska uprava do 31. decembra 2017 zagotavlja
podatke iz drugega odstavka tega člena tudi v koordinatnem sistemu D48/GK.
29. člen
(transformacija podatkov iz
zbirk prostorskih podatkov)
Upravljavci zbirk prostorskih podatkov morajo v skladu s
predpisi, ki urejajo vzpostavitev in zagotavljanje infrastrukture za prostorske
informacije v Republiki Sloveniji, na svoje stroške zagotoviti podatke v
državnem prostorskem koordinatnem sistemu po tem zakonu najpozneje do
31. decembra 2018.
30. člen
(objava vrst trajnih znamenj
ter vrst oznak za označitev državnih geodetskih točk in GNSS postaj državnega
omrežja za globalno določanje položaja)
Geodetska uprava objavi na svojih spletnih straneh vrste
trajnih znamenj za stabilizacijo državnih geodetskih točk ter vrste oznak za označitev
državnih geodetskih točk in GNSS postaj državnega omrežja za globalno določanje
položaja iz šestega odstavka 7. člena tega zakona v šestih mesecih po
uveljavitvi tega zakona.
31. člen
(vzpostavitev zbirke
podatkov državnega prostorskega koordinatnega sistema)
(1) Minister predpiše podrobnejšo vsebino zbirke podatkov
državnega prostorskega koordinatnega sistema v skladu s tretjim odstavkom 8.
člena tega zakona v šestih mesecih po uveljavitvi tega zakona.
(2) Zbirko podatkov državnega prostorskega koordinatnega
sistema vzpostavi geodetska uprava v enem letu po uveljavitvi predpisa iz
prejšnjega odstavka.
32. člen
(podzakonski predpisi)
(1) Vlada izda predpis iz desetega odstavka 15. člena tega
zakona v treh mesecih po uveljavitvi tega zakona.
(2) Minister predpiše v treh mesecih po uveljavitvi tega
zakona:
-       
katalog topografskih podatkov iz šestega odstavka 11. člena tega
zakona;
-       
podrobnejšo vsebino registra zemljepisnih imen iz četrtega odstavka 13.
člena tega zakona;
-       
podrobnejšo vsebino zbirke podatkov daljinskega zaznavanja iz šestega
odstavka 14. člena tega zakona;
-       
kartografski ključ iz petega odstavka 15. člena tega zakona;
-       
topografski ključ iz sedmega odstavka 15. člena tega zakona.
33. člen
(vzpostavitev zbirk
podatkov državnega topografskega sistema)
(1) Zbirko topografskih podatkov vzpostavi geodetska uprava s
prevzemom topografskih podatkov iz zbirke topografskih podatkov, ki ustrezajo
natančnosti merila 1: 5 000, in digitalnega modela reliefa, ki jih vodi na
dan uveljavitve tega zakona. Zbirka topografskih podatkov se vzpostavi v enem
letu po uveljavitvi tega zakona. Za podatke, prevzete v zbirko topografskih
podatkov po tem členu, se ne uporablja določba tretjega odstavka 11. člena tega
zakona.
(2) Šteje se, da je register zemljepisnih imen, ki ga vodi
geodetska uprava na dan uveljavitve tega zakona, register zemljepisnih imen iz
drugega odstavka 13. člena tega zakona.
(3) Šteje se, da so posnetki daljinskega zaznavanja, ortofoto
in pripadajoči tehnični podatki o snemanjih, s katerimi razpolaga geodetska
uprava na dan uveljavitve tega zakona, zbirka podatkov daljinskega zaznavanja
iz četrtega odstavka 14. člena tega zakona.
(4) Šteje se, da so državna topografska karta 1:50 000
in državne pregledne karte v merilih 1:250 000, 1:500 000,
1:750 000 in 1:1 000 000, s katerimi razpolaga geodetska uprava
na dan uveljavitve tega zakona, državne karte iz tretjega odstavka 15. člena
tega zakona.
(5) Omrežno storitev preoblikovanja zbirke topografskih
podatkov za izdelavo državne topografske karte v merilu 1:5 000 zagotovi
geodetska uprava v dveh letih po uveljavitvi tega zakona.
34. člen
(uskladitev opravljanja
nalog geodetskega strokovnjaka)
(1) Raven izobrazbe, pridobljena po dosedanjih študijskih
programih za pridobitev visoke strokovne izobrazbe geodetske smeri, ustreza
ravni izobrazbe, pridobljeni po študijskih programih prve stopnje s študijskega
področja geodezije iz prvega odstavka 17. člena tega zakona.
(2) Šteje se, da posameznik, ki ima na dan uveljavitve tega
zakona geodetsko izkaznico, izpolnjuje pogoje za geodetskega strokovnjaka po
tem zakonu.
X. KONČNI DOLOČBI
35. člen
(prenehanje veljavnosti in
podaljšanje uporabe dosedanjih predpisov)
(1) Z dnem uveljavitve tega zakona prenehajo veljati:
1.     
Zakon o temeljni geodetski izmeri (Uradni list SRS, št. 16/74, 23/76 –
ZGS, 42/86, Uradni list SFRJ, št. 83/89, Uradni list SRS, št. 5/90, Uradni list
RS, št. 10/91, 17/91-I – ZUDE, 13/93 – ZP-G in 66/93 – ZP-H);
2.     
Navodilo o arhiviranju in razmnoževanju v zmanjšanem formatu podatkov
temeljne geodetske izmere (Uradni list SRS, št. 3/76);
3.     
Pravilnik o tehničnih normativih za mreže temeljnih geodetskih točk
(Uradni list SRS, št. 18/81);
4.     
Pravilnik o znakih za temeljne topografske načrte (Uradni list SRS, št.
29/82 in Uradni list RS, št. 40/04);
5.     
Navodilo o tekočem usklajevanju temeljnih topografskih načrtov meril
1:5000 in 1:10 000 (Uradni list SRS, št. 30/83);
6.     
Odredba o pisavi zemljepisnih imen v načrtih in kartah na narodnostno
mešanih območjih v SR Sloveniji (Uradni list SRS, št. 11/80);
7.     
Pravilnik o uporabi Gauß-Krügerjeve projekcije pri izdelavi državne
topografske karte v merilu 1:25000 in razdelitev na liste (Uradni list RS, št.
36/98).
(2) Predpis iz 6. točke prejšnjega odstavka se uporablja do
uveljavitve predpisa, izdanega na podlagi desetega odstavka 15. člena tega
zakona.
36. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o arhitekturni in inženirski dejavnosti
– ZAID (Uradni list RS, št. 61/17) v zvezi s prenehanjem veljavnosti prvega
odstavka 17. člena zakona določa:
»… uporablja pa se do začetka uporabe tega zakona.«;
ter vsebuje naslednjo končno določbo:
»67. člen
(začetek veljavnosti in
uporabe zakona)
Ta zakon začne veljati petnajsti dan po objavi v Uradnem
listu Republike Slovenije, uporabljati pa se začne 1. junija 2018.«.