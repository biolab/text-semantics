1. člen
Občina lahko uvede samoprispevek za izgradnjo ali
rekonstrukcijo javne komunalne infrastrukture, javne prometne infrastrukture,
javne infrastrukture na področju otroškega varstva, osnovnega šolstva,
zdravstvenega varstva, kulture, športa ter druge javne infrastrukture, ki jo
zagotavlja občina (v nadaljnjem besedilu: lokalna javna infrastruktura). 
Sredstva samoprispevka se smejo uporabiti samo za namen, za
katerega je bil samoprispevek uveden.
2. člen
Samoprispevek se lahko uvede za celotno območje občine ali za
del naselja, naselje ali več naselij, če gre za izgradnjo ali rekonstrukcijo
lokalne javne infrastrukture, ki je namenjena samo ožjemu območju občine. 
Samoprispevek se uvede po prej opravljenem referendumu, na
katerem se je za uvedbo samoprispevka izrekla večina glasovalnih upravičencev
oziroma upravičenk (v nadaljnjem besedilu: upravičenec) na določenem območju,
ki so glasovali, pod pogojem, da se jih je glasovanja udeležila večina.
3. člen
Samoprispevek se lahko uvede največ za obdobje petih let.
4. člen
Samoprispevek se plačuje v denarju.
5. člen
Na podlagi vplačanih sredstev po tem zakonu zavezanec oziroma
zavezanka (v nadaljnjem besedilu: zavezanec) oziroma fizična oseba, ki plača
prostovoljni prispevek, ne pridobi lastninske pravice na zgrajeni ali
rekonstruirani lokalni javni infrastrukturi, niti drugih ugodnosti ob uporabi
javnih storitev.
6. člen
Referendum o uvedbi samoprispevka se izvede v skladu z
določbami zakona, ki ureja lokalno samoupravo, po postopku, ki ga določa zakon
o referendumu in o ljudski iniciativi, kolikor ni s tem zakonom in zakonom, ki
ureja lokalno samoupravo drugače določeno.
7. člen
Podlaga za razpis referenduma o uvedbi samoprispevka je v
skladu s predpisi izdelan predlog investicijskega programa izgradnje ali
rekonstrukcije lokalne javne infrastrukture, ki ga sprejme občinski svet. 
O predlogu investicijskega programa izgradnje ali
rekonstrukcije lokalne javne infrastrukture organizira občina javno razpravo na
območju, na katero se nanaša. Od začetka javne razprave do razpisa referenduma
ne sme preteči manj kot 30 dni. 
Po opravljeni javni razpravi se občinski svet odloči o
razpisu referenduma za uvedbo samoprispevka, in določi predlog odloka o uvedbi
samoprispevka.
8. člen
Akt o razpisu referenduma določa vrsto referenduma, besedilo
vprašanja, dan razpisa referenduma, od katerega tečejo roki za izvedbo
referenduma, in dan glasovanja. Aktu o razpisu referenduma o uvedbi
samoprispevka se priloži predlog odloka o uvedbi samoprispevka (v nadaljnjem
besedilu: priloga). 
Akt o razpisu referenduma s prilogo se objavi na krajevno
običajen način najkasneje 15 dni pred izvedbo referenduma. 
Akt o razpisu referenduma brez priloge se objavi v Uradnem
listu Republike Slovenije.
9. člen
Pravico glasovanja na referendumu o uvedbi samoprispevka ima
fizična oseba, ki ima stalno prebivališče na območju, na katerem naj bi se
uvedel samoprispevek. 
Pravico glasovanja na referendumu o uvedbi samoprispevka za
izgradnjo ali rekonstrukcijo lokalne javne infrastrukture, s katero se povečuje
uporabnost ali vrednost nepremičnine, ima tudi fizična oseba, ki je lastnik
oziroma lastnica (v nadaljnjem besedilu: lastnik) ali uporabnik oziroma
uporabnica (v nadaljnjem besedilu: uporabnik) stavbnega zemljišča na območju,
na katerem naj bi se uvedel samoprispevek, pa na tem območju nima stalnega
prebivališča. 
Ne glede na določbe prvega in drugega odstavka tega člena pa
nima pravice glasovanja fizična oseba, katere dohodki, ki so obdavčljivi po
zakonu o dohodnini, v predpreteklem letu pred uvedbo samoprispevka ne presegajo
25 odstotkov povprečne letne plače v Republiki Sloveniji v letu, na katero se
nanašajo dohodki, po podatkih Statističnega urada Republike Slovenije (v
nadaljnjem besedilu: povprečna plača), ali je mlajša od petnajst let.
10. člen
Volilni imenik glasovalnih upravičencev sestavi občinska
uprava na podlagi podatkov, pridobljenih od upravljavcev zbirk podatkov o
stalnem prebivališču, o fizičnih osebah z dohodki, ki so bili obdavčeni z
dohodnino v predpreteklem letu pred uvedbo samoprispevka in o višini dohodkov,
o osebah, starejših od petnajst let, ter o lastništvu in uporabi nepremičnin.
11. člen
Referendumsko vprašanje mora biti naslovljeno na glasovalne
upravičence tako, da bo mogoče iz njihovega odgovora zanesljivo ugotoviti ali
se z uvedbo samoprispevka strinjajo ali ne. 
Referendumsko vprašanje mora vsebovati navedbo investicije,
za katero se referendum uvaja.
12. člen
Odlok o uvedbi samoprispevka vsebuje: 
-       
območje in obdobje, za katero se uvede samoprispevek, 
-       
namen, za katerega se uvede samoprispevek – investicijski program
izgradnje ali rekonstrukcije lokalne javne infrastrukture in načrt
financiranja, 
-       
višino sredstev, ki se bodo zbrala s samoprispevkom, 
-       
določitev zavezancev, 
-       
stopnjo, po kateri se bo plačeval samoprispevek, 
-       
razloge, iz katerih se lahko zahteva oprostitev ali znižanje
samoprispevka, 
-       
rok, v katerem mora biti plačan samoprispevek, oziroma roke, v katerih
se plačuje, 
-       
organ, ki je odgovoren za odmero in zbiranje sredstev (v nadaljnjem
besedilu: pristojni organ) in organ, ki je odgovoren za izvedbo investicijskega
programa izgradnje ali rekonstrukcije lokalne javne infrastrukture, 
-       
način odmere in plačevanja samoprispevka in način uveljavljanja oprostitev
ali znižanj samoprispevka, 
-       
način uporabe presežka sredstev, zbranih s samoprispevkom. 
Odlok o uvedbi samoprispevka sprejme občinski svet na podlagi
ugotovljenih rezultatov referenduma. Odlok se objavi na način, ki je določen za
objavo splošnih aktov občine ter v Uradnem listu Republike Slovenije.
13. člen
Samoprispevek je namenski prihodek občine. 
Občina evidentira samoprispevek v okviru posebnega
stroškovnega mesta, lahko pa v skladu z zakonom, ki ureja javne finance
ustanovi proračunski sklad. 
Zbiranje samoprispevka ter poslovanje proračunskega sklada iz
prejšnjega odstavka nadzoruje nadzorni odbor občine. 
Presežek sredstev samoprispevka po dokončanju investicijskega
programa se sme uporabiti samo za investicije in investicijsko vzdrževanje lokalne
javne infrastrukture.
14. člen
Zavezanec za samoprispevek je fizična oseba, ki ima pravico
glasovanja na referendumu o uvedbi samoprispevka. 
Zavezanec za samoprispevek je tudi fizična oseba, ki v
obdobju, za katero je samoprispevek uveden, izpolni pogoje iz 9. člena tega
zakona. Nove zavezance za samoprispevek enkrat letno ugotavlja pristojni organ
na podlagi podatkov, pridobljenih od upravljavcev zbirk podatkov o stalnem
prebivališču, o fizičnih osebah z dohodki, ki so bili obdavčeni z dohodnino v predpreteklem
letu pred letom, v katerem ugotavlja nove zavezance in o višini dohodkov, o
osebah, starejših od petnajst let, ter o lastništvu in uporabi nepremičnin.
Lastnost zavezanca pridobi fizična oseba s prvim dnem naslednjega leta po letu,
v katerem je pristojni organ ugotovil izpolnjevanje pogojev. O pridobitvi
lastnosti zavezanca odloči pristojni organ z odločbo o odmeri samoprispevka. 
Lastnost zavezanca za samoprispevek izgubi fizična oseba, ki
v obdobju, za katero je uveden samoprispevek, ne izpolnjuje več pogojev iz 9.
člena tega zakona. Izgubo lastnosti zavezanca enkrat letno ugotavlja pristojni
organ na podlagi podatkov, pridobljenih od upravljavcev zbirk podatkov o
stalnem prebivališču, o fizičnih osebah z dohodki, ki so bili obdavčeni z
dohodnino v predpreteklem letu pred letom, v katerem se ugotavlja obstoj
lastnosti zavezanca in o višini dohodkov, ter o lastništvu in uporabi
nepremičnin. Lastnost zavezanca izgubi fizična oseba s prvim dnem naslednjega
leta po letu, v katerem je pristojni organ ugotovil neizpolnjevanje pogojev. O
izgubi lastnosti zavezanca odloči pristojni organ z odločbo.
15. člen
Samoprispevek se določi za celotno obdobje, za katero je
uveden. 
Zavezancu iz drugega odstavka prejšnjega člena se določi
samoprispevek za preostanek obdobja, za katerega je uveden.
16. člen
Samoprispevek posameznega zavezanca se za obdobje enega leta
odmeri od njegovega bruto dohodka v predpreteklem letu pred uvedbo
samoprispevka, vendar največ od bruto dohodka v višini trikratne povprečne
plače. 
Samoprispevek se odmeri največ po stopnji 2%. 
Samoprispevek posameznega zavezanca se za obdobje, daljše od
enega leta, odmeri tako, da se znesek samoprispevka, ugotovljen v skladu s
prejšnjima odstavkoma tega člena, pomnoži s številom let plačevanja
samoprispevka. 
Z odlokom o uvedbi samoprispevka se lahko predpiše
revalorizacija in način revalorizacije zneskov samoprispevka.
17. člen
Bruto dohodek iz prvega odstavka prejšnjega člena je vsota
bruto dohodkov zavezanca, ki so obdavčeni z dohodnino, ugotovljeni na podlagi
podatkov iz zadnje odločbe o odmeri dohodnine ali na podlagi drugih podatkov o
bruto dohodku zavezanca, če zavezancu napovedi za odmero dohodnine ni bilo
treba vložiti. 
Ne glede na prejšnji odstavek se za bruto dohodek zavezanca
iz opravljanja dejavnosti šteje njegov dobiček iz dejavnosti, ki je ugotovljen
brez upoštevanja znižanj in olajšav v skladu z zakonom o dohodnini, in z
upoštevanjem obračunanih obveznih prispevkov za socialno varnost. 
Ne glede na prvi odstavek se za bruto dohodek zavezanca, ki
ima dohodke iz kmetijstva, šteje katastrski dohodek, ki je ugotovljen brez
upoštevanja olajšave za vlaganja v skladu z zakonom o dohodnini.
18. člen
Zavezanca se na njegovo zahtevo lahko oprosti plačevanja
samoprispevka ali se mu prizna znižanje pri plačevanju samoprispevka, če bi
plačilo samoprispevka ogrozilo preživljanje zavezanca ali njegove družine. 
Razlogi za oprostitev ali znižanje pri plačevanju
samoprispevka ter način uveljavljanja oprostitev in znižanja se določijo z
odlokom o uvedbi samoprispevka. 
O oprostitvi ali znižanju pri plačevanju samoprispevka odloči
pristojni organ z odločbo.
19. člen
Na podlagi odloka o uvedbi samoprispevka izda pristojni
organ, v skladu z zakonom o splošnem upravnem postopku, zavezancem odločbe o
samoprispevku.
20. člen
Samoprispevek plačuje zavezanec na ustrezni vplačilni račun
in se razporeja v dobro občine.
21. člen
Podatke o bruto dohodku zavezancev za samoprispevek daje na
zahtevo pristojnega organa, pristojni davčni organ. 
Zahteva mora vsebovati seznam z imeni in priimki zavezancev,
enotno matično številko zavezanca ter stalno prebivališče.
22. člen
Zoper zavezanca, ki zapadlih obveznosti iz naslova
samoprispevka ni plačal v predpisanem roku, se opravi prisilna izterjava
skladno z določbami zakona, ki ureja davčno izvršbo. Izvršbo opravi organ,
pristojen za izvršitev denarnih kazni, izrečenih v upravnem postopku. 
Od samoprispevka, ki ga zavezanec ni plačal v predpisanem
roku, mora plačati obresti v skladu z zakonom, ki ureja obrestno mero zamudnih
obresti.
23. člen
Če bi izterjava neplačanega samoprispevka ogrozila nujno
preživljanje zavezanca in članov njegove družine, se samoprispevek odpiše po
postopku in na način, ki ga predpiše občinski svet. 
Pravica do odmere in izterjave samoprispevka in pravica
zavezanca za vračilo preveč plačanega samoprispevka zastara v treh letih po
nastanku obveznosti oziroma po izvršenem plačilu.
24. člen
Zaradi zbiranja zasebnih sredstev za sofinanciranje izgradnje
ali rekonstrukcije lokalne javne infrastrukture lahko občina, ob upoštevanju
določb tega zakona, s katerimi so opredeljeni nameni uvedbe samoprispevka,
podlage za odločanje o uvedbi samoprispevka in ravnanje občine z zbranimi
sredstvi samoprispevka ter na podlagi potrjenega investicijskega programa,
sklene s fizično osebo, ki želi prispevati svoja denarna sredstva, pisno
pogodbo o soinvestiranju izgradnje ali rekonstrukcije lokalne javne
infrastrukture. 
S pogodbo se občina zaveže realizirati izgradnjo oziroma
rekonstrukcijo lokalne javne infrastrukture v obsegu in rokih, ki jih vsebuje
investicijski program, fizična oseba pa se zaveže vplačati občini dogovorjeni
znesek.
25. člen
Denarna sredstva, ki jih občina prejme po pogodbi iz
prejšnjega člena, so namenski prihodek občine za financiranje izgradnje ali
rekonstrukcije lokalne javne infrastrukture, ki je predmet investicijskega
programa, na podlagi katerega je pogodba sklenjena.
26. člen
Podatke, ki so občini potrebni za pripravo odločanja o uvedbi
samoprispevka, izdajo odločb o samoprispevku, spremljanje plačevanja in
izterjavo, posredujejo občini na njeno zahtevo na elektronskem mediju
brezplačno upravljavci zbirk podatkov in drugi državni organi, ki z njimi
razpolagajo, in sicer: 
-       
osebne podatke o fizičnih osebah, starejših od petnajst let, s stalnim
prebivališčem na območju, za katero naj bi se uvedel samoprispevek, posreduje
ministrstvo, pristojno za notranje zadeve, kot upravljavec centralnega registra
prebivalcev, 
-       
osebne podatke o fizičnih osebah z dohodki, ki so bili obdavčeni z
dohodnino v predpreteklem letu pred uvedbo samoprispevka, ter podatke o bruto
dohodku zavezancev za samoprispevek posreduje pristojni davčni organ, 
-       
podatke o lastnikih in uporabnikih nepremičnin, ki nimajo stalnega
prebivališča na območju, na katerem se uvede samoprispevek, posreduje Geodetska
uprava Republike Slovenije, 
-       
podatke o povprečni plači v Republiki Sloveniji posreduje Statistični
urad Republike Slovenije. 
V primeru, ko se predlaga uvedba samoprispevka za del naselja,
naselje ali več naselij, mora občina, zaradi pridobitve podatkov iz tretje
alinee prejšnjega odstavka, sporočiti Geodetski upravi Republike Slovenije
seznam identifikatorjev nepremičnin na območju, na katerem se bo uvedel
samoprispevek.
27. člen
Pri pridobivanju in uporabi podatkov po tem zakonu mora
občina ravnati v skladu z zakonom o varovanju osebnih podatkov. Osebe, ki so
seznanjene s temi podatki, so odgovorne za ravnanje v nasprotju s predpisi o
varstvu osebnih podatkov. 
Podatki, ki jih pridobi občina iz registrov in evidenc, ki
jih vodi davčni organ, se štejejo za davčno tajnost po predpisih o davčnem
postopku in se varujejo trajno ter se ne smejo posredovati tretjim osebam.
Osebe, ki so seznanjene s temi podatki, so jih dolžne varovati kot davčno
tajnost in so odgovorne za kršenje tajnosti po predpisih o davčnem postopku in
davčni službi.
28. člen
Sklepi o uvedbi samoprispevka, izdani pred uveljavitvijo tega
zakona, se do poteka obdobja, za katerega je bil samoprispevek uveden,
izvršujejo v skladu z določbami zakona o samoprispevku (Uradni list SRS, št.
35/85 in Uradni list RS, št. 99/99 – odločba US), na podlagi katerega so bili
izdani.
29. člen
Z dnem uveljavitve tega zakona preneha veljati določba
drugega stavka drugega odstavka 47.b člena zakona o lokalni samoupravi (Uradni
list RS, št. 72/93, 6/94 – odločba US, 45/94 – odločba US, 57/94, 14/95, 20/95
– odločba US, 63/95 – obvezna razlaga, 9/96 – odločba US, 44/96 – odločba US,
26/97, 70/97, 10/98, 68/98 – odločba US, 74/98, 59/99 – odločba US in 70/00)
ter določba prvega odstavka 19.č člena istega zakona, kolikor določa, da se
delovanje ožjega dela občine, ki je pravna oseba, financira s samoprispevkom.
30. člen
Ta zakon začne veljati petnajsti dan po objavi v Uradnem
listu Republike Slovenije.
Št. 433-01/97-1/3
Ljubljana, dne 24. oktobra 2001.
Predsednik 
Državnega zbora 
Republike Slovenije 
Borut Pahor l. r.