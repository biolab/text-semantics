Prvi del
SPLOŠNE DOLOČBE
1. člen
(vsebina)
Ta zakon določa vzpostavitev, vodenje in vzdrževanje katastra
nepremičnin, evidence državne meje, registra prostorskih enot in registra naslovov.
2. člen
(namen)
Namen zakona je zagotoviti vpis pravilnih in popolnih
podatkov o nepremičninah, ki izkazujejo dejansko stanje v prostoru, ter prikaz
podatkov o državni meji, prostorskih enotah, naslovih in podatkov iz drugih
javnih evidenc, če tako določa zakon.
3. člen
(izrazi)
Izrazi, uporabljeni v tem zakonu, pomenijo:
1.     
centroid hišne številke je točka, ki leži znotraj tlorisa stavbe in
določa lego hišne številke v prostoru;
2.     
centroid parcele je točka, ki leži znotraj meje parcele;
3.     
centroid stavbe je točka, ki leži znotraj tlorisa stavbe;
4.     
daljica je del meje, ki povezuje dve točki;
5.     
del stavbe je funkcionalna celota prostorov v stavbi, primerna za
samostojno uporabo, kadar je na stavbi vzpostavljena etažna lastnina, pa je del
stavbe posamezni del stavbe v etažni lastnini, pri čemer ima vsaka stavba vsaj
en del stavbe;
6.     
etaža je prostor med dvema zaporednima stropnima konstrukcijama ali med
zadnjo stropno konstrukcijo in streho, pri čemer se pohodne terase glede na
konstrukcijo lahko štejejo kot etaže, kot prva etaža pa se šteje prostor med
tlemi in prvo stropno konstrukcijo;
7.     
geodetsko podjetje je gospodarski subjekt, ki izpolnjuje pogoje za
opravljanje geodetske dejavnosti iz zakona, ki ureja arhitekturno in inženirsko
dejavnost;
8.     
gradbeno inženirski objekt je objekt, naprava in omrežje gospodarske
javne infrastrukture;
9.     
koordinate so podatek o položaju točke v prostoru, določen v državnem
prostorskem koordinatnem sistemu;
10.  
lastnik oziroma lastnica parcele ali dela stavbe (v nadaljnjem besedilu:
lastnik) je oseba, ki je v zemljiški knjigi vpisana kot imetnik lastninske
pravice, pri čemer se izraz lastnik nanaša tudi na solastnika ali skupnega
lastnika;
11.  
leto obnove fasade je leto, ko je bila obnovljena več kot polovica
fasade na stavbi;
12.  
leto obnove inštalacij je leto, ko je bilo v delu stavbe zamenjanih ali
obnovljenih več kot polovica glavnih inštalacij (voda, kanalizacija, elektrika,
plin);
13.  
leto obnove oken je leto, ko je bila na delu stavbe zamenjana ali
obnovljena več kot polovica oken;
14.  
leto obnove strehe je leto, ko je bila zamenjana več kot polovica
strešne kritine ali več kot polovica njene nosilne konstrukcije;
15.  
lokacijski podatki so podatki o obliki in položaju parcel, območij (npr.
območje služnosti, območje občine), stavb in delov stavb, vodeni v obliki točk,
daljic ali poligonov, določenih s koordinatami;
16.  
material nosilne konstrukcije je prevladujoči material okvira stavbe
oziroma nosilnih zidov;
17.  
namenska raba zemljišč je namenska raba prostora po kategorijah
podrobnejše namenske rabe v skladu s predpisi, ki urejajo prostor, pripisana
parceli;
18.  
naslov je naslov v Republiki Sloveniji v skladu s predpisom, ki ureja
prijavo prebivališča;
19.  
nepremičnina je zemljišče, parcela, stavba, del stavbe;
20.  
odprtost zemljišča je podatek, ki označuje dostopnost in možnost izkoriščanja
gozda;
21.  
parcela je prostorsko odmerjeno zemljišče, ki leži v eni katastrski
občini in je v katastru nepremičnin vpisana z mejo ter označena s parcelno
številko;
22.  
podatki o priključkih so podatki o priključitvi stavbe na električno,
plinsko, kanalizacijsko ali vodovodno omrežje ne glede na to, ali se priključek
uporablja v vseh delih stavbe ali ne;
23.  
poligon je zaključen obod območja, zemljišča, stavbe, etaže ali dela
stavbe, določen z zaporedjem daljic ali zaporedjem točk, pri čemer ima poligon
lahko znotraj sebe enega ali več zaključenih poligonov;
24.  
presek območij je določanje skupnih površin dveh ali več območij, ki se
določijo kot novo območje;
25.  
projektant je gospodarski subjekt, ki izpolnjuje pogoje za projektiranje
iz zakona, ki ureja arhitekturno in inženirsko dejavnost;
26.  
 prostornina rezervoarjev in silosov je vsota prostornin vseh
rezervoarjev in silosov, ki pripadajo delu stavbe;
27.  
rastiščni koeficient je podatek, ki označuje potencialno proizvodno
sposobnost rastišča na podlagi gozdne združbe;
28.  
sestavina dela stavbe je odmerjen del parcele, ki je skupni del stavbe v
etažni lastnini in pripada delu stavbe v etažni lastnini (npr. atrij, parkirni
prostor);
29.  
sosednji parceli sta parceli s skupno vsaj eno točko daljice, ki določa
mejo parcele;
30.  
število etaž je skupno število etaž v stavbi pod površjem in nad njim;
31.  
tip položaja stavbe je podatek o legi stavbe glede na sosednje stavbe;
32.  
točka je lokacijski podatek, njen položaj je določen s koordinatami v
državnem prostorskem koordinatnem sistemu;
33.  
točnost je stopnja skladnosti merjene ali izračunane vrednosti količine
glede na njeno dejansko vrednost, ki je lahko visoka ali nizka;
34.  
začasni vpis je vpis predloga novih podatkov v sloju katastra
nepremičnin (sloj začasnih vpisov), ki se vanj vpišejo za določen čas, do vpisa
stvarne pravice, na katero se podatki nanašajo, v zemljiško knjigo;
35.  
zbirka listin so shranjene listine, na podlagi katerih so bili
opravljeni posamezni vpisi v evidenco;
36.  
zemljišče je območje ene ali več parcel, dela ene parcele ali delov več
parcel.
4. člen
(pristojnost)
Kataster nepremičnin, evidenco državne meje, register
prostorskih enot in register naslovov vzpostavi, vodi in vzdržuje Geodetska
uprava Republike Slovenije (v nadaljnjem besedilu: geodetska uprava).
5. člen
(dopustitev dostopa)
Osebe, ki imajo pooblastilo geodetske uprave, geodetskega
podjetja ali projektanta, in druge osebe, ki izvajajo naloge po tem zakonu,
imajo pravico, da za izvajanje nalog v skladu s tem zakonom dostopijo na
zemljišče in vstopijo v skupni del stavbe ter izvedejo meritve.
6. člen
(informacijska podpora)
(1) Izvajanje nalog po tem zakonu ter vzpostavitev, vodenje
in vzdrževanje podatkov v katastru nepremičnin, registru prostorskih enot,
evidenci državne meje in registru naslovov se zagotavljajo z informacijskim
sistemom za vzpostavitev, vodenje in vzdrževanje katastra nepremičnin, registra
prostorskih enot, evidence državne meje in registra naslovov (v nadaljnjem
besedilu: informacijski sistem kataster).
(2) Informacijski sistem kataster omogoča:
1.     
vzpostavitev, vodenje in vzdrževanje katastra nepremičnin, registra
prostorskih enot, evidence državne meje in registra naslovov,
2.     
pridobivanje podatkov o parcelah, stavbah, delih stavb in lastnikih za
izvedbo katastrskih postopkov,
3.     
vlaganje zahtev za vpis podatkov v kataster nepremičnin oziroma
predlogov za vpis sprememb podatkov registra prostorskih enot,
4.     
preverjanje zahtev za vpis podatkov v kataster nepremičnin,
5.     
elektronsko povezovanje katastra nepremičnin, registra prostorskih enot,
evidence državne meje in registra naslovov z drugimi informatiziranimi zbirkami
podatkov,
6.     
podporo upravnemu poslovanju geodetske uprave.
7. člen
(elektronsko poslovanje)
(1) Zahteve po tem zakonu se vložijo v informacijski sistem
kataster v elektronski obliki, razen kadar ta zakon določa drugače.
(2) Kadar so del elaborata dokumenti, ki so lastnoročno
podpisani, se priložijo v skenirani obliki. V primeru dvoma o skladnosti
skenirane kopije dokumenta z izvirnikom lahko geodetska uprava zahteva, da
geodetsko podjetje predloži izvirnik dokumenta. Geodetsko podjetje mora
izvirnike lastnoročno podpisanih dokumentov hraniti pet let od dneva, ko je
elaborat, v katerem je dokument v skenirani obliki, vpisan v informacijski
sistem kataster.
(3) Geodetskemu podjetju, ki je izvedlo katastrski postopek,
se vsi dokumenti v tem katastrskem postopku pošiljajo in vročajo po elektronski
poti. Geodetsko podjetje mora geodetski upravi sporočiti naslov svojega varnega
elektronskega predala.
(4) Odločbo, ki se izda v elektronski obliki, podpiše uradna
oseba, ki jo izda.
(5) Če je akt, ki se izdela samodejno, izdan v elektronski
obliki, ima namesto podpisa uradne osebe, ki je vodila postopek oziroma
odločala v zadevi, faksimile.
(6) Akt, izdan v elektronski obliki, se lahko vroča v fizični
obliki, če je elektronsko podpisan v skladu z zakonom, ki ureja splošni upravni
postopek.
(7) Pristnost akta, izdanega v elektronski obliki in
vročenega v fizični obliki, se lahko preveri pri geodetski upravi.
Drugi del
KATASTER NEPREMIČNIN
I. poglavje
SKUPNE DOLOČBE
8. člen
(kataster nepremičnin)
Kataster nepremičnin je temeljna evidenca podatkov o
položaju, obliki, fizičnih in drugih lastnostih parcel, stavb in delov stavb,
ki izkazuje dejansko stanje nepremičnin.
9. člen
(sestava katastra nepremičnin)
(1) Kataster nepremičnin je sestavljen iz vpisanih podatkov o
parcelah, stavbah in delih stavb ter zbirke listin.
(2) Zbirka listin se vodi in hrani v fizični in elektronski
obliki.
(3) Vpisani podatki o parcelah, stavbah in delih stavb ter
zbirka listin se hranijo trajno.
(4) V katastru nepremičnin so tudi podatki iz sloja začasnih
vpisov iz četrtega odstavka 11. člena tega zakona in zgodovinski podatki iz
130. člena tega zakona.
10. člen
(predmet vpisa)
(1) V kataster nepremičnin se vpisujejo:
-       
parcele,
-       
stavbe in drugi pokriti objekti, v katere se lahko vstopi in so
namenjeni bivanju, opravljanju dejavnosti ali zaščiti, ki jih ni mogoče
prestaviti brez škode za njihovo substanco,
-       
deli stavb,
-       
zemljišča in
-       
gradbeno inženirski objekti.
(2) Ne glede na prejšnji odstavek se v kataster nepremičnin
ne vpisujejo stavbe pod zemljiščem in nadzemni deli stavb ali posamezni
prostori v teh delih stavb, če so podatki o njih določeni kot tajni podatki v
skladu z zakonom, ki ureja tajne podatke.
(3) Kadar se v tem zakonu uporablja izraz stavba, ta izraz
pomeni stavbe in druge pokrite objekte iz druge alineje prvega odstavka tega
člena, razen če s tem zakonom ni drugače določeno.
II. poglavje
PODATKI KATASTRA NEPREMIČNIN 
1. oddelek: Podatki katastra nepremičnin
11. člen
(podatki, ki se vodijo v katastru nepremičnin)
(1) V katastru nepremičnin se vodijo podatki o:
a)    
parcelah:
1.     
parcelna številka,
2.     
meja parcele,
3.     
urejenost meje parcele in urejenost parcele,
4.     
centroid parcele,
5.     
območje stavbne pravice,
6.     
območje služnosti,
7.     
površina parcele,
8.     
lastnik,
9.     
upravljavec,
10.  
dejanska raba zemljišč,
11.  
namenska raba zemljišč,
12.  
boniteta zemljišč,
13.  
odprtost zemljišča in rastiščni koeficient za parcele, ki so po dejanski
rabi gozdna zemljišča,
14.  
podatek, s katero stavbo je parcela povezana,
15.  
občina, v kateri parcela leži,
16.  
omejitve spreminjanja mej parcele;
b)    
stavbah:
1.     
številka stavbe,
2.     
tloris stavbe,
3.     
podatek, s katero parcelo je stavba povezana,
4.     
tloris nadzemnega dela stavbe,
5.     
tloris podzemnega dela stavbe,
6.     
tloris zemljišča pod stavbo,
7.     
centroid stavbe,
8.     
najnižja višinska kota stavbe,
9.     
najvišja višinska kota stavbe,
10.  
karakteristična višina stavbe,
11.  
etaža,
12.  
število etaž,
13.  
bruto tlorisna površina stavbe,
14.  
hišna številka,
15.  
centroid hišne številke,
16.  
številka naslova,
17.  
leto izgradnje stavbe,
18.  
dovoljena raba stavbe,
19.  
podatki o priključkih (elektrika, kanalizacija, plin in vodovod),
20.  
število stanovanj in poslovnih prostorov v stavbi,
21.  
leto obnove fasade,
22.  
leto obnove strehe,
23.  
material nosilne konstrukcije,
24.  
tip položaja stavbe,
25.  
ali je stavba zgrajena na podlagi stavbne pravice,
26.  
status stavbe;
c)    
delih stavb:
1.     
številka dela stavbe,
2.     
poligon dela stavbe,
3.     
sestavina dela stavbe,
4.     
številka etaže glavnega vhoda v del stavbe,
5.     
neto tlorisna površina dela stavbe,
6.     
uporabna površina dela stavbe,
7.     
vrsta in površina prostorov,
8.     
lastnik,
9.     
upravljavec,
10.  
upravnik stavbe,
11.  
dejanska raba dela stavbe,
12.  
hišna številka,
13.  
številka stanovanja ali poslovnega prostora,
14.  
številka naslova,
15.  
dvigalo,
16.  
leto obnove inštalacij,
17.  
leto obnove oken,
18.  
prostornina rezervoarjev in silosov,
19.  
ali je del stavbe v etažni lastnini,
20.  
ali je del stavbe skupni del stavbe v etažni lastnini,
21.  
status dela stavbe.
(2) O območjih stavbne pravice in območjih služnosti, ki so
vpisana v katastru nepremičnin, se vodijo naslednji podatki:
-       
o identifikacijski oznaki stavbne pravice kot nepremičnine, s katero je
ta vpisana v zemljiško knjigo, oziroma identifikacijski oznaki stvarne
služnosti, s katero je ta vpisana v zemljiško knjigo,
-       
o parcelni številki gospodujoče nepremičnine pri stvarni služnosti
oziroma imetniku neprave stvarne služnosti pri nepravi stvarni služnosti
oziroma o imetniku stavbne pravice,
-       
podatek, na katerih parcelah je določeno območje stavbne pravice ali
območje služnosti.
(3) V katastru nepremičnin se vodijo tudi podatki o poteku
mej občin glede na meje parcel.
(4) V katastru nepremičnin se kot sloji vodijo podatki o:
-       
katastrskih občinah v sloju katastrskih občin,
-       
dejanskih rabah zemljišč v skupnem sloju dejanske rabe zemljišč,
-       
območjih bonitete zemljišč v sloju območij bonitete zemljišč,
-       
vpisih, za katere ta zakon določa, da se začasno vpišejo v poseben sloj
katastra nepremičnin, v sloju začasnih vpisov.
(5) Z zakonom se lahko določijo tudi drugi podatki, ki se
vodijo v katastru nepremičnin.
(6) Vodenje podatkov iz tega člena predpiše minister,
pristojen za evidentiranje nepremičnin (v nadaljnjem besedilu: minister).
2. oddelek: Skupne določbe o podatkih parcele, stavbe in dela
stavbe
12. člen
(parcelna številka, številka stavbe in številka dela stavbe)
(1) Parcelna številka je sestavljena iz šifre katastrske
občine in številke, določene znotraj katastrske občine, in ima lahko poddelilke.
(2) Številka stavbe je sestavljena iz šifre katastrske občine
in številke, določene znotraj katastrske občine.
(3) Številka dela stavbe je sestavljena iz številke stavbe in
številke, določene znotraj stavbe.
(4) Parcelno številko, številko stavbe in številko dela
stavbe določi geodetska uprava.
(5) Pri združitvi in delitvi parcele, stavbe ali dela stavbe,
komasaciji, preureditvi parcel, preoblikovanju parcel, spremembi meje
katastrske občine in spremembah parcelnih številk, številk stavb in številk delov
stavb se obstoječe parcelne številke, številke stavb in številke delov stavb
ukinejo in se določijo nove številke. Ukinjenih parcelnih številk, številk
stavb in številk delov stavb ter številk stavb in številk delov stavb, ki so
izbrisane, se ne sme znova uporabiti.
(6) O spremembah parcelnih številk, številk stavb in številk
delov stavb iz prejšnjega odstavka geodetska uprava obvesti lastnika, razen če
je bil lastnik o njih že obveščen z drugim aktom. Geodetska uprava obvesti
zemljiško knjigo o spremembi parcelne številke, o spremembi številke stavbe in
številke dela stavbe pa obvesti le, če je stavba ali del stavbe vpisan v
zemljiški knjigi.
13. člen
(katastrska občina)
(1) Republika Slovenija je razdeljena na katastrske občine.
(2) Podatki o mejah, šifrah in imenih katastrskih občin se
vodijo v sloju katastrskih občin.
(3) Meje katastrskih občin se spremenijo:
-       
če se spremeni državna meja,
-       
če se spremeni meja parcele, po kateri poteka meja katastrske občine,
-       
če meja katastrske občine seka tloris stavbe,
-       
zaradi združitve dveh parcel v različnih katastrskih občinah,
-       
zaradi zložbe parcel in njihove ponovne razdelitve v postopku komasacije
v različnih katastrskih občinah,
-       
zaradi preureditve parcel v postopku nove izmere v različnih katastrskih
občinah ali
-       
zaradi urejenosti in večje preglednosti katastra nepremičnin.
(4) Minister določi šifre in imena katastrskih občin ter
predpiše način spreminjanja mej in imen katastrskih občin.
14. člen
(lastnik)
(1) Podatki o lastniku se v katastru nepremičnin vpisujejo
pri parceli in delu stavbe.
(2) O lastniku se za namene izvajanja katastrskih postopkov v
kataster nepremičnin vpisujejo naslednji podatki:
-       
za fizične osebe: ime in priimek, naslov prijavljenega prebivališča,
naslov za vročanje, datum rojstva, državljanstvo in enotna matična številka
občana (v nadaljnjem besedilu: EMŠO);
-       
za pravne osebe: firma oziroma ime, naslov sedeža in matična številka
pravne osebe;
-       
delež lastništva iz zemljiške knjige;
-       
podatek o datumu smrti fizične osebe oziroma o prenehanju pravne osebe.
(3) Podatki o lastnikih se prevzamejo iz zemljiške knjige. Iz
zemljiške knjige se o lastnikih prevzemajo naslednji podatki:
-       
o imetniku lastninske pravice, ki je fizična oseba: ime in priimek, EMŠO
in naslov stalnega prebivališča,
-       
o imetniku lastninske pravice, ki je pravna oseba: firma oziroma ime,
naslov sedeža in matična številka pravne osebe,
-       
delež lastništva.
(4) Zaradi osvežitve in dopolnitve podatkov o lastnikih in
osebah iz 141. člena tega zakona se iz:
-       
centralnega registra prebivalstva prevzemajo naslednji podatki o osebi,
ki je fizična oseba: ime in priimek, naslov prijavljenega prebivališča, naslov
za vročanje, datum rojstva, državljanstvo, EMŠO in datum smrti fizične osebe,
-       
poslovnega registra prevzemajo naslednji podatki o osebi, ki je pravna oseba:
firma oziroma ime, naslov sedeža in datum prenehanja pravne osebe.
(5) V kataster nepremičnin se kot lastnik parcele vpiše
oseba, ki je v zemljiški knjigi vpisana kot imetnik lastninske pravice na
parceli.
(6) V kataster nepremičnin se kot lastnik dela stavbe vpiše
oseba, ki je v zemljiški knjigi vpisana kot:
-       
imetnik lastninske pravice na posameznem delu stavbe v etažni lastnini,
-       
imetnik stavbne pravice, če je stavba, zgrajena na podlagi stavbne
pravice, vpisana v zemljiško knjigo in na njej ni vzpostavljena etažna
lastnina, ali
-       
imetnik lastninske pravice na parceli, s katero je stavba povezana, če
stavba ni v etažni lastnini oziroma če v zemljiško knjigo ni vpisana stavba,
zgrajena na podlagi stavbne pravice.
(7) Iz zemljiške knjige se prevzame podatek, katere parcele
in deli stavbe so skupni del stavbe v etažni lastnini.
(8) Iz zemljiške knjige se prevzamejo podatki o pravnem
položaju povezanih nepremičnin, ki so v zemljiško knjigo vpisani v skladu s
predpisi, ki urejajo stvarnopravna razmerja, in pravili zemljiškoknjižnega
postopka.
(9) Za stavbo iz tretje alineje šestega odstavka tega člena
se iz zemljiške knjige prevzame podatek o lastniku parcele, s katero je stavba
povezana, in se ta podatek vpiše kot podatek o lastniku dela stavbe pri vseh v
kataster nepremičnin vpisanih delih stavbe. Iz zemljiške knjige se prevzame
tudi delež lastništva. Določbe tega odstavka se uporabljajo tudi, če je stavba
povezana z več parcelami istega lastnika z enakimi deleži lastništva.
(10) Če je stavba iz tretje alineje šestega odstavka tega
člena povezana z dvema ali več parcelami različnih lastnikov ali istih
lastnikov z različnim deležem lastništva, se iz zemljiške knjige prevzamejo
podatki o lastnikih vseh parcel, povezanih s stavbo, in se vpišejo kot podatek
o lastniku dela stavbe pri vseh v kataster nepremičnin vpisanih delih stavbe.
Podatki o lastniških deležih se ne vpišejo v kataster nepremičnin.
(11) Organa, ki vodita centralni register prebivalstva in
poslovni register, geodetski upravi omogočita dostop do podatkov iz četrtega
odstavka tega člena, o vseh fizičnih in pravnih osebah, ki so vpisane v
registra.
15. člen
(upravljavec)
(1) Pri parcelah in delih stavb v lasti Republike Slovenije
se v kataster nepremičnin kot upravljavec vpiše državni organ, oseba javnega
prava ali druga pravna oseba, ki je za upravljavca določena v skladu z zakonom,
ki ureja ravnanje s stvarnim premoženjem Republike Slovenije, ali s posebnim
zakonom. Pri parcelah in delih stavb v lasti samoupravnih lokalnih skupnosti (v
nadaljnjem besedilu: občina) se v kataster nepremičnin kot upravljavec vpiše
občina ali oseba javnega prava, ki je za upravljavca določena v skladu z
zakonom, ki ureja ravnanje s stvarnim premoženjem samoupravnih lokalnih
skupnosti.
(2) O upravljavcu se v kataster nepremičnin vpisujejo
naslednji podatki:
-       
ime oziroma firma upravljavca,
-       
matična številka upravljavca in
-       
naslov sedeža upravljavca.
(3) Če je za parcele in dele stavb, ki so v lasti Republike
Slovenije, upravljavec določen z zakonom, podzakonskim predpisom ali aktom o
ustanovitvi, ki ga sprejme vlada, se upravljavec vpiše v kataster nepremičnin
na podlagi prijave. V prijavi mora prijavitelj poleg podatkov iz prejšnjega
odstavka navesti parcelne številke oziroma številke delov stavb in pravno
podlago, na podlagi katere mu je podeljena pravica upravljanja teh nepremičnin.
Če je upravljavec določen s posebnim zakonom, se v kataster nepremičnin na
konkretni parceli ali delu stavbe lahko vpiše več upravljavcev. V primeru
nestrinjanja z vpisom več upravljavcev na isti parceli ali delu stavbe se vpis
izvede na podlagi ugotovitvenega sklepa vlade.
(4) Če za parcele in dele stavb, ki so v lasti Republike
Slovenije, upravljavec ni določen na način iz prejšnjega odstavka, se
upravljavec teh parcel in delov stavb vpiše v kataster nepremičnin na podlagi
sklepa vlade o določitvi upravljavca, ki vsebuje podatke iz drugega odstavka
tega člena in parcelne številke oziroma številke delov stavb, za katere mu je
podeljena pravica upravljanja. Sklep vlade o določitvi upravljavca iz tega odstavka
se šteje za prijavo.
(5) Če je za parcele in dele stavb, ki so v lasti občine,
upravljavec določen z ustanovitvenim aktom ali aktom organa, pristojnega za
izvrševanje proračuna, v katerem so parcele oziroma deli stavb konkretno
določene, se upravljavec vpiše v kataster nepremičnin na podlagi prijave. Glede
vsebine prijave se uporablja določba tretjega odstavka tega člena.
(6) Ne glede na določbe tega člena se za parcele in dele
stavb, ki so v lasti Republike Slovenije ali občine, v katastru nepremičnin pa
ni vpisanega upravljavca, v kataster nepremičnin lahko vpiše kot začasni
upravljavec državni organ, oseba javnega prava ali druga pravna oseba, ki je
lahko določena za upravljavca po predpisih iz prvega odstavka tega člena, ali
občina.
(7) Začasni upravljavec ima do vpisa upravljavca v skladu s
tretjim, četrtim ali petim odstavkom tega člena enake pravice in obveznosti,
kot bi jih imel v skladu s predpisi kot upravljavec.
(8) Za parcele in dele stavb, ki so v lasti Republike
Slovenije, se začasni upravljavec vpiše na podlagi prijave. Glede vsebine
prijave se uporablja določba tretjega odstavka tega člena.
(9) Za parcele in dele stavb, ki so v lasti občine, se
začasni upravljavec vpiše na podlagi prijave. Glede vsebine prijave se
uporablja določba tretjega odstavka tega člena.
(10) Prijavo za vpis upravljavca nepremičnin, katerih lastnik
je Republika Slovenija, lahko vloži upravljavec, pristojno ministrstvo ali
vlada. Ministrstvo, pristojno za sistem ravnanja s stvarnim premoženjem v lasti
države, lahko vloži prijavo za vpis začasnega upravljavca nepremičnin iz
pristojnosti drugih ministrstev.
(11) Prijavo za vpis upravljavca nepremičnin, katerih lastnik
je občina, lahko vloži upravljavec sam ali občina.
(12) Začasni upravljavec mora v roku dveh let od dneva vpisa
v kataster nepremičnin začeti postopek določitve upravljavca v skladu s
tretjim, četrtim ali petim odstavkom tega člena.
(13) Geodetska uprava enkrat letno poroča Vladi Republike
Slovenije o stanju podatkov o začasnih upravljavcih, ki so pri parcelah in
delih stavb v lasti Republike Slovenije v katastru nepremičnin vpisani več kot
dve leti.
(14) Če je za posamezno parcelo ali del stavbe v katastru
nepremičnin vpisan samo en upravljavec, se lahko izbriše iz katastra
nepremičnin samo ob vpisu novega upravljavca iz tretjega, četrtega ali petega
odstavka tega člena. Če je za posamezno parcelo ali del stavbe v katastru
nepremičnin vpisan samo en začasen upravljavec, se lahko izbriše iz katastra
nepremičnin samo ob vpisu upravljavca iz tretjega, četrtega ali petega odstavka
tega člena ali ob vpisu novega začasnega upravljavca iz šestega odstavka tega
člena. Upravljavec oziroma začasni upravljavec se izbriše iz katastra
nepremičnin na podlagi prijave. Glede vsebine te prijave se smiselno uporablja
določba tretjega odstavka tega člena.
(15) Podrobnejši način vpisa in izbrisa upravljavcev v
kataster nepremičnin predpiše minister.
3. oddelek: Podatki o parceli
16. člen
(meja parcele)
(1) Meja parcele razmejuje zemljišče parcele od zemljišča ene
ali več sosednjih parcel.
(2) Meja parcele se v katastru nepremičnin vodi kot poligon,
določen z daljicami, ki jih določajo točke. Točke se v kataster nepremičnin
vpišejo z neposredno uporabo koordinat ob upoštevanju strokovnih pravil za
koordinatni vklop (v nadaljnjem besedilu: koordinatni vklop).
(3) Točke se določijo na vsakem lomu in vsakem stiku meje
parcele. Dodatne točke na meji parcele se lahko določijo le, če točke ene
daljice med seboj niso vidne ali če je daljica daljša od 500 m.
(4) O točkah se v katastru nepremičnin vodijo naslednji
podatki:
-       
številka točke,
-       
koordinate,
-       
točnost koordinat točke,
-       
model transformacije koordinat,
-       
način označitve v naravi ter
-       
status točke.
(5) Meja parcele, ki je v katastru nepremičnin vpisana na
podlagi dokončnega upravnega akta, pravnomočne sodne odločbe ali drugega akta,
s katerim se konča postopek alternativnega reševanja sporov, in ima koordinate
točk določene s predpisano točnostjo, je urejena meja parcele.
(6) Parcela, ki ima urejeno celotno mejo, se v katastru
nepremičnin označi kot urejena parcela.
(7) Točke urejene meje parcele se v naravi označijo z
mejniki.
(8) Meje parcel s parcelnimi številkami in tlorisi stavbe na
območju Republike Slovenije se grafično prikažejo v katastrskem načrtu.
(9) Način določitve in vpisa meje parcele s poligonom,
daljicami in točkami, označitve meje parcele v naravi, strokovna pravila za
koordinatni vklop ter predpisano točnost koordinat točk predpiše minister.
17. člen
(površina)
(1) V katastru nepremičnin se vodijo površina parcele in po
parcelah površina tlorisa stavbe na parceli, površina tlorisa zemljišča pod
stavbo na parceli, površina dejanske rabe zemljišč na parceli, površina
namenske rabe zemljišč na parceli, površina zemljišča na parceli z bonitetnimi
točkami, površina območja stavbne pravice na parceli, površina območja
služnosti na parceli, površina območja sestavin delov stavbe na parceli in
površina drugih območij, če tako določa drug zakon.
(2) Površina parcele se izračuna iz ravninskih koordinat točk
meje parcele. Površina tlorisa stavbe na parceli se izračuna iz ravninskih
koordinat točk poligona tlorisa stavbe. Površina tlorisa zemljišča pod stavbo
na parceli in površine območij iz prejšnjega odstavka se izračunajo iz
ravninskih koordinat točk poligona, ki je določen s poligonom zemljišča pod
stavbo oziroma poligonom območja in mejo parcele.
(3) Površina parcele se izračuna na zahtevo vlagatelja iz
drugega odstavka 67. člena tega zakona, po uradni dolžnosti pa:
-       
ko se parcela v katastru nepremičnin označi kot urejena parcela,
-       
ko se spremeni ali točneje določi meja urejene parcele,
-       
ko se uredi del meje parcele,
-       
za nove parcele.
(4) Ne glede na prejšnji odstavek se pri spremembah mej
parcel zaradi lokacijske izboljšave površina parcele ne izračuna.
(5) Površine tlorisa stavbe na parceli, površina tlorisa
zemljišča pod stavbo na parceli in površine območij iz prvega odstavka tega
člena se izračunajo ob vsaki spremembi poligona.
(6) Površine iz prvega odstavka tega člena, razen površine
parcele in površine tlorisa stavbe na parceli, se izravnajo na površino
parcele, vpisano v katastru nepremičnin.
(7) Sprememba površin iz prvega odstavka tega člena se vpiše
v kataster nepremičnin, če je razlika med vpisano površino in izračunano
površino večja od mejne vrednosti razlike površine.
(8) Mejno vrednost razlike površine iz prejšnjega odstavka
predpiše minister glede na objekt, ki se mu določa površina, velikosti površine
in položajno točnost točk.
18. člen
(območje stavbne pravice in območje služnosti)
(1) V katastru nepremičnin se vodijo podatki o območju
stavbne pravice (v nadaljnjem besedilu: območje stavbne pravice) in podatki o
območju izvrševanja stvarne služnosti ali neprave stvarne služnosti (v
nadaljnjem besedilu: območje služnosti).
(2) Območje stavbne pravice in območje služnosti se vodita
kot poligon, določen z daljicami, ki jih določajo točke. Daljice, ki določajo
območje stavbne pravice ali območje služnosti, in daljice, ki določajo mejo
parcele, so lahko skupne.
(3) Območje stavbne pravice se v kataster nepremičnin vpiše
po parcelah s poligoni območja stavbne pravice, za parcelo pa se vpišeta
identifikacijska oznaka območja stavbne pravice in površina območja stavbne
pravice na parceli.
(4) Območje služnosti se v kataster nepremičnin vpiše po
parcelah s poligoni območja služnosti, za parcelo pa se vpišeta
identifikacijska oznaka območja služnosti in površina območja služnosti na
parceli.
(5) Ob vpisu stavbne pravice v zemljiško knjigo se za namene
izvajanja katastrskih postopkov v kataster nepremičnin vpišejo identifikacijska
oznaka stavbne pravice kot nepremičnine, s katero je ta vpisana v zemljiški
knjigi, in naslednji podatki o imetniku stavbne pravice:
-       
za fizične osebe: ime in priimek, naslov prijavljenega prebivališča in
EMŠO;
-       
za pravne osebe: ime oziroma firma, naslov sedeža in matična številka
pravne osebe.
(6) Ob vpisu stvarne služnosti v zemljiško knjigo se za
namene izvajanja katastrskih postopkov v kataster nepremičnin vpišeta
identifikacijska oznaka, s katero je ta vpisana v zemljiški knjigi, in parcelna
številka gospodujoče nepremičnine. Ob vpisu neprave stvarne služnosti v
zemljiško knjigo se za namene izvajanja katastrskih postopkov v kataster
nepremičnin vpišejo identifikacijska oznaka, s katero je ta vpisana v zemljiški
knjigi, in naslednji podatki o imetniku neprave stvarne služnosti:
-       
za fizične osebe: ime in priimek, naslov prijavljenega prebivališča in
EMŠO;
-       
za pravne osebe: ime oziroma firma, naslov sedeža in matična številka
pravne osebe.
(7) Ob izbrisu stavbne pravice, stvarne služnosti ali neprave
stvarne služnosti iz zemljiške knjige se podatki o območju stavbne pravice in
območju služnosti ter podatki iz petega in šestega odstavka tega člena
izbrišejo iz katastra nepremičnin.
(8) Če se s parcelacijo spremeni meja parcel in na novi
parceli v kataster nepremičnin ni vpisano območje stavbne pravice ali območje
služnosti, geodetska uprava o tem obvesti zemljiško knjigo. Zemljiška knjiga po
uradni dolžnosti odloči o izbrisu stavbne pravice, stvarne služnosti ali
neprave stvarne služnosti na novih nepremičninah.
(9) Ob vpisu pogodbene komasacije, upravne komasacije,
izravnave meje in nove izmere, v katero je bil vključen postopek preureditve
parcel, v kataster nepremičnin, se podatki o območju stavbne pravice in območju
služnosti ter podatki o imetnikih stavbne pravice in imetnikih neprave stvarne
služnosti na območju stavbne pravice in območju služnosti, vpisani v kataster
nepremičnin, izbrišejo iz katastra nepremičnin. Geodetska uprava o tem obvesti
imetnike stavbne pravice, imetnike neprave stvarne služnosti in lastnike
gospodujoče nepremičnine na izbrisanem območju stavbne pravice in območju
služnosti. Geodetska uprava o tem obvesti tudi zemljiško knjigo in obvestilu
priloži odločbo, na podlagi katere so se podatki o območju stavbne pravice in
območju služnosti izbrisali iz katastra nepremičnin.
19. člen
(dejanska raba zemljišč)
(1) V katastru nepremičnin se vodijo podatki o naslednjih
vrstah dejanske rabe zemljišč:
-       
kmetijska zemljišča,
-       
gozdna zemljišča,
-       
vodna zemljišča,
-       
pozidana zemljišča in
-       
neplodna zemljišča.
(2) Podatki o vrstah dejanske rabe zemljišč, območjih in
točnosti ter spremembe teh podatkov se prevzemajo v kataster nepremičnin iz
evidenc posameznih vrst dejanske rabe zemljišč, ki se vodijo na podlagi zakona
(v nadaljnjem besedilu: matična evidenca dejanske rabe zemljišč).
(3) O dejanski rabi zemljišč iz prvega odstavka tega člena se
v katastru nepremičnin v skupnem sloju dejanske rabe zemljišč vodijo poligoni,
vrste dejanske rabe zemljišč in podatki o točnosti, za parcele pa podatek o
vrsti dejanske rabe zemljišč in površini posamezne dejanske rabe zemljišč ali
več vrstah dejanske rabe zemljišč.
(4) Površina dejanske rabe zemljišč na parceli se izračuna na
podlagi grafičnega preseka skupnega sloja dejanske rabe zemljišč s parcelo.
Površina se izračuna, ko upravljavec matične evidence dejanske rabe zemljišč
posreduje spremenjen podatek, ki se prevzema v kataster nepremičnin, ali kadar
se spremenijo podatki o meji parcele ali površini parcele.
(5) Podrobnejše vrste dejanske rabe zemljišč iz prvega
odstavka tega člena, ki se vodijo v katastru nepremičnin, in vrste podrobnejših
dejanskih rab zemljišč ter njihove šifre, razvrstitev vrst podrobnejših
dejanskih rab zemljišč v dejanske rabe zemljišč, ki se vodijo v katastru
nepremičnin, podatke, ki se prevzemajo iz matičnih evidenc dejanske rabe
zemljišč, in pogoje za prevzem teh podatkov v kataster nepremičnin ter način
usklajevanja poligonov različnih dejanskih rab zemljišč predpiše vlada.
(6) Minister predpiše pravila grafičnih presekov dejanskih
rab zemljišč s parcelami, način izračuna površine dejanske rabe zemljišč po
parcelah, mejne vrednosti razlike površin ter način izkazovanja podatkov o
dejanski rabi zemljišč.
20. člen
(boniteta zemljišč)
(1) Boniteta zemljišč je podatek o proizvodni sposobnosti
zemljišča. Določi se na podlagi lastnosti tal, klime, reliefa in posebnih
vplivov. Boniteta zemljišč se določi v obliki bonitetnih točk v razponu od 1 do
100 točk.
(2) Kot posebni vplivi se za kmetijska zemljišča upoštevajo
skalovitost, poplavnost, sušnost, ekspozicija, odprtost in zaprtost,
zasenčenost in vetrovnost, za gozdna zemljišča pa skalovitost, poplavnost in
sušnost.
(3) Boniteta zemljišč se v katastru nepremičnin vodi:
-       
v sloju območij bonitete zemljišč s poligoni in podatki o številu
bonitetnih točk za območja, ki imajo enako število bonitetnih točk (v
nadaljnjem besedilu: območja bonitete zemljišč),
-       
za parcele s številom bonitetnih točk za parcelo, ki je po dejanski rabi
ali namenski rabi kmetijsko ali gozdno zemljišče.
(4) Število bonitetnih točk za parcelo se izračuna, če se
spremenijo meje parcele, območje bonitete zemljišč ali število bonitetnih točk
za območje bonitete zemljišč.
(5) Podrobnejši način določanja in vodenja bonitete zemljišč
predpiše minister.
4. oddelek: Podatki o stavbi in delu stavbe
1. pododdelek: Podatki o stavbi in delu stavbe
21. člen
(hišna številka)
(1) V katastru nepremičnin se za stavbo in del stavbe vodi
podatek o hišni številki.
(2) Hišna številka se lahko določi, če je stavba vpisana v
katastru nepremičnin.
(3) Hišna številka se določi, spremeni ali ukine v skladu s
predpisi, ki urejajo določanje hišnih številk stavbam.
22. člen
(številka naslova)
(1) Za stavbo, ki ima določeno hišno številko, ter stanovanja
in poslovne prostore, ki imajo določeno številko stanovanja oziroma številko
poslovnega prostora, se določi številka naslova.
(2) Številko naslova določi geodetska uprava. Številka
naslova je določena znotraj države. Pri združitvi ali delitvi stavbe,
stanovanja ali poslovnega prostora se obstoječa številka naslova ukine in se naslovu
določi nova številka. Pri izbrisu stavbe, ukinitvi hišne številke, izbrisu
številke stanovanja ali številke poslovnega prostora se številka naslova ukine.
Ukinjene številke naslova se ne smejo ponovno uporabiti.
2. pododdelek: Podatki o stavbi
23. člen
(tloris stavbe)
(1) Stavbi se določi tloris stavbe, ki je navpična projekcija
zunanjega obrisa celotne stavbe na ravnino (v nadaljnjem besedilu: tloris
stavbe). Posebej se določi tudi tloris nadzemnega dela stavbe, ki je navpična
projekcija zunanjega obrisa nadzemnega dela stavbe na ravnino, tloris
podzemnega dela stavbe, ki je navpična projekcija zunanjega obrisa podzemnega
dela stavbe na ravnino, in tloris zemljišča pod stavbo, ki je navpična
projekcija preseka stavbe z zemljiščem na ravnino. Grafični podatki o tlorisih
iz tega odstavka se v katastru nepremičnin vodijo kot poligoni.
(2) O tlorisu stavbe se v katastru nepremičnin vodijo
naslednji podatki: poligon tlorisa stavbe, številka točke, koordinate in
točnost koordinat točke, model transformacije koordinat točke, status točke ter
tloris in površina tlorisa stavbe na parceli. Točke se v kataster nepremičnin
vpišejo s koordinatnim vklopom.
(3) Če stavba stoji na več parcelah, se tloris stavbe na
vsaki parceli, na kateri stoji stavba, določi s svojim poligonom. Daljice, ki
določajo tloris stavbe, in daljice, ki določajo mejo parcele, so lahko skupne.
(4) Površina tlorisa stavbe in površina tlorisa zemljišča pod
stavbo s številko stavbe se vodita po parcelah. Če je tloris stavbe ali tloris
zemljišča pod stavbo določen na več parcelah, se površina tlorisa stavbe in
površina tlorisa zemljišča pod stavbo vpišeta za vsako parcelo posebej.
(5) Podatek, s katero parcelo je stavba povezana, je določen
s tlorisom stavbe. Če je tloris stavbe vpisan v katastru nepremičnin, je
podatek, s katero parcelo je stavba povezana, parcelna številka, na kateri je
vpisan tloris stavbe. Podatek, s katero stavbo je parcela povezana, je številka
stavbe, ki ima tloris stavbe na tej parceli.
24. člen
(višinske kote stavbe)
Višinske kote stavbe so najnižja višinska kota stavbe,
najvišja višinska kota stavbe in karakteristična višina stavbe.
25. člen
(etaža)
(1) Etaža se določi s poligonom etaže, številko etaže ter
višino tal in višino etaže.
(2) Poligon etaže je navpična projekcija zunanjega obrisa
etaže na ravnino.
(3) Etaže se oštevilčijo od najnižje etaže v stavbi navzgor.
Posebej se določi etaža, ki je pritličje.
(4) Višina etaže je razdalja od tal do stropa. Višina tal
etaže je nadmorska višina tal etaže.
(5) Bruto površina posamezne etaže stavbe se izračuna za
vsako etažo posebej iz poligona etaže.
(6) Bruto tlorisna površina stavbe je vsota bruto površin
vseh etaž stavbe.
26. člen
(leto izgradnje stavbe)
(1) V katastru nepremičnin se vodi podatek o letu izgradnje
stavbe.
(2) Leto izgradnje stavbe je leto pridobitve uporabnega
dovoljenja, če je v skladu s predpisi, ki urejajo graditev, predpisana
pridobitev uporabnega dovoljenja.
(3) Za stavbe brez uporabnega dovoljenja je podatek o letu
izgradnje stavbe leto, ko je bila stavba zgrajena.
(4) V primeru rekonstrukcije stavbe ali prizidave je podatek
o letu izgradnje stavbe leto, ko je bila izvedena rekonstrukcija stavbe ali
prizidava.
27. člen
(dovoljena raba stavbe)
V katastru nepremičnin se za stavbo vodi podatek o dovoljeni
rabi stavbe, določeni v gradbenem dovoljenju s klasifikacijsko številko v
skladu s predpisom, ki ureja razvrščanje objektov.
3. pododdelek: Podatki o delu stavbe
28. člen
(poligon dela stavbe)
Poligon dela stavbe je obris prostorov, ki pripadajo temu
delu stavbe znotraj poligona etaže, pri čemer ima del stavbe lahko več
poligonov dela stavbe v eni ali več etažah.
29. člen
(sestavina dela stavbe)
(1) Sestavina dela stavbe se v kataster nepremičnin vpiše s
poligonom, določenim z daljicami, ki jih določajo točke, številko parcele, na
kateri sestavina dela stavbe leži, številko dela stavbe, ki mu sestavina dela
stavbe pripada, identifikacijsko oznako sestavine dela stavbe, površino območja
sestavine dela stavbe in vrsto sestavine dela stavbe.
(2) Vrste sestavine dela stavbe predpiše minister.
30. člen
(dejanska raba dela stavbe in vrste prostorov)
(1) Dejanska raba dela stavbe je vrsta dejanske uporabe dela
stavbe ne glede na pretežno površino vrste prostorov v delu stavbe.
(2) V katastru nepremičnin se vodijo podatki o dejanski rabi
dela stavbe in vrsti prostorov, ki pripadajo delu stavbe.
(3) Vrste dejanske rabe dela stavbe glede na dejansko uporabo
dela stavbe so:
1.     
stanovanjska raba,
2.     
gostinska raba,
3.     
poslovna in upravna raba,
4.     
trgovska raba in storitvene dejavnosti,
5.     
raba za promet in izvajanje elektronskih komunikacij,
6.     
industrijska raba in skladišča,
7.     
raba splošnega družbenega pomena in
8.     
druga nestanovanjska raba.
(4) Del stavbe ima lahko le eno dejansko rabo dela stavbe.
(5) Vrste prostorov se določijo glede na dejansko rabo dela
stavbe, površino in dejansko uporabo prostorov.
(6) Minister predpiše vrste dejanskih rab dela stavbe, vrste
prostorov iz prejšnjega odstavka in povezavo dejanske rabe delov stavb s
klasifikacijo vrst objektov CC-SI v skladu s predpisom, ki ureja razvrščanje
objektov.
31. člen
(površina dela stavbe in prostornina rezervoarjev in
silosov)
(1) Za merjenje prostorov in izračun površin delov stavb in
prostorov ter prostornin rezervoarjev in silosov se uporablja standard SIST ISO
9836 za izračunavanje površin in prostornin stavb.
(2) Površina dela stavbe se določi kot neto tlorisna površina
dela stavbe, ki je vsota površin prostorov, ki pripadajo delu stavbe.
(3) Površina prostorov se izračuna iz izmerjenih podatkov o
njihovi neto tlorisni površini.
(4) Uporabna površina dela stavbe se določi glede na dejansko
rabo dela stavbe in vrsto prostorov dela stavbe.
(5) Prostornina rezervoarjev in silosov se določi kot neto
prostornina.
(6) Podrobnejši način merjenja prostorov, izračuna neto
tlorisne površine dela stavbe in površine prostorov ter način določitve uporabne
površine dela stavbe in prostornine rezervoarjev in silosov predpiše minister.
32. člen
(številka stanovanja in številka poslovnega prostora)
(1) Številka stanovanja je enolična oznaka stanovanja,
številka poslovnega prostora pa je enolična oznaka poslovnega prostora.
(2) Stanovanja ali poslovni prostori v skladu s predpisi, ki
urejajo stanovanja in poslovne prostore, se oštevilčijo z zaporedno številko v
okviru stavbe. Številke stanovanja ali številke poslovnih prostorov se lahko
določijo samo delom stavb v stavbah, ki imajo določeno hišno številko in
najmanj dve stanovanji ali dva poslovna prostora ali eno stanovanje in en
poslovni prostor.
(3) Stanovanja ali poslovni prostori se pred vpisom stavbe
oziroma vpisom dela stavbe v kataster nepremičnin fizično označijo s številko
stanovanja ali številko poslovnega prostora.
(4) Številke stanovanj ali številke poslovnih prostorov se
določijo vsem delom stavb, ki pripadajo stanovanju ali poslovnemu prostoru.
(5) Podrobnejši način oštevilčenja in označevanja stanovanj
in poslovnih prostorov predpiše minister.
5. oddelek: Meje občin v katastru nepremičnin
33. člen
(meje občin)
(1) V katastru nepremičnin se vodijo podatki o mejah občin
kot poligoni, določeni z daljicami, ki jih določajo točke.
(2) Daljice, ki določajo mejo občine, in daljice, ki določajo
mejo parcele, so praviloma skupne. Daljice, ki določajo mejo občine, ne smejo
sekati tlorisov stavb.
(3) Podrobnejša pravila vodenja podatkov o mejah občin z
mejami parcel predpiše minister.
III. poglavje KATASTER NEPREMIČNIN IN EVIDENCE O
NEPREMIČNINAH
34. člen
(kataster nepremičnin in zemljiška knjiga)
(1) Kataster nepremičnin se elektronsko povezuje z zemljiško
knjigo.
(2) Informacijski sistem kataster posreduje informacijskemu
sistemu zemljiške knjige podatek o vpisani novi identifikacijski oznaki parcel
ter o spremembi identifikacijske oznake parcel, stavb in posameznih delov
stavbe v etažni lastnini, ki so vpisani v zemljiški knjigi, ter obvestilo o
izbrisu podatkov o območju stavbne pravice in območju služnosti iz katastra
nepremičnin.
(3) Za namene izvajanja katastrskih postopkov informacijski
sistem zemljiške knjige posreduje informacijskemu sistemu kataster naslednje
podatke:
1.     
o vpisu novih imetnikov lastninske pravice v zemljiško knjigo in
spremembi imetnikov lastninske pravice, ki so vpisani v zemljiški knjigi, iz
14. člena tega zakona,
2.     
o vpisu imetnikov stavbne pravice, če je stavba, zgrajena na podlagi
stavbne pravice, vpisana v zemljiško knjigo in na njej ni vzpostavljena etažna
lastnina,
3.     
o vpisu novih imetnikov stavbne pravice v zemljiško knjigo in spremembi
imetnikov stavbne pravice, ki so vpisani v zemljiški knjigi, iz petega odstavka
18. člena tega zakona,
4.     
o vpisu novih imetnikov neprave stvarne služnosti v zemljiško knjigo in
spremembi imetnikov neprave stvarne služnosti, ki so vpisani v zemljiški
knjigi, iz šestega odstavka 18. člena tega zakona,
5.     
o identifikacijski oznaki stavbne pravice, s katero je ta stavbna
pravica vpisana v zemljiški knjigi, in spremembi te oznake, če je stavbna
pravica v zemljiški knjigi vpisana z območjem stavbne pravice,
6.     
o identifikacijski oznaki stvarne služnosti ali neprave stvarne
služnosti, s katero je ta stvarna služnost ali neprava stvarna služnost vpisana
v zemljiški knjigi, in spremembi te oznake,
7.     
o parcelni številki gospodujoče nepremičnine, če je ustanovljena stvarna
služnost,
8.     
o izbrisu stvarne služnosti, neprave stvarne služnosti ali stavbne
pravice iz zemljiške knjige,
9.     
ali so v zemljiški knjigi vpisani deli stavb v etažni lastnini,
10.  
ali je del stavbe, vpisan v zemljiški knjigi, skupni del stavbe v etažni
lastnini.
(4) Podatke iz 2., 3., 4., 5., 6., 7. in 8. točke prejšnjega
odstavka se posreduje informacijskemu sistemu kataster, če je območje stavbne
pravice ali območje služnosti vpisano v kataster nepremičnin.
(5) Za namene izvajanja katastrskih postopkov informacijski
sistem zemljiške knjige omogoča informacijskemu sistemu kataster vpogled v:
-       
plombe za vknjižbo lastninske pravice, ki so vpisane pri nepremičnini,
ki je predmet katastrskega postopka,
-       
podatke o določeni parceli ali delu stavbe v etažni lastnini zaradi
presoje, ali bo v zemljiški knjigi dovoljena poočitev združitve parcele ali
dela stavbe v etažni lastnini.
35. člen
(kataster nepremičnin in druge evidence o nepremičninah)
(1) Evidence podatkov o zemljiščih, stavbah in delih stavb
ter podatkov, povezanih z zemljišči, stavbami in deli stavb, ki jih vodijo
državni organi, občine in nosilci javnih pooblastil (v nadaljnjem besedilu:
druge evidence o nepremičninah), se elektronsko povezujejo s katastrom nepremičnin,
če tako določa zakon.
(2) Druge evidence o nepremičninah se povezujejo s katastrom
nepremičnin:
1.     
z vpisom in vodenjem lokacijskih podatkov druge evidence o nepremičninah
v katastru nepremičnin,
2.     
s povezavo druge evidence o nepremičninah na lokacijske podatke katastra
nepremičnin,
3.     
s presekom grafičnih podatkov druge evidence o nepremičninah z
lokacijskimi podatki katastra nepremičnin,
4.     
z vpisom parcelne številke, številke stavbe, številke dela stavbe ali
številke naslova v drugo evidenco o nepremičninah,
5.     
z vpisom identifikacijske oznake iz druge evidence o nepremičninah v
kataster nepremičnin.
(3) Grafični podatki o zemljiščih iz druge evidence o
nepremičninah se v katastru nepremičnin vodijo kot poligoni.
IV. poglavje
VPIS PODATKOV V KATASTER NEPREMIČNIN
1. oddelek: Skupni določbi o vpisu podatkov v kataster
nepremičnin
36. člen
(vpis podatkov v kataster nepremičnin)
Vpis podatkov v kataster nepremičnin obsega vpis novih
podatkov o parcelah, stavbah in delih stavb v kataster nepremičnin, vpis
sprememb v katastru nepremičnin vpisanih podatkov o parcelah, stavbah in delih
stavb ter njihov izbris iz katastra nepremičnin.
37. člen
(obveščanje o vpisu podatkov v kataster nepremičnin)
(1) O vpisu podatkov o parcelah, stavbah ali delih stavb, ki
se določijo v katastrskih postopkih, zaradi izračuna na podlagi podatkov,
vpisanih v katastrskih postopkih ali podatkov, ki se spremenijo zaradi prevzema
podatkov iz drugih evidenc o nepremičninah, pa lastniki o tem niso bili
obveščeni, se obvesti lastnike in vlagatelja zahteve, če ta ni lastnik, oziroma
druge osebe, ki jih določa ta zakon.
(2) O vpisu sprememb podatkov v kataster nepremičnin, ki se
spremenijo zaradi prevzema podatkov iz drugih evidenc o nepremičninah ali
prevzetih podatkov iz tretjega odstavka 108. člena tega zakona, in o vpisu
podatkov iz sloja začasnih vpisov v kataster nepremičnin se lastnikov ne
obvešča, razen o spremembah podatkov, za katere tako določa ta zakon.
2. oddelek: Katastrski postopki
1. pododdelek: Skupne določbe
38. člen
(katastrski postopki)
(1) Katastrski postopek se izvede kot inženirski del
katastrskega postopka in kot upravni del katastrskega postopka.
(2) Inženirski del katastrskega postopka je sestavljen iz
objave katastrskega postopka, izvedbe postopka za izdelavo elaborata in izdelave
elaborata.
(3) Upravni del katastrskega postopka je sestavljen iz
upravnega postopka odločanja o zahtevi za vpis in vpisa podatkov v kataster
nepremičnin.
(4) Inženirski del katastrskega postopka se začne z objavo
katastrskega postopka v informacijskem sistemu kataster. Upravni del
katastrskega postopka se začne z vložitvijo zahteve za vpis podatkov v
informacijski sistem kataster oziroma pri geodetski upravi.
(5) Vrste katastrskih postopkov so:
1.     
ureditev meje parcele,
2.     
izračun površine,
3.     
označitev meje parcele,
4.     
nova izmera,
5.     
lokacijska izboljšava,
6.     
parcelacija,
7.     
izravnava meje,
8.     
komasacija,
9.     
določitev območja stavbne pravice in območja služnosti,
10.  
spremembe bonitete zemljišč,
11.  
spreminjanje mej občin,
12.  
vpis stavbe in delov stavbe,
13.  
vpis sprememb podatkov o stavbi in delu stavbe,
14.  
spremembe podatkov o stavbi in delih stavbe, ki se spreminjajo z zahtevo
brez elaborata, in
15.  
vpis in izbris parcel in stavb zaradi spremembe državne meje.
39. člen
(izvajanje katastrskih postopkov)
(1) Inženirski del katastrskega postopka izvede geodetsko
podjetje.
(2) Geodetsko podjetje je odgovorno za izvedbo inženirskega
dela katastrskega postopka ter za celovitost in medsebojno usklajenost vseh
delov elaborata tako, da je ta izdelan v skladu s predpisi in zahtevami iz tega
zakona.
(3) Geodetsko podjetje mora za vodenje izvedbe inženirskega
dela katastrskega postopka, ki ga je prevzelo, določiti pooblaščenega inženirja
s področja geodezije (v nadaljnjem besedilu: pooblaščeni geodet), ki zanj v
skladu z zakonom, ki ureja arhitekturno in inženirsko dejavnost, opravlja
poklicne naloge v eni od predpisanih oblik. Pooblaščeni geodet usklajuje
izvedbo inženirskega dela katastrskega postopka, sam opravi naloge, za katere
ta ali drug zakon tako določa, in s podpisom potrdi elaborat. Podpis elaborata vključuje
tudi njegovo potrditev, da elaborat ustreza dejanskemu stanju.
(4) Naloge inženirskega dela katastrskega postopka v zvezi z
vpisom stavb in delov stavb, razen določitve podatkov o legi in obliki stavbe,
podatkov o povezavi stavbe s parcelo, določitve sestavine dela stavbe in
nadmorske višine tal etaže, lahko izvede tudi projektant. Projektant mora za
opravljanje teh nalog določiti pooblaščenega inženirja ali pooblaščenega
arhitekta iz zakona, ki ureja arhitekturno in inženirsko dejavnost in izpolnjuje
pogoje za projektiranje (v nadaljnjem besedilu: pooblaščeni projektant).
Pooblaščeni projektant za izvajanje nalog iz tega zakona je lahko oseba, ki
lahko opravlja poklicne naloge pooblaščenega arhitekta, poklicne naloge
pooblaščenega inženirja s področja gradbeništva ali poklicne naloge
pooblaščenega inženirja s področja geodezije.
(5) Kadar projektant in pooblaščeni projektant izvajata
naloge iz prejšnjega odstavka, se zanju smiselno uporabljajo določbe tega
zakona, ki določajo pravice in obveznosti geodetskega podjetja in pooblaščenega
geodeta, razen če ta zakon določa drugače.
(6) Upravni del katastrskega postopka vodi geodetska uprava.
(7) Geodetska uprava lahko izvede katastrski postopek v
celoti, če tako določa ta zakon.
(8) Strokovna dela v zvezi s spreminjanjem bonitete zemljišč
izvede oseba, ki ima najmanj izobrazbo, pridobljeno po študijskih programih
ravni prve stopnje v skladu z zakonom, ki ureja visoko šolstvo, oziroma
izobrazbo, ki ustreza ravni izobrazbe, pridobljeni po študijskih programih prve
stopnje, s področja kmetijstva ali gozdarstva, in pooblastilo za bonitiranje
zemljišč.
(9) Pooblastilo za bonitiranje zemljišč izda geodetska uprava
osebi z ustrezno izobrazbo, določeno s tem zakonom, in opravljenim izpitom za
bonitiranje.
(10) Geodetska uprava z odločbo odvzame pooblastilo za
bonitiranje zemljišč, če ugotovi, da je imetnik pooblastila za bonitiranje
zemljišč storil kaznivo dejanje, povezano z izvrševanjem tega pooblastila, kar
je ugotovljeno s pravnomočno sodbo, ali če ugotovi, da je imetnik pooblastila
za bonitiranje zemljišč storil strokovno napako iz 111. člena tega zakona vsaj
trikrat v zadnjih dveh letih. V odločbi odloči tudi, kdaj lahko oseba ponovno
opravlja izpit za bonitiranje.
(11) Oseba iz osmega odstavka tega člena izvedbo strokovnih
del pri izdelavi elaborata spremembe bonitete zemljišč potrdi s podpisom
poročila o terenskem ogledu za namen bonitiranja zemljišč, ki je sestavni del
elaborata, s čimer odgovarja za strokovna dela, ki jih je izvedla. Podpis
poročila vključuje tudi njeno potrditev, da poročilo ustreza dejanskemu stanju.
(12) Vsebino znanj za spreminjanje bonitete zemljišč,
postopek preverjanja znanj ter pridobitev pooblastila za bonitiranje predpiše
minister.
40. člen
(dostop do informacijskega sistema kataster)
(1) Dostop do informacijskega sistema kataster vključuje:
1.     
vpogled v podatke informacijskega sistema kataster,
2.     
pridobivanje podatkov informacijskega sistema kataster,
3.     
objavo katastrskega postopka v informacijskem sistemu kataster,
4.     
vpis elaborata v informacijski sistem kataster,
5.     
vložitev zahteve za vpis podatkov v kataster nepremičnin v informacijski
sistem kataster in
6.     
spremljanje poteka oziroma stanja upravnega dela katastrskega postopka,
za katerega je geodetsko podjetje v informacijski sistem kataster vložilo
zahtevo z elaboratom za vpis podatkov v kataster nepremičnin.
(2) Podatki informacijskega sistema kataster iz 1. točke
prejšnjega odstavka so podatki o parcelah, stavbah in delih stavb iz 11. člena
tega zakona ter podatki iz evidence državne meje, registra prostorskih enot in
registra naslovov, razen podatkov o državljanstvu in EMŠO za fizične osebe ter
podatkov iz 128. člena tega zakona.
(3) Dostop do informacijskega sistema kataster ima:
-       
pooblaščeni geodet za izvajanje inženirskega dela katastrskega postopka,
-       
sodni izvedenec geodetske stroke za vpis elaborata, ki se izdela v
sodnem postopku, in
-       
pooblaščeni projektant za izvajanje nalog iz četrtega odstavka
prejšnjega člena.
(4) Dostop do informacijskega sistema kataster se dovoli
osebam iz prejšnjega odstavka, ki imajo opravljeno izobraževanje za uporabo
informacijskega sistema kataster.
(5) Izobraževanje za uporabo informacijskega sistema kataster
izvede geodetska uprava, ki udeležencu izda potrdilo o opravljenem
izobraževanju.
(6) Pooblaščeni geodet, ki je izbrisan iz imenika
pooblaščenih inženirjev, in sodni izvedenec geodetske stroke, ki je izbrisan iz
imenika sodnih izvedencev ali je razrešen, ne smeta dostopati do
informacijskega sistema kataster. Dostop do informacijskega sistema kataster se
jima dovoli, ko se ponovno vpišeta v imenik iz prejšnjega stavka in opravita
izobraževanje za uporabo informacijskega sistema kataster.
(7) Pooblaščeni geodet, ki ima v imeniku pooblaščenih
inženirjev vpisano mirovanje poklicnega naziva, v času mirovanja ne sme
dostopati do informacijskega sistema kataster. Dostop do informacijskega
sistema kataster se mu dovoli, ko se mirovanje poklicnega naziva izbriše iz
imenika pooblaščenih inženirjev in opravi izobraževanje za uporabo
informacijskega sistema kataster.
(8) Geodetska uprava vodi o osebah, ki imajo dostop do
informacijskega sistema kataster, evidenco, ki vsebuje naslednje podatke:
1.     
ime in priimek,
2.     
datum in številka potrdila o opravljenem izobraževanju za uporabo
informacijskega sistema kataster,
3.     
identifikacijska številka pooblaščenega geodeta oziroma pooblaščenega
projektanta oziroma registrska številka izkaznice sodnega izvedenca geodetske
stroke,
4.     
naslov prijavljenega prebivališča ali naslova, na katerem je oseba
dosegljiva,
5.     
poklicni oziroma znanstveni ali strokovni naziv,
6.     
elektronski naslov,
7.     
telefonska številka,
8.     
način opravljanja poklicnih nalog, ki izkazuje, za katero geodetsko
podjetje oziroma projektanta oseba opravlja naloge pooblaščenega geodeta
oziroma pooblaščenega projektanta,
9.     
datum nastanka mirovanja za pooblaščenega geodeta oziroma pooblaščenega
projektanta,
10.  
datum izbrisa iz imenika pooblaščenih inženirjev za pooblaščenega
geodeta oziroma pooblaščenega projektanta in
11.  
datum izbrisa iz imenika sodnih izvedencev oziroma datum razrešitve za
sodnega izvedenca geodetske stroke.
(9) Geodetska uprava za namene dovoljevanja dostopa do
informacijskega sistema kataster in vodenja evidence iz prejšnjega odstavka
brezplačno pridobiva podatke iz prejšnjega odstavka, razen podatkov iz 1. in 2.
točke prejšnjega odstavka, od:
-       
Inženirske zbornice Slovenije iz imenika pooblaščenih inženirjev,
-       
Zbornice za arhitekturo in prostor Slovenije iz imenika pooblaščenih
arhitektov,
-       
ministrstva, pristojnega za pravosodje, iz javnega dela imenika sodnih
izvedencev, sodnih cenilcev in sodnih tolmačev.
(10) Geodetska uprava posreduje subjektom iz prejšnjega
odstavka na njihovo zahtevo podatke o osebah, ki imajo dostop do
informacijskega sistema kataster, in podatke o številkah elaboratov, ki so jih
te osebe vložile v informacijski sistem kataster, kadar te podatke potrebujejo
pri izvrševanju nalog iz njihove pristojnosti.
(11) Podatki, vpisani v evidenco iz osmega odstavka tega
člena, se hranijo trajno.
(12) Osebe iz tretjega odstavka tega člena in geodetska
uprava imajo za namene izvajanja katastrskih postopkov in izvedenstva v sodnih
postopkih pravico do vpogleda v podatke o upravnih aktih s področja graditve
objektov in v projektno dokumentacijo, ki se vodijo v prostorskem
informacijskem sistemu v skladu s predpisi o urejanju prostora.
41. člen
(stranke v katastrskih postopkih in njihovo zastopanje)
(1) Stranke v katastrskih postopkih so:
-       
lastnik in
-       
druge osebe, če tako določa zakon.
(2) V katastrskih postopkih v zvezi z nepremičninami, katerih
lastnik je Republika Slovenija ali občina, zastopajo lastnike upravljavci teh
nepremičnin.
(3) Če je začet postopek vpisa lastninske pravice v zemljiško
knjigo, je stranka v katastrskem postopku poleg lastnika tudi oseba, ki zaradi
varstva svojih pravic zahteva vstop v katastrski postopek in je vložila predlog
za vpis lastninske pravice na nepremičnini, ki je predmet katastrskega
postopka, v zemljiško knjigo.
(4) Če se med katastrskim postopkom spremeni lastništvo
nepremičnine, vanj vstopi novi lastnik oziroma oseba iz prejšnjega odstavka.
(5) Če je v skladu z zakonom določen upravnik stavbe, zastopa
etažne lastnike v katastrskih postopkih, ki se nanašajo na stavbo in skupne
dele stavbe. O upravnikih se v kataster nepremičnin vpisujejo naslednji
podatki:
-       
firma oziroma ime, naslov sedeža in matična številka pravne osebe,
-       
podatek o prenehanju pravne osebe.
(6) Če je lastnik sosednje nepremičnine, ki ni naročnik
katastrskega postopka, neznan ali je umrl, pa dediči niso znani, ali je njegovo
prebivališče neznano, geodetsko podjetje, ki izvaja postopek za izdelavo
elaborata, predlaga geodetski upravi, da postavi skrbnika za katastrski
postopek. V predlogu mora biti navedeno, katero osebo naj geodetska uprava
imenuje za skrbnika za katastrski postopek. Za skrbnika za katastrski postopek
se lahko postavi oseba, ki ima osebne lastnosti in sposobnosti varovati
premoženjske in druge pravice neznanega ali umrlega lastnika sosednje
nepremičnine. Za skrbnika za katastrski postopek ne more biti postavljena
oseba, ki je pri geodetskem podjetju, ki izvaja inženirski del tega
katastrskega postopka, v delovnem razmerju, oziroma uslužbenec geodetske
uprave.
(7) Skrbnik za katastrski postopek lahko v katastrskem
postopku, v katerem je postavljen, za stranko opravlja vsa procesna dejanja.
(8) Če se v katastrskem postopku ugotovi, da je lastnik
sosednje nepremičnine, ki je fizična oseba, verjetno umrl, vendar niso znani
njegovi pravni nasledniki, in je od vpisa njegove lastninske pravice v
zemljiško knjigo minilo že več kakor 50 let, geodetska uprava za namene izvedbe
katastrskega postopka objavi oklic na enotnem državnem portalu e-uprava, v
katerem pozove osebe, ki menijo, da so pravni nasledniki umrlega lastnika, da
se javijo v 30 dneh od dneva objave oklica in vstopijo v katastrski postopek.
Oseba, ki meni, da je pravni naslednik, mora izkazati obstoj svojega pravnega
nasledstva. Če se ne javi nihče, se šteje, da neznani lastnik sosednje
nepremičnine ne nasprotuje vpisom podatkov v kataster nepremičnin, ki so
predlagani v katastrskem postopku.
(9) V katastrskem postopku lahko geodetska uprava, geodetsko
podjetje in projektant preverijo istovetnost oseb in od stranke zahtevajo, da
se izkaže z osebnim dokumentom.
2. pododdelek: Objava katastrskega postopka
42. člen
(objava katastrskega postopka)
(1) Geodetsko podjetje pred začetkom izvedbe postopka za
izdelavo elaborata objavi katastrski postopek v informacijskem sistemu
kataster. Objava vsebuje naslednje podatke o katastrskem postopku:
-       
parcelne številke oziroma številke stavb, ki bodo vključene v katastrski
postopek,
-       
vrsto katastrskega postopka,
-       
datum in uro začetka izvajanja inženirskega dela katastrskega postopka,
-       
predvideno obdobje trajanja inženirskega dela katastrskega postopka, če
se bo na terenu izvajal več kot en dan, in
-       
ime oziroma firma geodetskega podjetja ter ime in priimek pooblaščenega
geodeta, ki bo izvajal inženirski del katastrskega postopka.
(2) Če se spremenijo podatki iz prejšnjega odstavka,
geodetsko podjetje spremeni objavo katastrskega postopka.
(3) Geodetska uprava z uporabo informacijskega sistema kataster
potrdi objavo katastrskega postopka v informacijskem sistemu kataster tako, da
mu določi številko objave.
(4) Podatki o objavi in spremembi objave katastrskega
postopka so javno objavljeni na spletnih straneh geodetske uprave in na enotnem
državnem portalu e-uprava dve leti od datuma objave, podatki o objavi in
spremembi objave katastrskega postopka nove izmere pa tri leta od datuma
objave.
(5) Če je vložena zahteva na podlagi tega zakona, geodetska
uprava z uporabo informacijskega sistema kataster poleg številke objave vpiše
tudi datum, ko je bila na podlagi objavljenega katastrskega postopka vložena
zahteva za vpis podatkov v kataster nepremičnin.
3. pododdelek: Postopek za izdelavo elaborata
43. člen
(postopek za izdelavo elaborata)
Postopek za izdelavo elaborata se izvede glede na vrsto
katastrskega postopka iz petega odstavka 38. člena tega zakona.
44. člen
(vabljenje in sodelovanje v katastrskih postopkih)
(1) K dejanjem v katastrskem postopku, za katera se s tem
zakonom zahteva udeležba strank pri teh dejanjih, morajo biti stranke vabljene
najmanj osem dni pred začetkom izvedbe teh dejanj.
(2) Dokazilo, da se je stranka udeležila dejanja v
katastrskem postopku, je podpisan zapisnik ali podpisana izjava.
(3) Če se stranka, ki ima v zemljiški knjigi vpisan podatek o
EMŠO ali matični številki pravne osebe oziroma je v katastru nepremičnin vpisan
upravljavec z matično številko pravne osebe, ni udeležila dejanja v katastrskem
postopku, se šteje, da je bila vabljena, če je bilo vabilo za udeležbo pri dejanju
na njen naslov prijavljenega prebivališča ali naslov za vročanje poslano tako,
da ga vabljeni prejme vsaj osem dni pred datumom izvedbe dejanja v katastrskem
postopku.
(4) Vabljenje iz prejšnjega odstavka je izkazano, če so
razvidni popoln naslov, datum odposlanega vabila, vrsta in številka dokumenta
ter žig oddajne pošte in če je bilo vabilo oddano na pošto tako, da ga vabljeni
prejme vsaj osem dni pred datumom izvedbe dejanja v katastrskem postopku. Kot
dokazilo o izkazanem vabljenju se šteje poštna knjiga ali druge oblike poštnih
povratnic v skladu s predpisi, ki urejajo poštne storitve, z navedbo naslova
prijavljenega prebivališča ali naslova za vročanje.
(5) Izkazovanje vabljenja iz prejšnjega odstavka ni potrebno,
če so se dejanja v katastrskem postopku udeležile vse stranke iz prvega
odstavka tega člena.
(6) Če se stranka, ki v zemljiški knjigi nima vpisanega
podatka o EMŠO ali matični številki pravne osebe oziroma v katastru nepremičnin
upravljavec ni vpisan z matično številko pravne osebe, ni udeležila dejanj v
katastrskem postopku, se šteje, da je bila vabljena, če je bil katastrski
postopek objavljen v informacijskem sistemu kataster, na spletnih straneh
geodetske uprave in na enotnem državnem portalu e-uprava najmanj 15 dni pred
začetkom izvedbe dejanja. V tem primeru se šteje, da je bila vročitev
opravljena po poteku 15 dni po zadnji objavi katastrskega postopka.
(7) Dokazilo o objavi katastrskega postopka v informacijskem
sistemu kataster je številka objave iz tretjega odstavka 42. člena tega zakona.
4. pododdelek: Elaborat in vpis elaborata v informacijski sistem
kataster
45. člen
(elaborat)
(1) Elaborat so podatki za vpis podatkov v kataster
nepremičnin, zapisani s predpisano vsebino, in dokumentacija o izvedenem
katastrskem postopku (npr. zapisniki, dokazila, poročila).
(2) Stanje, prikazano v elaboratu pred predlagano spremembo,
mora biti ob vložitvi zahteve enako stanju, vpisanemu v katastru nepremičnin.
(3) Elaborat potrdi pooblaščeni geodet. Če sta elaborat
izdelala pooblaščeni geodet in pooblaščeni projektant, vsak od njiju potrdi del
elaborata, ki ga je izdelal, pooblaščeni geodet pa poda še izjavo o skladnosti
celotnega elaborata.
(4) Podrobnejšo vsebino elaboratov za posamezno vrsto
katastrskega postopka predpiše minister.
46. člen
(prepoved izdelave elaborata)
(1) Postopkov za izdelavo elaborata ne sme izvajati in
elaborata ne sme potrditi pooblaščeni geodet:
1.     
če je v katastrskem postopku stranka,
2.     
če je stranka ali njen zakoniti zastopnik ali pooblaščenec z njim v
krvnem sorodstvu v ravni vrsti ali v stranski vrsti do vštetega četrtega kolena
ali če je z njim v zakonski zvezi, ali v svaštvu do vštetega drugega kolena,
četudi je zakonska zveza prenehala, ali zunajzakonski skupnosti, ali
registrirani istospolni partnerski skupnosti, oziroma če kot stranka nastopa
pravna oseba, katere družbenik, zakoniti zastopnik ali pooblaščenec je oseba,
ki je z njim v krvnem sorodstvu v ravni vrsti do vštetega drugega kolena ali je
z njim v zakonski zvezi, ali zunajzakonski skupnosti, ali registrirani istospolni
partnerski skupnosti.
3.     
če je skrbnik, posvojitelj, posvojenec ali rejnik stranke, njenega
zakonitega zastopnika ali pooblaščenca;
4.     
če je bil udeležen v postopku na prvi stopnji ali je sodeloval pri
odločanju.
(2) Določba prejšnjega odstavka se smiselno uporablja za
uradno osebo geodetske uprave, kadar izvaja postopek za izdelavo elaborata in
izdela elaborat in za osebe s pooblastilom za bonitiranje zemljišč, kadar
izvajajo strokovna dela v zvezi s spreminjanjem bonitete zemljišč po 87. členu
tega zakona.
47. člen
(vpis elaborata)
(1) Oseba, ki ima dostop do informacijskega sistema kataster,
lahko vpiše elaborat v informacijski sistem kataster, če:
1.     
je katastrski postopek objavljen v informacijskem sistemu kataster,
2.     
elaborat vsebuje predpisane sestavine,
3.     
je elaborat izdelalo geodetsko podjetje, projektant ali sodni izvedenec,
4.     
je postopek za izdelavo elaborata izvedel pooblaščeni geodet ali
pooblaščeni projektant,
5.     
je elaborat potrdil pooblaščeni geodet ali pooblaščeni projektant,
oziroma je elaborat, izdelan v sodnem postopku, s podpisom in odtisom svoje
štampiljke potrdil sodni izvedenec geodetske stroke,
6.     
so podatki elaborata pripravljeni tako, da je mogoč vpis v kataster
nepremičnin,
7.     
ne teče upravni del katastrskega postopka za vpis istih podatkov v kataster
nepremičnin.
(2) Pogoj iz 3. točke prejšnjega odstavka, če je elaborat
izdelalo geodetsko podjetje ali projektant, geodetska uprava preveri z
vpogledom v javno dostopne podatke s seznama gospodarskih subjektov, ki
opravljajo arhitekturno in inženirsko dejavnost, ki ga vodi Inženirska zbornica
Slovenije.
(3) Pogoj iz 3. točke prvega odstavka tega člena, če je
elaborat izdelal sodni izvedenec, in pogoj iz 5. točke prvega odstavka tega
člena, če je elaborat, izdelan v sodnem postopku, s podpisom in odtisom svoje
štampiljke potrdil sodni izvedenec geodetske stroke, geodetska uprava preveri z
vpogledom v javno dostopne podatke imenika sodnih izvedencev, sodnih cenilcev
in sodnih tolmačev, ki ga upravlja ministrstvo, pristojno za pravosodje.
(4) Za namene preveritve pogoja iz 4. točke prvega odstavka
tega člena, če je postopek za izdelavo elaborata izvedel pooblaščeni geodet ali
pooblaščeni projektant, in pogoja iz 5. točke prvega odstavka tega člena, če je
elaborat potrdil pooblaščeni geodet ali pooblaščeni projektant, geodetska
uprava dostopa do vseh podatkov iz imenika pooblaščenih inženirjev, ki ga vodi
Inženirska zbornica Slovenije, ter do vseh podatkov iz imenika pooblaščenih
arhitektov, ki ga vodi Zbornica za arhitekturo in prostor Slovenije.
(5) Geodetska uprava z uporabo informacijskega sistema
kataster in z vpogledom na seznam iz drugega odstavka tega člena in v imenik iz
tretjega odstavka tega člena ter po pridobitvi podatkov iz imenikov iz
prejšnjega odstavka preveri izpolnjevanje pogojev iz prvega odstavka tega člena
in potrdi vpis elaborata v informacijski sistem kataster tako, da mu določi
številko elaborata.
5. pododdelek: Vpis podatkov v kataster nepremičnin na zahtevo
stranke
48. člen
(vložitev zahteve z elaboratom)
(1) Vpis podatkov v kataster nepremičnin se izvede na podlagi
zahteve, katere sestavni del je elaborat (v nadaljnjem besedilu: zahteva z
elaboratom).
(2) Vlagatelj zahteve z elaboratom je:
-       
lastnik,
-       
upravljavec ali
-       
druga oseba, če tako določa zakon.
(3) Kadar je solastnikov, skupnih lastnikov ali drugih oseb
iz prejšnjega odstavka več, je vlagatelj zahteve z elaboratom lahko kateri koli
izmed njih.
(4) V katastrskem postopku vlagatelja zahteve z elaboratom
zastopa kot njegov pooblaščenec geodetsko podjetje, ki je izvedlo inženirski
del katastrskega postopka in podpisalo elaborat. Pooblastilo geodetskega
podjetja obsega pooblastilo za vložitev in spremembo zahteve z elaboratom, v
primeru iz drugega odstavka 50. člena tega zakona pa tudi pooblastilo za
prevzem zahteve za dopolnitev elaborata, izvedbo dopolnitve elaborata in
predložitev dopolnjenega elaborata.
(5) Zahtevo z elaboratom ter druge vloge in dokumente vloži v
informacijski sistem kataster geodetsko podjetje. Obvezni sestavni del zahteve
z elaboratom je podpisana izjava vlagatelja zahteve z elaboratom o njegovi
privolitvi, da se zahteva z elaboratom vloži v informacijski sistem kataster.
(6) Zahteva z elaboratom se vloži tako, da se v informacijski
sistem kataster vpišejo naslednji podatki:
-       
o osebi, ki vlaga zahtevo,
-       
o vlagatelju zahteve, v imenu katerega se vlaga zahteva,
-       
o geodetskem podjetju, ki je izvedlo inženirski del katastrskega
postopka,
-       
vrsta katastrskega postopka ter
-       
številka elaborata, ki je vpisan v informacijski sistem kataster.
(7) En elaborat je lahko sestavni del več zahtev z
elaboratom.
(8) Zahteva z elaboratom se mora vložiti samo z enim
zahtevkom za vpis podatkov za naslednje katastrske postopke:
-       
nova izmera,
-       
komasacija,
-       
spremembe bonitete zemljišč ali
-       
določitev spremenjenih mej občin iz 90. člena tega zakona.
49. člen
(preverjanje zahteve z elaboratom)
(1) Po vložitvi zahteve z elaboratom se preveri, ali:
1.     
je v informacijski sistem kataster vpisan elaborat, ki je naveden v
zahtevi z elaboratom,
2.     
je zahtevo z elaboratom vložilo geodetsko podjetje, ki je izdelalo elaborat,
3.     
zahteva z elaboratom vsebuje vse podatke iz šestega odstavka prejšnjega
člena in
4.     
je stanje, prikazano v elaboratu pred predlagano spremembo, enako
stanju, vpisanemu v katastru nepremičnin.
(2) Geodetska uprava z uporabo informacijskega sistema
kataster in z vpogledom na seznam iz drugega odstavka 47. člena tega zakona
preveri pogoje iz prejšnjega odstavka in potrdi vložitev zahteve z elaboratom v
informacijski sistem kataster tako, da ji določi številko zahteve.
(3) Če je za zahtevo z elaboratom treba plačati upravno
takso, informacijski sistem kataster ob potrditvi vložitve zahteve z elaboratom
omogoča izračun informativne višine upravne takse in geodetskemu podjetju
omogoči njegov izpis.
50. člen
(preizkus zahteve z elaboratom)
(1) Po preveritvi izpolnjevanja pogojev iz prejšnjega člena
geodetska uprava preizkusi, ali:
1.     
ne teče upravni del katastrskega postopka za vpis istih podatkov v
kataster nepremičnin,
2.     
je vlagatelj zahteve z elaboratom oseba iz drugega odstavka 48. člena
tega zakona,
3.     
so sestavine elaborata ustrezna podlaga za odločanje o zahtevi,
4.     
niso v postopku za izdelavo elaborata in pri izdelavi elaborata
sodelovale osebe iz 46. člena tega zakona,
5.     
je bila strankam omogočena udeležba v katastrskem postopku,
6.     
so stranke dale soglasje, kadar je to predpisano, in
7.     
so podatki v elaboratu v skladu z aktom organa, kadar se vpisi podatkov
v kataster nepremičnin izvedejo na podlagi tega akta.
(2) Če sestavine elaborata niso ustrezna podlaga za vpis,
geodetska uprava pozove geodetsko podjetje, ki je izdelalo elaborat, da
sestavine elaborata v določenem roku dopolni.
(3) Zahteva z elaboratom se zavrže, če niso izpolnjeni pogoji
iz 1., 2. in 4. točke prvega odstavka tega člena, če niso izpolnjeni pogoji iz
3. točke prvega odstavka tega člena pa, če geodetsko podjetje po pozivu iz
prejšnjega odstavka v roku ne dopolni elaborata.
(4) Zahteva z elaboratom se zavrne, če niso izpolnjeni pogoji
iz 5., 6. in 7. točke prvega odstavka tega člena.
(5) Če v petnajstih dneh od potrditve vložitve zahteve z
elaboratom upravna taksa ni plačana, geodetska uprava izda nalog za plačilo
upravne takse vlagatelju zahteve z elaboratom.
51. člen
(zahteva brez elaborata)
(1) Kadar ta zakon tako določa, se ne glede na prvi odstavek
48. člena tega zakona vpis podatkov v kataster nepremičnin izvede na podlagi
zahteve, ki vsebuje le navedbe stranke (v nadaljnjem besedilu: zahteva brez
elaborata).
(2) Zahteva brez elaborata se vloži pisno ali ustno na
zapisnik pri geodetski upravi.
(3) Vlagatelj zahteve brez elaborata je:
-       
lastnik,
-       
upravljavec,
-       
upravnik stavbe ali
-       
druga oseba, če tako določa zakon.
(4) Kadar je solastnikov, skupnih lastnikov ali drugih oseb
iz prejšnjega odstavka več, je vlagatelj zahteve brez elaborata katerikoli
izmed njih.
(5) Geodetska uprava zahtevo brez elaborata vpiše v informacijski
sistem kataster ter v informacijskem sistemu kataster preveri, ali:
-       
podatki omogočajo vpis sprememb podatkov v kataster nepremičnin in
-       
ne teče upravni del katastrskega postopka za vpis istih podatkov v
kataster nepremičnin.
52. člen
(odločanje o zahtevi za vpis podatkov v kataster
nepremičnin)
(1) Geodetska uprava o zahtevi z elaboratom ali zahtevi brez
elaborata odloči z odločbo, razen če ta zakon določa drugače. O zahtevi z
elaboratom geodetska uprava odloči na podlagi elaborata, ki ga je potrdil
pooblaščeni geodet.
(2) Z dokončnostjo odločbe, s katero se zahtevi ugodi, se
podatki iz elaborata, izdelanega v katastrskem postopku, in podatki iz odločbe
vpišejo v kataster nepremičnin.
6. pododdelek: Vpis podatkov v kataster nepremičnin po uradni
dolžnosti
53. člen
(vpis podatkov po uradni dolžnosti)
Kadar geodetska uprava izvede katastrski postopek v celoti,
izvede vpis podatkov v kataster nepremičnin po uradni dolžnosti, izda odločbo
in vpiše podatke v kataster nepremičnin, pri čemer se smiselno uporabljajo
določbe prejšnjega člena.
7. pododdelek: Vpis podatkov v kataster nepremičnin na podlagi
pravnomočnih sodnih odločb ali drugih aktov, s katerimi se konča postopek alternativnega
reševanja sporov
54. člen
(vpis podatkov v kataster nepremičnin)
(1) Zahtevo za vpis podatkov v kataster nepremičnin na
podlagi pravnomočne sodne odločbe ali sodne poravnave vloži sodišče, ki je na
prvi stopnji odločalo o zadevi ali pred katerim je bila sklenjena sodna
poravnava.
(2) Zahteva iz prejšnjega odstavka se v informacijski sistem
kataster ne vloži v elektronski obliki.
(3) V zahtevi mora biti navedena številka elaborata, ki je
vpisan v informacijski sistem kataster, zahtevi pa mora biti priložena
pravnomočna sodna odločba ali sodna poravnava.
(4) V sodnem postopku izdela elaborat sodni izvedenec
geodetske stroke, ki ima dostop do informacijskega sistema kataster. Elaborat
se izdela v skladu s tem zakonom, pri čemer se ne uporabljajo določbe tega
zakona, ki se nanašajo na objavo postopka v informacijskem sistemu kataster in
soglasje strank.
(5) Za vpis elaborata, ki se izdela v sodnem postopku, v
informacijski sistem kataster se smiselno uporabljajo določbe 47. člena tega
zakona.
(6) Geodetska uprava vpiše podatke v kataster nepremičnin na
podlagi pravnomočne sodne odločbe ali sodne poravnave in o vpisu podatkov
obvesti lastnike, na katere se nanašajo vpisi podatkov. Če pravnomočna sodna
odločba ali sodna poravnava in podatki elaborata, ki se izdela v sodnem
postopku, ne omogočajo vpisa sprememb podatkov v kataster nepremičnin,
geodetska uprava o tem obvesti sodišče iz prvega odstavka tega člena.
(7) Za vpis podatkov v kataster nepremičnin na podlagi
postopkov alternativnega reševanja sporov se smiselno uporabljajo določbe tega
člena.
8. pododdelek: Stroški upravnega dela katastrskega postopka
55. člen
(stroški upravnega dela katastrskega postopka)
(1) Stroški upravnega dela katastrskega postopka so tisti
stroški, ki so nastali v tem postopku ali zaradi tega postopka upravnim organom
in strankam tega postopka, razen stroškov za izdelavo drugega mnenja iz 111.
člena tega zakona.
(2) Če je upravni del katastrskega postopka uveden na zahtevo
stranke, vsaka stranka sama krije osebne stroške zaradi udeležbe in stroške
pravnega zastopanja v tem postopku ter stroške v postopkih z rednimi ali
izrednimi pravnimi sredstvi.
56. člen
(upravna taksa in oprostitev upravnih taks)
Upravne takse so oproščeni vloge in dokumenti, ki se izdajo v
postopkih:
-       
imenovanja skrbnika za katastrski postopek iz 41. člena tega zakona,
-       
začetih na zahtevo brez elaborata iz 51. člena tega zakona in
-       
uskladitve podatkov katastra nepremičnin iz 110. člena tega zakona.
3. oddelek: Vrste katastrskih postopkov
1. pododdelek: Ureditev meje parcele
57. člen
(urejanje meje parcele)
(1) V postopku urejanja meje parcele se ureja celotna meja
parcele ali del meje parcele, ki v katastru nepremičnin ni vpisana kot urejena
meja parcele.
(2) V postopku urejanja meje parcele se izvede mejna
obravnava.
(3) Geodetsko podjetje mora vabiti na mejno obravnavo
lastnika parcele, katere meja se ureja, in lastnike sosednjih parcel.
(4) Meje parcel, ki se urejajo v postopkih prostorskega
načrtovanja za izvedbo načrtovane prostorske ureditve, se urejajo v skladu s
tem zakonom. Vlagatelj zahteve z elaboratom je lahko investitor izvedbe
načrtovane prostorske ureditve ali razlastitveni upravičenec, če predloži
odločbo o dovolitvi izvedbe pripravljalnih del v skladu s predpisi, ki urejajo
prostor.
58. člen
(priprave na mejno obravnavo)
(1) Pred izvedbo mejne obravnave pooblaščeni geodet oceni
točnost v kataster nepremičnin vpisanih podatkov o parcelah ter točnost in
možnost uporabe podatkov iz zbirke listin. Za oceno točnosti in možnosti
uporabe teh podatkov lahko geodetsko podjetje brez sodelovanja lastnikov opravi
meritve in opazovanja na kraju samem.
(2) Če je točnost koordinat točk meje parcele, ki se ureja,
višja od 20 cm, se na mejni obravnavi lahko neposredno uporabijo v kataster
nepremičnin vpisani podatki o parcelah.
59. člen
(mejna obravnava)
(1) Geodetsko podjetje v postopku za izdelavo elaborata
izvede mejno obravnavo, na kateri lastniki za svoja zemljišča pokažejo oziroma
natančno opišejo potek meje v naravi (v nadaljnjem besedilu: pokazana meja).
Lastniki parcel, ki se jih dotika meja, ki se ureja, lahko na mejni obravnavi pokažejo
oziroma opišejo samo točke, kjer se zaključi ta meja, ali samo izjavijo, da
meja, ki se ureja, ne posega na njihovo zemljišče.
(2) Lastniki lahko zahtevajo, da jim pooblaščeni geodet
pokaže potek meje po podatkih katastra nepremičnin (v nadaljnjem besedilu: meja
po podatkih katastra nepremičnin). Pooblaščeni geodet mora lastnike seznaniti s
točnostjo meje po podatkih katastra nepremičnin in z možnostjo uporabe podatkov
iz zbirke listin.
(3) Če lastniki soglašajo s potekom meje po podatkih katastra
nepremičnin ali če se pokazana meja ne razlikuje od meje po podatkih katastra
nepremičnin, pooblaščeni geodet to mejo določi kot predlagano mejo (v
nadaljnjem besedilu: predlagana meja).
(4) Če se pokazana meja razlikuje od meje po podatkih
katastra nepremičnin, mora pooblaščeni geodet lastnike na to opozoriti in jim
pojasniti, da v kataster nepremičnin ni mogoče kot urejene vpisati meje, ki se
razlikuje od meje po podatkih katastra nepremičnin. Če lastniki kljub temu
vztrajajo pri pokazani meji in ne soglašajo z mejo po podatkih katastra
nepremičnin, pooblaščeni geodet kot predlagano mejo določi mejo po podatkih
katastra nepremičnin.
(5) Če se več pokazanih mej med sabo razlikuje, vendar ležijo
znotraj točnosti meje po podatkih katastra nepremičnin, si mora pooblaščeni
geodet prizadevati za sporazum med njimi. Če sporazuma ni mogoče doseči,
pooblaščeni geodet kot predlagano mejo določi mejo po podatkih katastra
nepremičnin.
(6) Če lastniki ne soglašajo o poteku meje po podatkih
katastra nepremičnin, morajo pokazati pokazano mejo. Če je ne pokažejo, se
šteje, da soglašajo s potekom meje po podatkih katastra nepremičnin.
(7) Pooblaščeni geodet izmeri in v elaboratu ureditve meje
prikaže predlagano mejo in vse pokazane meje.
(8) Če se kateri od lastnikov ne udeleži mejne obravnave, se
mejna obravnava opravi brez njega. Šteje se, da lastnik, ki se mejne obravnave
ni udeležil, pa je bil nanjo vabljen v skladu s 44. členom tega zakona, soglaša
s predlagano mejo.
(9) Če se mejne obravnave ne udeleži noben lastnik, se mejna
obravnava ne opravi, razen če je treba elaborat ureditve meje izdelati zaradi
izvedbe postopka urejanja meje parcele po uradni dolžnosti ali na zahtevo
državnega organa ali organa lokalne skupnosti, če tako določa zakon. V tem
primeru pooblaščeni geodet kot predlagano mejo določi mejo po podatkih katastra
nepremičnin.
(10) O poteku mejne obravnave se vodi zapisnik.
(11) Pooblaščeni geodet z mejniki označi predlagano mejo med
mejno obravnavo ali po zaključku mejne obravnave, najpozneje pa jo mora označiti
v roku treh mesecev po vpisu urejene meje v kataster nepremičnin.
(12) Če geodetska uprava predlagane meje ne vpiše v kataster
nepremičnin kot urejene meje parcele, o tem obvesti geodetsko podjetje, ki mora
mejnike, s katerimi je označena taka meja, odstraniti. O odstranitvi mejnikov
mora voditi zapisnik, ki ga pošlje geodetski upravi in lastnikom vseh parcel,
na katerih meji so bili mejniki odstranjeni.
(13) Določbe tega člena se smiselno uporabljajo tudi, če o
poteku meje ne soglašata lastnik in oseba, ki je vložila predlog za vpis
lastninske pravice iz tretjega odstavka 41. člena tega zakona, ali če o poteku
meje med seboj ne soglašajo solastniki oziroma skupni lastniki parcele.
(14) Podrobnejšo vsebino in način vodenja zapisnika mejne
obravnave predpiše minister.
60. člen
(urejanje meje parcele ob državni meji)
(1) Meja med parcelo, ki leži ob državni meji in je v
katastru nepremičnin vpisana po državni meji, in parcelo, ki leži ob državni
meji na ozemlju druge države, se ne ureja.
(2) Točka daljice, v kateri se meja parcele ob državni meji
dotika državne meje, se določi kot dodatna točka na liniji, določeni s točkami
državne meje.
(3) Meja parcele, ki poteka po državni meji, se po uradni
dolžnosti vpiše v kataster nepremičnin kot urejena meja parcele in v naravi
označi tako, kot je določeno z ratificirano mednarodno pogodbo.
(4) Če ratificirana mednarodna pogodba ne določa načina
označitve meje parcel po oziroma ob državni meji, način označitve meje parcele
predpiše minister.
61. člen
(točnejša določitev koordinat poteka urejene meje parcele)
(1) Ne glede na prvi odstavek 57. člena tega zakona se potek
urejene meje parcele lahko določi točneje oziroma se lahko točneje določijo
koordinate točk urejene meje parcele, če:
-       
se potek urejene meje parcele spremeni znotraj območja, ki v širini
vpisane točnosti koordinat točk poteka na vsaki strani urejene meje parcele, in
-       
s tem soglašata lastnika sosednjih parcel, pri čemer mora biti soglasje
dano pisno ali ustno na zapisnik.
(2) O točnejši določitvi urejene meje parcele se v postopku
urejanja meje parcele izdela elaborat ureditve meje, pri čemer je namesto
zapisnika mejne obravnave njegova sestavina soglasje lastnikov iz druge alineje
prejšnjega odstavka.
62. člen
(odločanje o ureditvi meje parcele)
(1) Geodetska uprava odloči o ureditvi meje parcele tako, kot
je v elaboratu ureditve meje prikazana predlagana meja, če lastniki soglašajo o
poteku meje, ki je v elaboratu ureditve meje prikazana kot predlagana meja.
(2) Če iz elaborata ureditve meje izhaja, da lastniki ne
soglašajo o poteku meje, ki je v njem prikazana kot predlagana meja, geodetska
uprava pozove lastnike, ki se ne strinjajo s predlagano mejo, da v 30 dneh od
prejema poziva začnejo sodni postopek ureditve meje in da v tem roku geodetski
upravi predložijo dokazilo o začetku sodnega postopka za ureditev meje. V
pozivu je treba stranke opozoriti na pravne posledice, ki nastanejo, če ne
začnejo sodnega postopka za ureditev meje.
(3) Če v roku iz prejšnjega odstavka ni predloženo dokazilo,
da je začet sodni postopek za ureditev meje, se šteje, da lastniki, ki se niso
strinjali, soglašajo s potekom predlagane meje. Geodetska uprava odloči o
ureditvi meje parcele tako, kot je v elaboratu ureditve meje prikazana
predlagana meja.
(4) Če je v roku iz drugega odstavka tega člena predloženo
dokazilo, da je začet sodni postopek za ureditev meje, geodetska uprava
postopek ureditve meje parcele prekine.
(5) Po pravnomočnosti sodne odločbe, s katero je odločeno o
meji parcele, se upravni del katastrskega postopka ureditve meje parcele ali
dela meje parcele, ki je bil določen s sodno odločbo, po tem zakonu ustavi. Če
je s sodno odločbo odločeno le o delu meje parcele iz zahteve za ureditev meje
parcele in vlagatelj zahteve z elaboratom poskrbi za izdelavo sprememb in dopolnitev
elaborata ureditve meje tako, da je zagotovljena skladnost elaborata s
pravnomočno sodno odločbo, geodetska uprava o ureditvi preostalega dela meje
parcele odloči tako, kot je v spremenjenem in dopolnjenem elaboratu ureditve
meje prikazana predlagana meja.
(6) Po pravnomočnosti sodnega akta, s katerim se je sodni
postopek za ureditev meje parcele ustavil ali s katerim se je predlog za sodno
ureditev meje parcele zavrgel ali zavrnil, se postopek ureditve meje parcele po
tem zakonu nadaljuje. Geodetska uprava odloči o ureditvi meje parcele tako, kot
je v elaboratu ureditve meje prikazana predlagana meja.
(7) Geodetska uprava odloči o ureditvi meje parcele z
odločbo. V izreku odločbe se navedejo parcele, katerih meja se je uredila.
Sestavni del izreka odločbe je grafični prikaz urejene meje z vpisanimi
parcelnimi številkami. Kadar je grafični prikaz v prilogi odločbe, je priloga
sestavni del izreka odločbe.
(8) Pritožba zoper odločbo, izdano zaradi ureditve mej parcel
v postopkih prostorskega načrtovanja, ne zadrži njenega vpisa v kataster
nepremičnin. Vrnitev v prejšnje stanje in obnova postopka v postopkih ureditve
mej parcel v postopkih prostorskega načrtovanja nista dopustni.
63. člen
(vpis urejene meje parcele v kataster nepremičnin)
Meja parcele, urejena v postopku ureditve meje parcele, se
vpiše v kataster nepremičnin kot urejena meja parcele.
64. člen
(odprava, razveljavitev ali ničnost odločbe o vpisu urejene
meje parcele v kataster nepremičnin)
Ob odpravi, razveljavitvi ali ugotovitvi ničnosti odločbe, na
podlagi katere je bil opravljen vpis urejene meje parcele v kataster
nepremičnin, geodetska uprava po prejemu upravne ali sodne odločbe po uradni
dolžnosti v katastru nepremičnin vzpostavi stanje pred izdajo odločbe.
2. pododdelek: Označitev urejene meje parcele
65. člen
(označitev urejene meje parcele v naravi)
(1) Kadar je meja parcele urejena in ima določene koordinate
točk s predpisano točnostjo, pa v naravi ni označena, mora lastnik naročiti
označitev te urejene meje parcele v naravi.
(2) V postopku označitve urejene meje v naravi se koordinate
točk ne spremenijo, če so izmerjene v državnem prostorskem koordinatnem
sistemu.
(3) Urejeno mejo parcele v naravi označi geodetsko podjetje.
O času označitve urejene meje parcele v naravi obvesti lastnike sosednjih
parcel.
(4) O označitvi urejene meje parcele v naravi geodetsko
podjetje izdela elaborat o označitvi urejene meje parcele.
(5) Po potrditvi vpisa elaborata o označitvi urejene meje
parcele v informacijski sistem kataster se podatki o označitvi urejene meje
parcele vpišejo v kataster nepremičnin.
66. člen
(postavitev, prestavitev in odstranitev mejnika)
(1) Mejnik sme postaviti, prestaviti in odstraniti samo
geodetsko podjetje, sodni izvedenec geodetske stroke v sodnem postopku, v
katerem je imenovan, ali geodetska uprava.
(2) Geodetsko podjetje v katastrskih postopkih, sodni
izvedenec geodetske stroke pa v sodnih postopkih odstrani vse mejnike, ki ne
označujejo meje parcele pravilno.
(3) V primeru iz 64. člena tega zakona mejnike odstrani
geodetska uprava.
(4) Lastnik lahko zaradi izvedbe posegov v prostor pri
geodetskem podjetju naroči začasno odstranitev mejnikov, ki označujejo mejo
parcele. Geodetsko podjetje o začasni odstranitvi mejnikov obvesti lastnike
sosednjih parcel in geodetsko upravo, ki začasno odstranitev mejnikov označi v
informacijskem sistemu kataster. Mejniki se ponovno postavijo v skladu s
prejšnjim členom.
3. pododdelek: Izračun površine
67. člen
(izračun površin)
(1) Geodetska uprava na zahtevo brez elaborata na način iz
17. člena tega zakona izračuna površino iz podatkov, vpisanih v kataster
nepremičnin, in jo vpiše v kataster nepremičnin.
(2) Izračun površin lahko zahteva:
1.     
lastnik parcele: za izračun površine parcele, površine tlorisa stavbe,
površine območja stavbne pravice in površine območja služnosti,
2.     
imetnik stavbne pravice: za izračun površine tlorisa stavbe in površine
območja stavbne pravice,
3.     
imetnik služnosti: za izračun površine območja služnosti,
4.     
lastnik dela stavbe: za izračun površin sestavin delov stavbe, ki pripadajo
delu stavbe v etažni lastnini, katerega lastnik je.
(3) O izračunu in vpisu izračunane površine parcele v
kataster nepremičnin se obvesti lastnika parcele, o izračunu in vpisu
izračunanih drugih površin iz prejšnjega odstavka pa vlagatelja zahteve.
4. pododdelek: Nova izmera
68. člen
(nova izmera)
(1) Nova izmera je katastrski postopek, ki se izvede na
zaokroženem območju in v katerega je lahko vključenih več vrst katastrskih
postopkov. Katastrski postopki, vključeni v novo izmero, se izvedejo v skladu s
pravili, ki so za posamezno vrsto katastrskega postopka predpisana po tem
zakonu, razen če je v tem pododdelku določeno drugače.
(2) V novi izmeri se meje parcel uredijo ali spremenijo s
postopkom:
1.     
ureditve meje parcele,
2.     
preureditve parcel,
3.     
parcelacije ali
4.     
izravnave meje.
(3) Če so na območju iz prvega odstavka tega člena določene
omejitve v skladu s 77. členom tega zakona, se te upoštevajo pri novi izmeri.
(4) V novi izmeri se podatki o stavbah uredijo ali spremenijo
s postopkom:
1.     
vpisa stavbe in delov stavb ali
2.     
vpisa sprememb podatkov o stavbi in delih stavb.
(5) Novo izmero izvede geodetsko podjetje.
69. člen
(preureditev parcel)
(1) Preureditev parcel se lahko izvede, če:
-       
so zemljišča v katastru nepremičnin po obliki in legi vpisana drugače,
kakor jih dejansko uživajo lastniki v naravi,
-       
razlika površin vseh zemljišč posameznega lastnika na območju
preureditve parcel med površinami, vpisanimi v katastru nepremičnin, in
površinami, izračunanimi po preureditvi parcel, ni večja od 20 % glede na
površine, vpisane v katastru nepremičnin, pri čemer razlika površin za
zemljišča, ki so po namenski rabi zemljišč stavbna zemljišča, ni večja kot 1000
m2, za zemljišča, ki so druge vrste namenske rabe zemljišč, pa
razlika površin ni večja kot 5000 m2, in
-       
s preureditvijo parcel soglašajo vsi lastniki zemljišč na območju
preureditve parcel.
(2) Območje preureditve parcel mora biti znotraj območja nove
izmere. Meje na obodu območja preureditve parcel morajo biti urejene. Če meje
niso urejene, morajo imeti meje parcel na obodu območja preureditve parcel
koordinate točk določene s točnostjo višjo od 1 m.
70. člen
(uvedba nove izmere)
(1) Nova izmera se lahko uvede na območju najmanj desetih
sosednjih parcel ali na zaokroženem območju, večjem od 3 ha (v nadaljnjem
besedilu: območje nove izmere), če:
-       
se z uvedbo nove izmere strinjata najmanj dve tretjini lastnikov na
območju nove izmere,
-       
se z uvedbo nove izmere strinjajo lastniki, ki imajo v lasti najmanj dve
tretjini površin zemljišč na območju nove izmere, ali
-       
uvedbo nove izmere predlaga državni organ ali občina.
(2) Geodetsko podjetje objavi novo izmero v informacijskem
sistemu kataster, ko pridobi podpisane izjave lastnikov o strinjanju, da se
uvede nova izmera, oziroma akt državnega organa ali občine, če uvedbo nove
izmere predlaga državni organ ali občina.
(3) Objava nove izmere vsebuje naslednje podatke:
-       
parcelne številke parcel oziroma številke stavb, ki bodo vključene v
novo izmero,
-       
navedbo, da se bo izvedla nova izmera, in navedbo vrst katastrskih
postopkov, ki se bodo izvajali v novi izmeri,
-       
navedbo podlage za uvedbo nove izmere (izjave lastnikov o strinjanju z
uvedbo nove izmere oziroma akt državnega organa ali občine),
-       
terminski načrt izvedbe nove izmere in
-       
podatke o geodetskem podjetju in pooblaščenem geodetu, ki bo izvajal
inženirski del katastrskega postopka nove izmere.
(4) V objavi nove izmere iz prejšnjega odstavka se pozove vse
osebe, katerih stvarne pravice na nepremičninah na območju nove izmere bi lahko
bile prizadete z novo izmero, da geodetskemu podjetju v 30 dneh po objavi
predložijo listine in druge podatke, ki izkazujejo, da so imetniki stvarnih
pravic na teh nepremičninah, in da mu v istem roku dajo izjavo, da se želijo
vključiti v katastrski postopek nove izmere.
71. člen
(elaborat nove izmere)
(1) Za območje nove izmere se izdela en elaborat (v
nadaljnjem besedilu: elaborat nove izmere).
(2) Elaborat nove izmere vsebuje za vsak katastrski postopek,
ki se izvede v novi izmeri, podatke, ki so s tem zakonom predpisani za
posamezno vrsto elaborata.
(3) Če pri izvedbi nove izmere v postopku ureditve meje ni
doseženo soglasje lastnikov sosednjih parcel za ureditev meje, geodetsko
podjetje izvede lokacijsko izboljšavo te meje.
(4) Če pri izvedbi nove izmere ni omogočen vstop v stavbo ali
del stavbe, geodetsko podjetje določi podatke o stavbi in delih stavb za vpis
stavbe in dele stavb v kataster nepremičnin v skladu z drugim odstavkom 94.
člena tega zakona oziroma drugim odstavkom 104. člena tega zakona.
72. člen
(odločanje o novi izmeri)
(1) Geodetska uprava odloči o novi izmeri z eno odločbo.
(2) Sestavni del izreka odločbe iz prejšnjega odstavka so
sestavine, ki so s tem zakonom predpisane za izrek odločbe, izdane v posameznem
katastrskem postopku.
5. pododdelek: Lokacijska izboljšava
73. člen
(lokacijska izboljšava)
(1) Lokacijska izboljšava je določitev podatkov o mejah
parcel in tlorisov stavb, s katero se izboljša položajna točnost koordinat
točk.
(2) Meje parcel in tlorisi stavb se v postopku lokacijske
izboljšave določijo, če so horizontalne koordinate točk vpisane s položajno
točnostjo, nižjo od 1 m, ali če položajna točnost ni določena.
(3) Če se v drugem katastrskem postopku spremenijo koordinate
točk in ni mogoče izvesti koordinatnega vklopa spremenjenih podatkov, se v tem
drugem katastrskem postopku izvede lokacijska izboljšava.
(4) Podlaga za vpis lokacijsko izboljšanih podatkov iz
drugega odstavka tega člena v kataster nepremičnin je elaborat, ki vsebuje
prikaz obstoječih podatkov, predlog lokacijsko izboljšanih podatkov z določeno
točnostjo in podatke o načinu izvedbe lokacijske izboljšave (v nadaljnjem
besedilu: elaborat lokacijske izboljšave).
(5) Lokacijsko izboljšavo izvaja geodetska uprava v skladu s
programom dela državne geodetske službe.
(6) Ne glede na prejšnji odstavek se lokacijska izboljšava
lahko izvede na predlog. Predlog lahko poda vsakdo, ki ima pravni interes, da
se izboljša položajna točnost podatkov o nepremičninah. Šteje se, da je pravni
interes izkazan, če predlagatelj predlaga izvedbo lokacijske izboljšave, ki
lahko neposredno učinkuje na njegove pravice ali pravne interese. V predlogu se
navedejo parcele, za katere se predlaga lokacijska izboljšava njihovih mej,
oziroma parcele, na katerih so tlorisi stavb, za katere se predlaga njihova
lokacijska izboljšava. Predlog predlagatelja se skupaj z elaboratom lokacijske
izboljšave vloži v informacijski sistem kataster.
(7) V primeru iz prejšnjega odstavka se lokacijska izboljšava
izvede tako, da poleg parcel iz prejšnjega odstavka vključuje tudi meje parcel,
ki so v celoti v pasu 100 m od meje parcel, za katere se predlaga lokacijska
izboljšava. Za parcele, ki niso v celoti v pasu iz prejšnjega stavka, se
lokacijska izboljšava izvede tako, da vključuje lokacijsko izboljšanje vsaj 100
m njihovih mej.
(8) Ne glede na določbe prejšnjega odstavka lahko v primeru,
ko se izvaja lokacijska izboljšava v drugem katastrskem postopku in površina
območja lokacijske izboljšave iz prejšnjega odstavka zaradi oblike ali
velikosti parcele presega 10 ha, geodetsko podjetje izvede lokacijsko
izboljšavo v manjšem obsegu, če lahko v okviru tega obsega zagotovi ustrezen
koordinatni vklop.
(9) Če se v postopku za izdelavo elaborata v drugem
katastrskem postopku ugotovi, da se tudi z izvedbo lokacijske izboljšave ne
more zagotoviti koordinatnega vklopa, lahko geodetsko podjetje, ki izvaja ta
katastrski postopek, geodetski upravi predlaga, da izvede lokacijsko izboljšavo
na širšem območju izvedbe katastrskega postopka. V predlogu mora geodetsko
podjetje navesti parcele, za katere predlaga lokacijsko izboljšavo njihovih
mej, predlogu pa mora priložiti podatke o izvedenih meritvah za potrebe
katastrskega postopka z lokacijsko izboljšavo, preračunane podatke arhivskih
postopkov najmanj na območju začetega katastrskega postopka z lokacijsko
izboljšavo in strokovno poročilo, ki vsebuje analizo podatkov in pojasnilo
razlogov, zakaj ni mogoče zagotoviti koordinatnega vklopa. Postopek za izdelavo
elaborata v drugem katastrskem postopku se izvede po vpisu lokacijsko izboljšanih
podatkov na širšem območju izvedbe katastrskega postopka v kataster
nepremičnin.
(10) Geodetska uprava na podlagi elaborata lokacijske
izboljšave v kataster nepremičnin vpiše koordinate točk.
(11) Geodetska uprava o vpisu lokacijsko izboljšanih podatkov
obvesti predlagatelja.
(12) Vsebino, obseg in obliko podatkov predloga za izvedbo
lokacijske izboljšave na širšem območju izvedbe katastrskega postopka iz
devetega odstavka tega člena predpiše minister.
6. pododdelek: Spreminjanje meje parcele
74. člen
(spreminjanje meje parcele)
Meja parcele se lahko spremeni s parcelacijo, izravnavo meje
ali komasacijo.
75. člen
(parcelacija)
(1) Parcelacija je združitev parcel, delitev parcele in
preoblikovanje parcel.
(2) Združitev parcel je oblikovanje ene parcele iz dveh ali
več parcel.
(3) Delitev parcele je oblikovanje dveh ali več parcel iz ene
parcele.
(4) Preoblikovanje parcel je istočasna združitev parcel v eno
parcelo in delitev te parcele na več parcel, ki so po številu ali obliki
različne od stanja pred preoblikovanjem.
(5) Združitev parcel in preoblikovanje parcel se izvedeta, če
je dovoljena poočitev združitve parcel v zemljiški knjigi.
(6) V primeru solastnine ali skupne lastnine so vlagatelji
zahteve za parcelacijo vsi solastniki ali skupni lastniki parcele.
(7) Zahtevo za parcelacijo zaradi načrtovane prostorske
ureditve v postopkih prostorskega načrtovanja lahko vloži državni organ ali
občina. Parcelacija se izvede v skladu z načrtom parcel. Načrt parcel se izdela
v skladu s predpisi, ki urejajo prostor, in mora biti izdelan tako, da je
mogoče prenesti novo določene zemljiško-katastrske točke neposredno v naravo.
76. člen
(ureditev meje pred delitvijo parcel in preoblikovanjem
parcel)
(1) Pred delitvijo parcel in preoblikovanjem parcel morajo
biti urejene daljice na meji, ki se je nova meja, nastala z delitvijo parcel
ali preoblikovanjem parcel, dotika ali ta meja poteka v njeni neposredni
bližini.
(2) Neposredna bližina meje parcele se določi glede na
točnost obstoječe meje. Če točnost obstoječe meje ni določena, mora biti
razdalja med novo mejo in obstoječo mejo večja od 2 m.
(3) Če pri parcelaciji dveh ali več sosednjih parcel novi
deli mej parcel ležijo na premici in se stikajo, ni treba urejati delov mej, ki
se jih novi deli mej dotikajo v stikališčih.
(4) Če se začne sodni postopek za ureditev meje, se delitev
parcel ali preoblikovanje parcel lahko opravi pred ureditvijo meje v sodnem
postopku, če nov del meje, ki nastane z delitvijo parcel ali preoblikovanjem
parcel, ne posega v območje, ki je predmet odločanja v sodnem postopku.
(5) Minister predpiše podrobnejša merila, kdaj je meja
parcele iz drugega odstavka tega člena v neposredni bližini.
77. člen
(omejitve spreminjanja mej parcel)
(1) Kadar predpis ali posamični akt določa omejitve
spreminjanja meje parcele (v nadaljnjem besedilu: akt o omejitvah), se v
kataster nepremičnin omejitev vpiše, če je ta določena:
-       
na parcelo natančno ali
-       
z območjem, pri čemer mora biti območje določeno tako, da ga je mogoče
grafično prikazati v katastru nepremičnin.
(2) Omejitve iz prejšnjega odstavka se v katastru nepremičnin
označijo z vpisom omejitve na parcelo.
(3) V kataster nepremičnin se o omejitvah spreminjanja meje
parcele vpišejo:
-       
vrste omejitve,
-       
čas trajanja omejitve in
-       
akt o omejitvah.
(4) Ob vpisu spremenjene meje parcele v kataster nepremičnin
se na novonastalih parcelah izbriše označba omejitve, če je bila v katastru
nepremičnin vpisana na način iz prve alineje prvega odstavka tega člena. O
izbrisu označbe omejitve se obvesti organ, ki je izdal akt o omejitvah.
(5) Če je omejitev spreminjanja mej parcel določena z
območjem iz druge alineje prvega odstavka tega člena, se v primeru novonastalih
parcel na tem območju označba omejitve spreminjanja mej parcel prenese na vse
novonastale parcele.
78. člen
(odločanje in vpis podatkov o parcelaciji)
(1) Geodetska uprava odloči o parcelaciji z odločbo. Zahtevi
za parcelacijo se ugodi, če:
-       
je parcelacija izvedena v skladu z aktom državnega organa ali organa
občine, kadar se parcelacija lahko izvede na podlagi tega akta,
-       
je parcelacija izvedena v skladu z omejitvami spreminjanja mej parcel iz
akta o omejitvah oziroma
-       
se ugotovi, da je poočitev združitve dveh ali več parcel v zemljiški
knjigi dovoljena.
(2) V izreku odločbe o parcelaciji se navedejo parcelne
številke ukinjenih parcel in parcelne številke novih parcel. Sestavni del
izreka odločbe je grafični prikaz parcel, ki prikazuje stanje parcel po
opravljeni parcelaciji z vpisanimi parcelnimi številkami. Kadar je grafični
prikaz v prilogi odločbe, je priloga sestavni del izreka odločbe.
(3) Kadar na parcelah, ki so bile vključene v parcelacijo,
leži območje stavbne pravice ali območje služnosti, vpisano v katastru
nepremičnin, se v izreku odločbe o parcelaciji navede tudi, na katerih novih
parcelah leži oziroma ne leži območje stavbne pravice ali območje služnosti.
(4) Zoper odločbo, izdano zaradi parcelacije parcel v
postopkih prostorskega načrtovanja, je dovoljena pritožba le zaradi napak pri
prenosu podatkov iz načrta parcel v naravo in v kataster nepremičnin.
(5) Nov del meje nove parcele, določen v parcelaciji, se
vpiše v kataster nepremičnin kot urejen del meje parcele.
79. člen
(izravnava meje)
(1) Z izravnavo meje lastnika sosednjih parcel soglasno
spremenita potek meje sosednjih parcel, vpisane v katastru nepremičnin, glede
na dejansko stanje v naravi ali zaradi lažje uporabe zemljišč.
(2) Pred izravnavo meje mora biti meja, ki se izravnava,
urejena.
(3) Izravnava meje je dovoljena, če se površini parcel, med
katerima se opravi izravnava meje, ne spremenita za več kot 5 % površine manjše
parcele, vendar ne za več kot 1000 m2 in pri tem po izravnavi meje
vsaka od parcel obsega najmanj 90 % zemljišča parcele, vpisane v katastru
nepremičnin pred spremembo.
(4) Če se za isto parcelo izvede izravnava istega dela meje
večkrat zaporedoma in med njimi ni drugega katastrskega postopka spreminjanja
mej parcel, se pri preizkusu izpolnjevanja pogojev iz prejšnjega odstavka
upošteva zemljišče parcele, vpisano v katastru nepremičnin pred prvo izravnavo
meje.
80. člen
(odločanje in vpis podatkov o izravnani meji)
(1) Geodetska uprava odloči o izravnani meji z odločbo. V
izreku odločbe se navedejo parcele, med katerimi je meja izravnana. Sestavni
del izreka odločbe je grafični prikaz izravnane meje z vpisanimi parcelnimi
številkami. Kadar je grafični prikaz v prilogi odločbe, je priloga sestavni del
izreka odločbe.
(2) Izravnana meja se vpiše v kataster nepremičnin kot
urejena meja parcele.
81. člen
(komasacija)
(1) S komasacijo se izvedeta zložba parcel in njihova ponovna
razdelitev v skladu z zakonom, ki ureja kmetijska zemljišča, in zakonom, ki
ureja prostor.
(2) Na obodu območja komasacije morajo biti meje parcel
urejene.
82. člen
(vpis pogodbene komasacije v kataster nepremičnin)
(1) Geodetska uprava vpiše pogodbeno komasacijo v kataster
nepremičnin na podlagi:
-       
pogodbe o komasaciji, ki so jo sklenili vsi lastniki parcel na območju
pogodbene komasacije,
-       
elaborata, iz katerega je razviden načrt nove razdelitve zemljišč ter
-       
komasacijskega soglasja v skladu z zakonom, ki ureja prostor, oziroma
komasacijskega dovoljenja v skladu z zakonom, ki ureja kmetijska zemljišča.
(2) Geodetska uprava odloči o pogodbeni komasaciji z odločbo.
V izreku odločbe se navedejo parcelne številke parcel, ki se s pogodbeno
komasacijo ukinejo, ter parcelne številke novih parcel in njihove površine.
Sestavni del izreka odločbe je grafični prikaz parcel po opravljeni pogodbeni
komasaciji z vpisanimi parcelnimi številkami. Kadar je grafični prikaz v
prilogi odločbe, je priloga sestavni del izreka odločbe.
(3) Podatki o lastnikih novih parcel se v kataster
nepremičnin prevzamejo po vpisu lastninske pravice na novih parcelah v
zemljiško knjigo.
(4) Meje parcel, določene v pogodbeni komasaciji, se vpišejo
v kataster nepremičnin kot urejene meje parcel.
83. člen
(vpis upravne komasacije v kataster nepremičnin)
(1) V katastru nepremičnin se na podlagi akta državnega
organa ali organa občine o uvedbi upravne komasacije označijo parcele in
stavbe, ki so vključene v komasacijo, in vpiše organ, ki vodi komasacijski
postopek.
(2) Na območju upravne komasacije je dovoljeno spreminjanje
mej parcel in podatkov o v kataster nepremičnin vpisanih stavbah le s soglasjem
organa, ki vodi komasacijski postopek. Za vpis novih stavb na tem območju
soglasje organa, ki vodi komasacijski postopek, ni potrebno.
(3) Ko geodetska uprava prejme obvestilo, da se je postopek
upravne komasacije ustavil ali da je potekel rok, v katerem bi se morala začeti
izvajati komasacijska dela, se označba parcel in stavb iz prvega odstavka tega
člena po uradni dolžnosti izbriše iz katastra nepremičnin.
(4) Geodetska uprava na podlagi pisnega predloga državnega
organa ali organa občine, ki je vodil upravno komasacijo, priložene dokončne
odločbe o novi razdelitvi zemljišč ter elaborata nove razdelitve zemljišč na komasacijskem
območju nove parcele vpiše v kataster nepremičnin. Vpišejo se podatki o
parcelah, ki se do vpisa lastninske pravice na novih parcelah v zemljiško
knjigo ne smejo spreminjati. Podatki o lastnikih novih parcel se v kataster
nepremičnin prevzamejo po vpisu lastninske pravice na novih parcelah v
zemljiško knjigo.
(5) Meje parcel, določene v upravni komasaciji, se vpišejo v
kataster nepremičnin kot urejene meje parcel.
7. pododdelek: Določitev območja stavbne pravice in območja
služnosti
84. člen
(določitev območja stavbne pravice ali območja služnosti)
(1) Na parcelah se lahko določi območje stavbne pravice ali
območje služnosti.
(2) Območje stavbne pravice ali območje služnosti je lahko
sestavljeno iz:
-       
ene ali več parcel,
-       
delov ene ali več parcel ali
-       
kombinacije parcel in delov parcel iz prve in druge alineje tega
odstavka.
(3) Pred določitvijo območja stavbne pravice ali območja
služnosti morajo biti urejeni deli mej parcel, po katerih poteka meja območja
stavbne pravice ali območja služnosti. Če meja območja stavbne pravice ali
območja služnosti poteka v neposredni bližini meje parcel, morajo biti meje
parcel določene s točnostjo, višjo od 1 m, če te meje niso urejene.
85. člen
(odločanje o določitvi območja stavbne pravice ali območja
služnosti)
(1) Geodetska uprava odloči o določitvi območja stavbne
pravice ali območja služnosti z odločbo. Sestavni del izreka odločbe je
grafični prikaz območja stavbne pravice ali območja služnosti ter parcel, na
katere se območje nanaša. Kadar je grafični prikaz v prilogi odločbe, je
priloga sestavni del izreka odločbe.
(2) V izreku odločbe o določitvi območja stavbne pravice se
navedeta identifikacijska oznaka območja stavbne pravice in številke parcel, na
katerih to območje leži.
(3) V izreku odločbe o določitvi območja služnosti se
navedeta identifikacijska oznaka območja služnosti in številke parcel, na
katerih območje služnosti leži.
86. člen
(vpis območja stavbne pravice ali območja služnosti)
(1) Na podlagi odločbe iz prejšnjega člena se območje stavbne
pravice ali območje služnosti vpiše v sloj začasnih vpisov. V sloj začasnih
vpisov se vpišejo tudi podatki iz izreka odločbe iz prejšnjega člena. Ob vpisu
teh podatkov v sloj začasnih vpisov se vpisani podatki katastra nepremičnin ne
spremenijo.
(2) Območje stavbne pravice ali območje služnosti je vpisano
v sloju začasnih vpisov do vpisa stavbne pravice ali služnosti v zemljiško
knjigo.
(3) Ko se stavbna pravica ali služnost vpiše v zemljiško
knjigo, se območje stavbne pravice ali služnosti izbriše iz sloja začasnih
vpisov in vpiše v kataster nepremičnin.
(4) Območje stavbne pravice ali območje služnosti in podatki
iz sloja začasnih vpisov se po uradni dolžnosti izbrišejo, če se:
-       
vpis stavbne pravice ali služnosti v zemljiško knjigo ne opravi v petih
letih od dneva vpisa v sloj začasnih vpisov;
-       
pred vpisom stavbne pravice ali služnosti v zemljiško knjigo spremenijo
podatki o delih meje parcel, na katerih je določeno območje stavbne pravice ali
območje služnosti.
8. pododdelek: Spremembe bonitete zemljišč
87. člen
(spreminjanje bonitete zemljišč)
(1) Boniteta zemljišč se spremeni zaradi spremembe območja
bonitete zemljišč ali spremembe števila bonitetnih točk za območje bonitete
zemljišč.
(2) V postopku spreminjanja bonitete zemljišč se izdela
elaborat spremembe bonitete zemljišč.
(3) Spremembe bonitete zemljišč izvaja geodetska uprava v
skladu s programom dela državne geodetske službe.
(4) Ne glede na prejšnji odstavek se spreminjanje bonitete
zemljišč lahko izvede na predlog. Predlog lahko poda vsakdo, ki ima pravni
interes, da se spremeni boniteta zemljišč. Šteje se, da je pravni interes
izkazan, če predlagatelj predlaga spremembo bonitete zemljišč, ki lahko
neposredno učinkuje na njegove pravice ali pravne interese. V predlogu se
navede območje bonitete zemljišč, za katero se predlaga sprememba območja
bonitete zemljišč ali sprememba števila bonitetnih točk za to območje, ter
okoliščine v zvezi s parcelami na tem območju, ki vplivajo na spremembo
bonitete zemljišč. Predlog predlagatelja se skupaj z elaboratom spremembe
bonitete zemljišč vloži v informacijski sistem kataster.
88. člen
(vpis spremembe bonitete zemljišč)
Geodetska uprava na podlagi elaborata spremembe bonitete
zemljišč v sloj bonitete zemljišč vpiše spremenjeno območje bonitete zemljišč
oziroma spremenjeno število bonitetnih točk za to območje bonitete zemljišč. O
vpisu teh podatkov geodetska uprava obvesti vse lastnike parcel na območju
spremenjene bonitete zemljišč.
89. člen
(izračun podatkov za parcele)
Po vpisu podatkov iz prejšnjega člena se za vsako parcelo na
območju bonitete zemljišč, na katerem se je spremenila boniteta zemljišč,
izračunata število bonitetnih točk za parcelo in površina zemljišča na parceli
z bonitetnimi točkami.
9. pododdelek: Spreminjanje mej občin
90. člen
(določitev spremenjenih mej občin)
(1) S spremembo meje občin se potek meje občin po tem zakonu
lahko spremeni na območju, ki v širini 200 m poteka na vsaki strani obstoječe
meje med občinami. Spremenjena meja občin ne sme sekati tlorisov stavb.
(2) Spreminjanje meje občin morajo občine izvesti sporazumno.
(3) V elaboratu o spremenjeni meji občin se prikaže
spremenjene meje občin tako, kot jih sporazumno pokažejo ali opišejo
pooblaščeni predstavniki občin. V elaboratu o spremenjeni meji občin se prikaže
tudi povezave meje občin s parcelami in spremembe drugih prostorskih enot, če
se te spremenijo zaradi spremembe meje občin.
91. člen
(odločanje o spremenjeni meji občin)
Geodetska uprava o spremenjeni meji občin odloči z odločbo.
Sestavni del izreka odločbe je grafični prikaz poteka meje občin s prikazom mej
parcel in parcelnih številk, na območju katerih poteka meja občine, ter
prikazom sprememb drugih prostorskih enot, če so se spremenile. Kadar je
grafični prikaz v prilogi odločbe, je priloga sestavni del izreka odločbe.
92. člen
(usklajevanje mej občin s spremembami parcel in tlorisov
stavb)
(1) Elaborat, ki se izdela v postopku ureditve meje parcele,
lokacijske izboljšave, nove izmere ali spreminjanja meje parcele, mora
vsebovati tudi potek meje občine in povezavo med mejo občine in mejami parcel,
kadar meja občine poteka po meji parcele ali parcelo seka.
(2) Če meja občine poteka po meji parcele ali poligonu
tlorisa stavbe, se v postopku ureditve meje parcele ali lokacijske izboljšave
potek meje občine uskladi tako, da je meja občine tudi po spremembi meje
parcele ali tlorisa stavbe skupna z mejo parcele ali poligonom tlorisa stavbe.
(3) Če meja med občinama seka tloris stavbe, se potek meje
občine uskladi s tlorisom stavbe tako, da stavba, katere tloris seka meja med
občinama, pripada tisti občini, iz območja katere je stavba najlažje dostopna.
Potek meje občine se določi z elaboratom iz 93. člena oziroma 97. člena tega
zakona.
(4) O vpisu uskladitve meje občine iz drugega in tretjega
odstavka tega člena geodetska uprava obvesti občine, med katerimi se je
uskladila meja občin.
10. pododdelek: Vpis stavbe in delov stavb
93. člen
(vpis podatkov o stavbi in delih stavb)
(1) Stavba se lahko vpiše v kataster nepremičnin, ko je v
taki gradbeni fazi, da je stavbo in njene dele stavb mogoče izmeriti. Zahteva
za vpis stavbe v kataster nepremičnin se vloži:
-       
v treh mesecih od dokončanja gradnje ali
-       
ob začetku uporabe stavbe, če se začne uporabljati pred dokončanjem
gradnje iz prejšnje alineje.
(2) Zahtevo za vpis stavbe v kataster nepremičnin vloži
investitor v skladu s predpisi, ki urejajo graditev. Kadar je investitorjev
več, je vlagatelj zahteve lahko eden izmed njih. Če je investitor neznan,
zahtevo za vpis stavbe v kataster nepremičnin vloži oseba iz 155. člena tega
zakona.
(3) Elaborat za vpis podatkov o stavbi in delih stavb vsebuje
podatke za vse dele stavbe.
(4) Če poligon tlorisa stavbe poteka po meji parcele ali v
neposredni bližini meje parcele, mora biti meja parcele določena s točnostjo
višjo od 1 m, če meja parcele ni urejena.
(5) Geodetsko podjetje mora vsaki stranki omogočiti, da se
seznani z izdelanim elaboratom za vpis podatkov o stavbi in delih stavb in o
njem izreče. Za seznanitev z elaboratom geodetsko podjetje izvede obravnavo
elaborata in o tem sestavi zapisnik. Elaborat mora vsebovati zapisnik o
izvedeni obravnavi.
(6) Če se katera od strank ne udeleži obravnave elaborata, se
obravnava opravi brez nje. Šteje se, da stranka, ki se obravnave elaborata ne
udeleži, pa je bila nanjo vabljena v skladu s 44. členom tega zakona, soglaša,
da elaborat izkazuje dejansko stanje v naravi.
(7) Stranka, ki meni, da elaborat ne izkazuje dejanskega
stanja v naravi, mora natančno in konkretno navesti, v čem elaborat ne izkazuje
dejanskega stanja, in za svoje navedbe predložiti dokaze. Pooblaščeni geodet se
mora do prejete pripombe na skladnost elaborata z dejanskim stanjem opredeliti
in v elaboratu izkazati, da jo je upošteval in popravil elaborat, oziroma
obrazložiti, zakaj je ni mogoče upoštevati.
(8) Če zahteva za vpis stavbe v kataster nepremičnin ni
vložena pred izdajo uporabnega dovoljenja, se za vložitev zahteve za vpis
stavbe v kataster nepremičnin uporabljajo določbe predpisov, ki urejajo
graditev.
94. člen
(nevpisane stavbe)
(1) Če geodetska uprava ugotovi, da stavba ni vpisana v
katastru nepremičnin in da je izpolnjen eden od pogojev iz prvega odstavka
prejšnjega člena, pozove osebo iz drugega odstavka prejšnjega člena, da v treh
mesecih po prejemu poziva vloži zahtevo za vpis stavbe v kataster nepremičnin.
Če tega v predpisanem roku ne stori, geodetska uprava sama izdela elaborat za
vpis podatkov o stavbi in delih stavb in stavbo z enim delom stavbe vpiše v
kataster nepremičnin po uradni dolžnosti.
(2) Elaborat iz prejšnjega odstavka se izdela tako, da se
določi tloris stavbe, podatki o stavbi in delu stavbe pa se določijo z ogledom
stavbe v naravi. Za tloris stavbe se v teh primerih lahko določi tloris
nadzemnega dela stavbe. Poligoni etaž in poligoni delov stavb se izdelajo v
enaki obliki, kot je določen tloris nadzemnega dela stavbe, za toliko etaž, kot
je ugotovljeno z ogledom stavbe v naravi. Neto tlorisna površina dela stavbe se
določi tako, da se površina tlorisa nadzemnega dela stavbe pomnoži s številom
etaž, tako določena površina pa se zmanjša za 10 %. V primeru izdelave elaborata
v skladu s tem členom se ne uporabljajo določbe prejšnjega člena o izvedbi
obravnave elaborata.
(3) Kadar geodetska uprava po uradni dolžnosti izvede
postopek za vpis stavbe v kataster nepremičnin, izdela elaborat za vpis
podatkov o stavbi in delih stavb za stavbo z enim delom stavbe na način iz
prejšnjega odstavka.
95. člen
(odločanje o vpisu in vpis stavbe in delov stavb)
(1) Geodetska uprava odloči o vpisu stavbe in dela stavbe z
odločbo. V izreku odločbe se navedejo podatki o stavbi in delih stavbe iz 11.
člena tega zakona, razen podatkov o tlorisu stavbe iz prvega odstavka 23. člena
tega zakona, poligonih etaž in poligonih delov stavb, številki naslova,
centroidih stavb in prevzetih podatkov iz tretjega odstavka 108. člena tega
zakona. Sestavni del izreka odločbe so grafični prikaz tlorisa stavbe in
grafični prikazi sestavin delov stavb. Kadar je grafični prikaz v prilogi
odločbe, je priloga sestavni del izreka odločbe.
(2) Na podlagi odločbe iz prejšnjega odstavka in podatkov iz
elaborata za vpis podatkov o stavbi in delih stavb se v kataster nepremičnin
vpiše stavba s statusom stavbe »katastrsko vpisana stavba«, deli stavbe pa s
statusom delov stavbe »katastrsko vpisani del stavbe«.
(3) Vpis podatkov o stavbi in delih stavb brez predpisanih dovoljenj
v kataster nepremičnin ne pomeni njihove legalizacije.
11. pododdelek: Vpis sprememb podatkov o stavbi in delu stavbe
96. člen
(spremembe podatkov o stavbi in delih stavbe)
Vpis sprememb podatkov o stavbi in delu stavbe, določen v tem
pododdelku, se lahko izvede za stavbo in del stavbe, ki sta vpisana v kataster
nepremičnin s statusom stavbe »katastrsko vpisana stavba« oziroma s statusom
dela stavbe »katastrsko vpisani del stavbe«.
97. člen
(zahteva za vpis sprememb podatkov o stavbi in delih stavbe)
(1) Zahteva za vpis sprememb podatkov o stavbi in delih
stavbe se vloži najpozneje v treh mesecih po izvedeni spremembi stavbe in delov
stavbe, zaradi katere podatki, vpisani v katastru nepremičnin, ne izkazujejo
dejanskega stanja v naravi.
(2) Poleg oseb iz drugega odstavka 48. člena tega zakona sta
vlagatelja zahteve za vpis sprememb podatkov o stavbi in delih stavbe tudi
imetnik stavbne pravice in upravnik stavbe za spremembo podatkov o stavbi in
skupnih delih stavbe.
(3) Zahtevi za vpis sprememb podatkov o stavbi in delih
stavbe se priloži elaborat za vpis sprememb podatkov o stavbi in delih stavbe,
ki mora vsebovati tiste podatke o stavbi in delih stavbe iz prvega odstavka 11.
člena tega zakona, na katere vpliva sprememba dejanskega stanja stavbe in delov
stavbe. V elaboratu za vpis sprememb podatkov o stavbi in delih stavbe se lahko
predlaga vpis spremembe kateregakoli podatka o stavbi in delih stavbe iz 11.
člena tega zakona.
(4) V postopku izdelave elaborata za vpis sprememb podatkov o
stavbi in delih stavbe se smiselno uporabljajo določbe petega do sedmega
odstavka 93. člena tega zakona.
98. člen
(vrste sprememb podatkov o stavbi in delih stavbe)
Vrste sprememb podatkov o stavbi in delih stavbe so zlasti:
-       
združitev in delitev stavbe ali dela stavbe,
-       
sprememba sestavine dela stavbe ali
-       
prizidava prostora.
99. člen
(združitev in delitev stavbe ali dela stavbe)
(1) Dve ali več stavb se lahko združi v novo stavbo:
-       
če so povezane z isto parcelo ali
-       
če je dovoljena poočitev združitve parcel, s katerimi so stavbe
povezane.
(2) Stavba se lahko razdeli na več stavb. Z delitvijo stavbe
morajo soglašati vsi lastniki delov stavb.
(3) Deli stavbe se lahko združijo v nov del stavbe. Kadar so
deli stavbe vpisani v zemljiški knjigi, se deli stavbe lahko združijo v nov del
stavbe, če je dovoljena poočitev združitve v zemljiški knjigi.
(4) Del stavbe se lahko razdeli na dva ali več delov. V istem
postopku se lahko razdeli tudi del stavbe, ki je nastal z združitvijo po
prejšnjem odstavku.
100. člen
(sprememba sestavine dela stavbe)
(1) Območje sestavine dela stavbe, vpisano v katastru
nepremičnin, ali vrsta sestavine dela stavbe se lahko spremeni, če s spremembo
soglašajo vsi lastniki parcele, na kateri je odmerjeno območje ali določena
vrsta sestavine dela stavbe.
(2) V postopku za izdelavo elaborata za vpis sprememb
sestavin delov stavb se smiselno uporabljajo določbe petega, šestega in sedmega
odstavka 93. člena tega zakona. Obravnava se izvede z lastnikom dela stavbe v
etažni lastnini, ki mu sestavina dela stavbe pripada, in upravnikom stavbe. Če
upravnik stavbe ni določen, se obravnava izvede z vsemi etažnimi lastniki delov
stavbe v stavbi.
101. člen
(prizidava prostora)
(1) Če se stavbi prizida prostor, se ta prostor določi kot
nov del stavbe, če izpolnjuje pogoje pomena izraza »del stavbe« po tem zakonu.
(2) V postopku za izdelavo elaborata za vpis prizidanega
prostora se smiselno uporabljajo določbe petega, šestega in sedmega odstavka
93. člena tega zakona. Če je stavba, v kateri se prizida prostor, v etažni
lastnini, se obravnava izvede z upravnikom stavbe, če pa stavba ni v etažni
lastnini, se izvede z lastnikom parcele, s katero je stavba povezana.
102. člen
(odločanje o vpisu sprememb podatkov o stavbi in delu stavbe
v kataster nepremičnin)
(1) Geodetska uprava odloči o vpisu sprememb podatkov o
stavbi in delu stavbe z odločbo. V izreku odločbe se navedejo spremenjeni
podatki o stavbi in delih stavbe iz 11. člena tega zakona, razen podatkov o
tlorisu stavbe iz prvega odstavka 23. člena tega zakona, o poligonih delov
stavb in poligonih etaž, številki naslova, centroidih stavb in prevzetih
podatkih iz tretjega odstavka 108. člena tega zakona. Če je so grafični prikazi
tlorisov stavbe in grafični prikazi sestavin delov stavb spremenjeni, so
sestavni del izreka odločbe. Kadar je grafični prikaz v prilogi odločbe, je
priloga sestavni del izreka odločbe.
(2) Odločba o vpisu sprememb podatkov o stavbi in delih
stavbe zaradi sprememb podatkov o skupnih delih stavbe se vroči upravniku
stavbe.
103. člen
(vpis sprememb podatkov o stavbi in delu stavbe)
Geodetska uprava na podlagi odločbe iz prejšnjega člena vpiše
spremembe podatkov o stavbi in delu stavbe v kataster nepremičnin.
104. člen
(nevpisane spremembe podatkov o stavbi in delu stavbe)
(1) Če geodetska uprava ugotovi, da so na stavbi ali delu
stavbe nastale spremembe in ni vložena zahteva za vpis spremembe podatkov o
stavbi in delih stavbe v roku iz prvega odstavka 97. člena tega zakona, pozove
lastnika dela stavbe, imetnika stavbne pravice ali upravnika stavbe, da v treh mesecih
po prejemu poziva vloži zahtevo za vpis spremembe podatkov o stavbi in delih
stavbe. Če tega v predpisanem roku ne stori, geodetska uprava sama izdela
elaborat za vpis spremembe podatkov o stavbi ali delih stavbe ter spremembe
podatkov o stavbi ali delu stavbe po uradni dolžnosti vpiše v kataster
nepremičnin.
(2) Elaborat iz prejšnjega odstavka se izdela tako, da se
spremenijo podatki o stavbi ali delu stavbe ali izdelajo poligoni etaž in
poligoni delov stavb za etaže, v katerih je spremenjen del stavbe ali je nov
del stavbe, na podlagi primerjave z vpisanimi podatki in ogleda stavbe v
naravi. Če sprememba vpliva na tloris stavbe in ni mogoče določiti tlorisa
stavbe in etaže v skladu s 23. členom tega zakona, se za tloris stavbe in
poligon etaže določi poligon tlorisa nadzemnega dela stavbe. Če ima stavba en
del stavbe, se neto tlorisna površina spremenjenega dela stavbe določi tako, da
se površina tlorisa stavbe pomnoži s številom etaž in se tako izračunana
površina zmanjša za 10 %. Če ima stavba več delov stavbe, se neto tlorisne
površine spremenjenih delov stavbe določijo tako, da se upošteva pogoj, da je
vsota površin vseh delov stavbe v eni etaži enaka površini tlorisa stavbe,
zmanjšanega za 10 %. V primeru izdelave elaborata v skladu s tem členom se ne
uporabljajo določbe 93. člena tega zakona o izvedbi obravnave elaborata.
(3) Kadar geodetska uprava po uradni dolžnosti izvede
postopek za vpis sprememb podatkov o stavbi in delu stavbe v kataster
nepremičnin, izdela elaborat za vpis spremembe podatkov o stavbi ali delih
stavbe na način iz prejšnjega odstavka.
12. pododdelek: Spremembe podatkov o stavbi in delih stavbe, ki
se spreminjajo z zahtevo brez elaborata
105. člen
(spremembe podatkov o stavbi in delu stavbe brez elaborata)
(1) Ne glede na določbo tretjega odstavka 97. člena tega
zakona se podatki o stavbi ali delu stavbe lahko spremenijo z zahtevo brez
elaborata, če sprememba dejanskega stanja stavbe in delov stavbe vpliva na
spremembo naslednjih podatkov:
a)    
podatki o stavbi:
1.     
podatki o priključkih (elektrika, kanalizacija, plin, vodovod),
2.     
višina etaže,
3.     
leto obnove fasade,
4.     
leto obnove strehe,
5.     
material nosilne konstrukcije,
6.     
tip položaja stavbe,
7.     
število etaž,
8.     
številka etaže,
9.     
številka pritlične etaže,
10.  
leto izgradnje stavbe;
b)    
podatki o delih stavb:
1.     
dvigalo,
2.     
številka etaže glavnega vhoda v del stavbe,
3.     
številka stanovanja ali poslovnega prostora,
4.     
leto obnove inštalacij,
5.     
leto obnove oken,
6.     
prostornina rezervoarjev in silosov,
7.     
površina prostorov v okviru neto tlorisne površine dela stavbe,
8.     
vrste prostorov,
9.     
dejanska raba dela stavbe.
(2) Ne glede na prejšnji odstavek se lahko podatek o številu
etaž, številki etaže, številki pritlične etaže, letu izgradnje stavbe in o
dejanski rabi dela stavbe spremeni le, če sta stavba in del stavbe vpisana v
kataster nepremičnin s statusom stavbe »katastrsko vpisana stavba« oziroma s
statusom dela stavbe »katastrsko vpisani del stavbe«.
(3) Zahteva za vpis spremembe podatkov iz prvega odstavka
tega člena mora biti vložena najpozneje v 30 dneh po izvedeni spremembi stavbe
in delov stavbe, zaradi katere podatki, vpisani v katastru nepremičnin, ne
izkazujejo dejanskega stanja v naravi.
(4) Zahtevo za vpis spremembe podatkov iz prvega odstavka
tega člena vloži lastnik dela stavbe. Vlagatelj zahteve za vpis sprememb
podatkov o stavbi, skupnih delih stavbe in spremembi številk stanovanj ali
številk poslovnih prostorov je upravnik stavbe. Če upravnik stavbe ni določen,
so vlagatelji zahteve za vpis spremembe številk stanovanj ali številk poslovnih
prostorov vsi lastniki delov stavbe v stavbi.
(5) Če geodetska uprava ugotovi, da podatki o stavbi in delu
stavbe iz prvega odstavka tega člena ne ustrezajo dejanskemu stanju, pozove
osebo iz prejšnjega odstavka, da v 30 dneh od prejema poziva vloži zahtevo za
spremembo podatkov o stavbi in delu stavbe, ki se spreminjajo z zahtevo brez
elaborata.
(6) Geodetska uprava odloči o vpisu podatkov o stavbi in delu
stavbe iz prvega odstavka tega člena z odločbo.
(7) Če je vlagatelj zahteve za vpis sprememb podatkov o
stavbi in delih stavbe upravnik stavbe, se odločba vroči samo njemu.
(8) Če oseba iz četrtega odstavka tega člena v roku iz petega
odstavka tega člena ne vloži zahteve za vpis sprememb podatkov o stavbi in delu
stavbe iz prvega odstavka tega člena, geodetska uprava po uradni dolžnosti z
odločbo odloči o teh podatkih na podlagi primerjave z v kataster nepremičnin
vpisanimi podatki primerljivih stavb in delov stavb ter ogleda stanja v naravi.
106. člen
(izbris stavbe ali dela stavbe)
(1) Če se odstrani stavba, se iz katastra nepremičnin izbrišejo
vsi podatki o stavbi in o vseh delih te stavbe. Izbris podatkov se izvede na
podlagi zahteve brez elaborata.
(2) Če se odstrani del stavbe, se iz katastra nepremičnin
izbrišejo podatki za ta del stavbe. Če je odstranjeni del stavbe vpisan v
kataster nepremičnin s statusom »katastrsko vpisani del stavbe«, se izbris dela
stavbe izvede na podlagi zahteve z elaboratom, če pa je odstranjeni del stavbe
vpisan v kataster nepremičnin s statusom »registrsko vpisani del stavbe«, se
izbris dela stavbe izvede na podlagi zahteve brez elaborata.
(3) Zahtevo brez elaborata za izbris stavbe ali dela stavbe
vloži lastnik dela stavbe, za izbris dela stavbe, ki je skupni del stavbe, pa
upravnik stavbe. Zahtevi morajo biti priložena dokazila, ki izkazujejo
odstranitev stavbe ali dela stavbe.
(4) Geodetska uprava odloči o izbrisu podatkov o stavbi in
delu stavbe z odločbo.
(5) Če se na podlagi odločbe iz prejšnjega odstavka iz
katastra nepremičnin izbriše stavba, geodetska uprava po uradni dolžnosti ukine
hišno številko, če ima stavba hišno številko.
(6) Če je na stavbi vzpostavljena etažna lastnina ali če je
stavba zgrajena na podlagi stavbne pravice, geodetska uprava o izbrisu podatkov
o tej stavbi iz katastra nepremičnin obvesti sodišče, ki vodi zemljiško knjigo.
13. pododdelek: Vpis in izbris parcel in stavb zaradi spremembe
državne meje
107. člen
(vpis in izbris parcel in stavb zaradi spremembe državne
meje)
(1) Če se državna meja spremeni tako, da zemljišča in stavbe
preidejo v državno ozemlje Republike Slovenije, geodetska uprava v kataster
nepremičnin po uradni dolžnosti vpiše zemljišča kot nove parcele in stavbe kot
nove stavbe. Če so podatki o naslovu imetnikov lastninske pravice zemljišč in
stavb, ki so prešli v državno ozemlje Republike Slovenije, znani, jih geodetska
uprava o izvedenem vpisu po tem členu obvesti.
(2) Ne glede na prejšnji odstavek lahko v primerih iz
prejšnjega odstavka vpis nove parcele oziroma vpis nove stavbe v kataster
nepremičnin zahteva oseba, ki izkaže pravni interes. Pravni interes je izkazan,
če podatek, vpisan v kataster nepremičnin, vpliva na pravice ali obveznosti
osebe, ki zahteva spremembo vpisa v katastru nepremičnin. Če geodetska uprava
ugotovi, da so izpolnjeni pogoji iz prejšnjega odstavka, vpiše zemljišče in
stavbo v kataster nepremičnin in o tem obvesti vlagatelja zahteve.
(3) Geodetska uprava o vpisu novih parcel v kataster
nepremičnin iz prvega in drugega odstavka tega člena obvesti sodišče, ki vodi
zemljiško knjigo, in pri teh parcelah in stavbah namesto zemljiškoknjižnega
lastnika vpiše podatek »neznani lastnik«.
(4) Sodišče, ki vodi zemljiško knjigo, po prejetju obvestila
iz prejšnjega odstavka začne postopek nastavitve ali dopolnitve zemljiške
knjige.
(5) Po prejetju pravnomočnega sklepa sodišča, ki vodi
zemljiško knjigo, o vpisu lastninske pravice v zemljiško knjigo geodetska
uprava v kataster nepremičnin prevzame podatke o lastnikih.
(6) Če se državna meja spremeni, tako da parcele ali stavbe
preidejo iz državnega ozemlja Republike Slovenije, geodetska uprava te parcele
in stavbe označi v katastru nepremičnin. Po uskladitvi evidenc o nepremičninah
s sosednjo državo geodetska uprava po uradni dolžnosti odloči o izbrisu parcel
oziroma stavb iz katastra nepremičnin. Geodetska uprava na podlagi pravnomočne
odločbe izbriše parcele in stavbe iz katastra nepremičnin, hkrati z izbrisom
stavbe iz katastra nepremičnin pa po uradni dolžnosti ukine hišno številko, če
ima stavba hišno številko.
(7) Ne glede na prejšnji odstavek lahko v primerih iz
prejšnjega odstavka izbris parcele oziroma stavbe iz katastra nepremičnin
zahteva oseba, ki izkaže pravni interes. Pravni interes je izkazan, če podatek,
vpisan v kataster nepremičnin, vpliva na pravice ali obveznosti osebe, ki
zahteva spremembo vpisa v katastru nepremičnin. Če geodetska uprava ugotovi, da
so izpolnjeni pogoji iz prejšnjega odstavka, odloči o izbrisu parcele oziroma
stavbe iz katastra nepremičnin in o tem obvesti vlagatelja zahteve. Geodetska
uprava na podlagi pravnomočne odločbe izbriše parcele in stavbe iz katastra
nepremičnin, hkrati z izbrisom stavbe iz katastra nepremičnin pa po uradni
dolžnosti ukine hišno številko.
(8) Geodetska uprava o izbrisu parcel oziroma stavb iz
katastra nepremičnin iz šestega in sedmega odstavka tega člena obvesti sodišče,
ki vodi zemljiško knjigo.
(9) Če zemljišča iz šestega in sedmega odstavka tega člena
obsegajo le dele parcel, geodetska uprava po uradni dolžnosti ali na zahtevo
lastnika odloči o vpisu novih mej parcel v kataster nepremičnin. Za vpis meje
parcele v skladu s tem odstavkom se ne uporablja 76. člen tega zakona glede
predhodne ureditve dela meje, ki se je dotika novi del meje, ki nastane z
delitvijo. Geodetska uprava na podlagi pravnomočne odločbe vpiše podatke o
novih mejah in površini parcel v kataster nepremičnin ter o tem obvesti lastnika.
Nova meja parcele se v kataster nepremičnin vpiše kot urejena meja parcele.
4. oddelek: Prevzem podatkov
108. člen
(prevzem podatkov)
(1) V kataster nepremičnin se prevzemajo podatki iz zemljiške
knjige, drugih evidenc o nepremičninah, centralnega registra prebivalstva in
poslovnega registra. Prevzem podatkov se zagotavlja z elektronskim povezovanjem
informacijskih sistemov, v katerih se vodijo podatki iz zemljiške knjige,
drugih evidenc o nepremičninah, centralnega registra prebivalstva in poslovnega
registra, z informacijskim sistemom kataster.
(2) Prevzem podatkov iz prejšnjega odstavka obsega prevzem
novih podatkov, spremenjenih podatkov in izbrisanih podatkov. Podatki se
prevzemajo brezplačno.
(3) V kataster nepremičnin se za namene izvajanja katastrskih
postopkov ter zaradi zagotavljanja preglednosti, stroškovne učinkovitosti in
uporabnosti sistema evidentiranja nepremičnin za javne namene iz zemljiške
knjige in drugih evidenc o nepremičninah prevzemajo naslednji podatki:
1.     
iz zemljiške knjige: o lastnikih parcel in delov stavb iz 14. člena tega
zakona ter imetnikih stavbne pravice in imetnikih služnosti iz 18. člena tega
zakona, identifikacijska oznaka stavbne pravice kot nepremičnine,
identifikacijska oznaka stvarne in neprave stvarne služnosti, identifikacijska
oznaka gospodujoče nepremičnine za stvarno služnost iz 18. člena tega zakona,
podatek, ali je vzpostavljena etažna lastnina, in podatek, ali je del stavbe
ali parcela skupni del stavbe v etažni lastnini,
2.     
iz matičnih evidenc dejanske rabe zemljišč: o dejanskih rabah zemljišč
iz 19. člena tega zakona,
3.     
iz prostorskega informacijskega sistema: o dovoljeni rabi stavbe iz 27.
člena tega zakona ter o namenski rabi zemljišč,
4.     
iz zbirke podatkov o stanju in razvoju gozdov ter populacij divjadi: o
odprtosti zemljišča,
5.     
iz evidence o gozdnih združbah: o rastiščnem koeficientu,
6.     
iz katastra, v katerem se vodijo zbirni podatki o omrežjih in objektih
gospodarske javne infrastrukture: podatki o priključkih (elektrika,
kanalizacija, plin, vodovod),
7.     
iz registrov upravnikov stavb: o upravnikih stavbe,
8.     
s seznama prejemnikov nepovratnih finančnih spodbud Eko sklada: podatki
o letnicah obnov stavb in delov stavb.
(4) V kataster nepremičnin se za namene osveževanja in
dopolnjevanja podatkov o osebah, vpisanih v kataster nepremičnin, iz
centralnega registra prebivalstva in poslovnega registra prevzemajo podatki o
lastnikih parcel in delov stavb iz četrtega odstavka 14. člena tega zakona,
imetnikih stavbne pravice iz petega odstavka 18. člena tega zakona, imetnikih
služnosti iz šestega odstavka 18. člena tega zakona, upravljavcih iz drugega
odstavka 15. člena tega zakona, upravnikih stavb iz petega odstavka 41. člena
tega zakona in osebah iz 141. člena tega zakona.
(5) Upravljavci zemljiške knjige, drugih evidenc o nepremičninah,
centralnega registra prebivalstva in poslovnega registra geodetski upravi
omogočajo prevzem podatkov iz tretjega in četrtega odstavka tega člena ter
zagotavljajo tehnične rešitve, da se podatki lahko prevzamejo v informacijski
sistem kataster.
5. oddelek: Izračun podatkov
109. člen
(izračun in določitev podatkov)
(1) Izračun podatkov se opravi, če tako določa zakon.
(2) Izračunajo oziroma določijo se zlasti naslednji podatki:
1.     
površina parcele,
2.     
površine dejanske rabe zemljišča in namenske rabe zemljišča za parcelo,
tloris stavbe, zemljišče pod stavbo, območja stavbne pravice ter območja
služnosti,
3.     
število bonitetnih točk,
4.     
število stanovanj in poslovnih prostorov v stavbi,
5.     
število etaž v stavbi,
6.     
neto tlorisna površina dela stavbe, uporabna površina dela stavbe, bruto
tlorisna površina stavbe,
7.     
parcelne številke, na katerih je določeno območje stavbne pravice
oziroma območje služnosti,
8.     
parcelne številke, na katerih stoji stavba, ter
9.     
višina točk parcele, višina točk območja stavbne pravice, višina točk
območja stvarne služnosti in višina točk sestavin dela stavbe.
(3) Podatki se izračunajo oziroma določijo na podlagi novih
oziroma spremenjenih podatkov, vpisanih v kataster nepremičnin.
6. oddelek: Uskladitev podatkov katastra nepremičnin zaradi
napak
110. člen
(uskladitev podatkov katastra nepremičnin)
(1) Podatke, ki so v katastru nepremičnin napačno vpisani
zaradi napak pri vpisu podatkov ali računskih napak, lahko geodetska uprava
uskladi po uradni dolžnosti ali na zahtevo brez elaborata.
(2) Zahtevo iz prejšnjega odstavka za uskladitev podatkov
katastra nepremičnin lahko vloži oseba, ki izkaže pravni interes. Pravni
interes je izkazan, če podatek, vpisan v kataster nepremičnin, vpliva na
pravice ali obveznosti osebe, ki zahteva uskladitev podatkov v katastru
nepremičnin.
(3) Zahteva iz prvega odstavka tega člena mora biti
obrazložena in mora vsebovati navedbo, kateri podatki so napačni. Zahtevi
morajo biti priložene listine, s katerimi se dokazujejo zatrjevane napake. Če
so te listine v zbirki listin katastra nepremičnin, se samo navedejo.
(4) Geodetska uprava preizkusi, ali se vpisani podatki o
parcelah, stavbah in delih stavb ujemajo s podatki iz zbirke listin ter z
vsebino listin, ki po navedbah vlagatelja zahteve izkazujejo zatrjevane napake,
preveri možnost napak zaradi prepisov, prerisov ali prenosov podatkov med
različnimi mediji, formati in oblikami vpisov, ter možnost računskih napak.
(5) Če geodetska uprava ugotovi, da se podatki v katastru
nepremičnin ne ujemajo s tistimi, ki jih je preskusila oziroma preverila,
uskladi vpisane podatke o parcelah, stavbah in delih stavb ter o tem obvesti
lastnika in vlagatelja zahteve, če ta ni lastnik.
(6) Če geodetska uprava ugotovi, da zahteva iz prvega
odstavka tega člena ni utemeljena ali da uskladitev podatkov o parcelah,
stavbah in delih stavb kljub obstoju razlogov za popravo ni mogoča zaradi
pozneje izvedenih vpisov podatkov, zahtevo zavrne.
V. poglavje: STROKOVNA NAPAKA
111. člen
(strokovna napaka)
(1) Kadar stranka v upravnem delu katastrskega postopka zatrjuje,
da je pooblaščeni geodet pri izvajanju inženirskega dela katastrskega postopka
izvedel dejanje, ki je v nasprotju s standardi in pravili geodetske stroke in
bi to lahko vplivalo na odločitev o vpisu podatkov o nepremičninah v kataster
nepremičnin (v nadaljnjem besedilu: strokovna napaka), mora v tem postopku
predložiti drugo mnenje. Drugo mnenje mora predložiti najpozneje v 30 dneh po
zatrjevanju strokovne napake.
(2) Drugo mnenje je obrazloženo strokovno mnenje o tem, ali
elaborat, vložen v informacijski sistem kataster, odraža pravilno in popolno
dejansko stanje, ugotovljeno in prikazano v skladu s standardi in pravili
geodetske stroke. Drugo mnenje izdela geodetsko podjetje, ki ni izdelalo
elaborata, vloženega v informacijski sistem kataster, potrdi pa ga pooblaščeni
geodet tega geodetskega podjetja.
(3) Preden se odloči o strokovni napaki, se mora
pooblaščenemu geodetu, ki je potrdil elaborat iz prejšnjega odstavka, dati
možnost, da se izreče o drugem mnenju.
(4) Kadar gre za zahtevnejše strokovno vprašanje in je za
presojo, ali obstaja ali ne obstaja strokovna napaka, potrebno izvedensko
mnenje, poda izvedensko mnenje Komisija za strokovno presojo v katastrskih
postopkih (v nadaljnjem besedilu: Komisija).
(5) Komisijo imenuje predstojnik geodetske uprave,
sestavljajo pa jo trije predstavniki geodetske uprave ter po dva člana
Inženirske zbornice Slovenije, Zbornice za arhitekturo in prostor Slovenije,
Fakultete za gradbeništvo in geodezijo ter Društva sodnih izvedencev in
cenilcev geodetske stroke.
(6) Stroške izdelave izvedenskega mnenja Komisije krije
geodetska uprava.
(7) Če je drugo mnenje predloženo v postopku, izvedenem po
uradni dolžnosti, je geodetska uprava pri presoji strokovne napake vezana na
izvedensko mnenje Komisije.
(8) Kadar je v upravnem delu katastrskega postopka zatrjevana
strokovna napaka, je rok za izdajo odločbe o zahtevi z elaboratom, v kateri se
odloči tudi o zatrjevani strokovni napaki, tri mesece od dneva vložitve zahteve
z elaboratom oziroma od dneva, ko je bil začet katastrski postopek po uradni
dolžnosti. V primeru iz četrtega odstavka tega člena je rok za izdajo odločbe o
zahtevi z elaboratom šest mesecev od dneva vložitve zahteve z elaboratom
oziroma od dneva, ko je bil začet katastrski postopek po uradni dolžnosti. Če je
zoper odločbo o zahtevi z elaboratom vložena pritožba, v kateri se zatrjuje
strokovna napaka, je v primeru iz četrtega odstavka tega člena rok za izdajo
odločbe v pritožbenem postopku šest mesecev od dneva vložitve pritožbe zoper
odločbo o zahtevi z elaboratom.
(9) Če se ugotovi strokovna napaka, geodetska uprava pozove
geodetsko podjetje, ki je izdelalo elaborat, da elaborat v določenem roku
popravi tako, da bo odražal pravilno in popolno dejansko stanje, ugotovljeno in
prikazano v skladu s standardi in pravili geodetske stroke, ter mu za popravo
določi rok. V primeru iz sedmega odstavka tega člena geodetska uprava po uradni
dolžnosti popravi elaborat v skladu z izvedenskim mnenjem Komisije.
(10) Določbe tega člena se smiselno uporabljajo v primeru,
kadar geodetska uprava sama dvomi o pravilnosti in strokovnosti izvedenega
inženirskega dela katastrskega postopka in izdelanega elaborata.
(11) Določbe tega člena se smiselno uporabljajo tudi v
primeru, kadar stranka v upravnem delu katastrskega postopka zatrjuje, da
imetnik pooblastila za bonitiranje pri izdelavi elaborata spremembe bonitete
zemljišč oziroma poročila o terenskem ogledu za namen bonitiranja zemljišč
svojega dela ni opravil v skladu s standardi in pravili za bonitiranja
zemljišč.
(12) Podrobnejšo sestavo in način delovanja Komisije ter
način pridobitve elaborata za izdelavo drugega mnenja predpiše minister.
Tretji del
EVIDENCA DRŽAVNE MEJE
112. člen
(način vodenja)
(1) Evidenca državne meje je evidenca podatkov o poteku
državne meje Republike Slovenije (v nadaljnjem besedilu: državna meja).
(2) Evidenca državne meje je sestavljena iz vpisanih podatkov
o državni meji in zbirke listin.
(3) V zbirki listin so listine, na podlagi katerih so bili
opravljeni posamezni vpisi v evidenco državne meje. Zbirka listin se vodi in
hrani v elektronski obliki.
(4) Vpisani podatki o državni meji in zbirka listin se
hranijo trajno.
(5) Državna meja se določi s točkami.
(6) Državna meja in spremembe državne meje se vpišejo na
podlagi ratificiranih mednarodnih pogodb.
(7) Podrobnejšo vsebino in način vodenja evidence državne
meje predpiše minister.
113. člen
(označevanje državne meje)
(1) Državno mejo označi, vzdržuje in obnavlja geodetska
uprava v skladu z ratificirano mednarodno pogodbo.
(2) Oznake državne meje je prepovedano poškodovati, zasuti
ali odstraniti. Odstrani jih lahko samo geodetska uprava v skladu z
ratificirano mednarodno pogodbo.
114. člen
(potek državne meje v naravi)
Geodetska uprava na zahtevo državnih organov, lokalnih
skupnosti in nosilcev javnih pooblastil, ki izkažejo interes, pokaže potek
državne meje v naravi.
Četrti del
REGISTER PROSTORSKIH ENOT
115. člen
(register prostorskih enot)
(1) Register prostorskih enot je evidenca o administrativno
določenih prostorskih enotah (v nadaljnjem besedilu: prostorska enota).
(2) Register prostorskih enot je sestavljen iz vpisanih
podatkov o prostorskih enotah in zbirke listin.
(3) Zbirka listin se vodi in hrani v fizični in elektronski
obliki.
(4) Vpisani podatki o prostorskih enotah in zbirka listin se
hranijo trajno.
(5) V registru prostorskih enot se za prostorske enote, razen
za ulice, vodijo naslednji podatki:
-       
vrsta prostorske enote,
-       
šifra prostorske enote,
-       
ime prostorske enote, kadar je določeno,
-       
območje prostorske enote in
-       
površina prostorske enote.
(6) Za ulice se v registru prostorskih enot vodijo naslednji
podatki:
-       
ime ulice,
-       
šifra ulice in
-       
lega ulice.
(7) Podrobnejšo vsebino registra prostorskih enot, povezave
med prostorskimi enotami, način vodenja in vpisovanja v register prostorskih
enot ter šifre prostorskih enot predpiše minister.
116. člen
(vrste prostorskih enot)
(1) V registru prostorskih enot se vodijo naslednje
prostorske enote:
1.     
občina,
2.     
naselje,
3.     
upravna enota,
4.     
ulica,
5.     
volilna enota,
6.     
volilna enota za lokalne volitve,
7.     
volilni okraj,
8.     
državnozborsko volišče,
9.     
lokalno volišče,
10.  
šolski okoliši,
11.  
krajevna skupnost,
12.  
vaška skupnost,
13.  
četrtna skupnost,
14.  
poštni okoliš,
15.  
statistična regija in
16.  
kohezijska regija.
(2) V registru prostorskih enot se vodijo tudi druge
prostorske enote, če tako določa zakon ali predpis, izdan na podlagi zakona.
117. člen
(šifre prostorskih enot in šifre ulic)
(1) Šifre prostorskih enot in šifre ulic dodeli geodetska
uprava.
(2) Pri združitvi in delitvi prostorskih enot ali ulic se
obstoječe šifre prostorskih enot in šifre ulic ukinejo in se dodelijo nove.
Ukinjene šifre prostorskih enot in šifre ulic se ne smejo ponovno uporabiti.
118. člen
(ime prostorskih enot)
(1) Imena občin določa zakon, imena drugih prostorskih enot
pa akt pristojnega organa.
(2) V registru prostorskih enot se vodi dvojezični zapis
imena prostorske enote, če je dvojezični zapis določen s predpisom ali aktom
pristojnega organa.
119. člen
(območje prostorskih enot in lega ulic)
(1) Območje občin je določeno z območji naselij, območja
drugih prostorskih enot pa z aktom pristojnega organa.
(2) Meje območij prostorskih enot morajo biti določene
znotraj območja države.
(3) Meje območij prostorskih enot praviloma potekajo po mejah
parcel. Meje območij prostorskih enot ne smejo sekati tlorisov stavb.
(4) Območja posameznih prostorskih enot so med seboj
hierarhično povezana v skladu s predpisi, ki določajo posamezno vrsto
prostorskih enot. Meje območij hierarhično povezanih prostorskih enot morajo
biti usklajene.
(5) Lega ulice se določi s potekom osi ulice.
120. člen
(površina prostorskih enot)
Površina prostorskih enot se izračuna iz ravninskih koordinat
poligona, ki določa mejo območja prostorske enote.
121. člen
(spreminjanje podatkov registra prostorskih enot)
(1) Imena in območja prostorskih enot se spremenijo na način,
ki ga določa ta zakon, in v skladu s predpisi, ki urejajo posamezno vrsto
prostorske enote, na predlog organa, ki določa posamezno vrsto prostorske
enote. Predlog mora poleg akta, s katerim je sprememba določena, in drugih
dokazil, če tako določa predpis, ki ureja posamezno vrsto prostorskih enot,
vsebovati tudi:
-       
za spremembo imena prostorske enote: obstoječe ime prostorske enote in
novo ime prostorske enote,
-       
za spremembo območja prostorske enote: prikaz obstoječe meje območja
prostorske enote in nove meje območja prostorske enote.
(2) Ne glede na prejšnji odstavek se imena in območja občin
ter upravnih enot spremenijo, če se spremeni predpis, ki jih določa. Spremembe
imen in območij občin vpiše v register prostorskih enot geodetska uprava po
uradni dolžnosti. Meja območja občine se lahko spremeni tudi v katastrskem
postopku usklajevanja mej občin v skladu s tem zakonom.
(3) Predlog vpisa sprememb imen in območij prostorskih enot
iz prvega odstavka tega člena, razen občin in upravnih enot, organ, pristojen
za določitev posamezne prostorske enote, vloži neposredno v informacijski
sistem kataster ali se v informacijski sistem kataster vloži elaborat, ki ga
izdela geodetsko podjetje.
(4) Za namen vpisa sprememb imen in območij prostorskih enot
iz prejšnjega odstavka lahko do informacijskega sistema kataster dostopajo tudi
organi, pristojni za določitev posamezne prostorske enote.
122. člen
(usklajevanje mej prostorskih enot)
(1) Če na podlagi novega tlorisa stavbe ali spremenjenega
tlorisa stavbe meja območja prostorske enote seka tloris stavbe, geodetska
uprava po uradni dolžnosti uskladi mejo območja prostorske enote, razen meje
območja občine.
(2) Meja območja prostorske enote se uskladi tako, da stavba
pripada tisti prostorski enoti, iz katere je stavba najlažje dostopna.
(3) O vpisu uskladitve meje območja prostorske enote
geodetska uprava obvesti organ, ki je prostorsko enoto določil.
Peti del
REGISTER NASLOVOV
123. člen
(register naslov)
(1) Register naslovov je evidenca podatkov o naslovih.
(2) Register naslovov je sestavljen iz vpisanih podatkov o
naslovu.
(3) Vpisani podatki o naslovu se hranijo trajno.
124. člen
(podatki, ki se vodijo v registru naslovov)
(1) V registru naslovov se vodijo naslednji podatki:
-       
številka naslova,
-       
naslov,
-       
centroid naslova in
-       
prostorske enote, na območju katerih je centroid naslova.
(2) Številka naslova je identifikacijska oznaka, ki jo dodeli
geodetska uprava.
(3) Naslov sestavljajo občina, naselje, ulica, hišna številka
ter dodatek k hišni številki in številka stanovanja oziroma številka poslovnega
prostora, če obstajata.
(4) Centroid naslova je določen znotraj tlorisa stavbe.
(5) Številka naslova, naselje, ulica, hišna številka ter
dodatek k hišni številki in številka stanovanja ali številka poslovnega
prostora, če obstajata, se prevzamejo iz katastra nepremičnin in registra
prostorskih enot.
(6) Podatki o prostorskih enotah, na območju katerih je
centroid naslova, se prevzamejo iz registra prostorskih enot s presekom
centroida naslova in območij prostorskih enot.
(7) Podatke registra naslovov informacijski sistem kataster
določi, kadar se določi nova številka naslova, se spremenijo podatki, ki se
prevzemajo iz katastra nepremičnin, ali se spremenijo meje območja, imena ali
šifre prostorskih enot.
(8) Če se zaradi vpisa spremembe stavbe ali vpisa spremembe
številk stanovanj in številk poslovnih prostorov spremeni številka naslova,
informacijski sistem kataster to spremembo sporoči centralnemu registru
prebivalstva.
Šesti del
OPOZORILNI SISTEM 
125. člen
(opozorilni sistem)
(1) Opozorilni sistem zagotavlja informacije o parcelah,
stavbah ali delih stavb, za katere je na podlagi verjetno izkazanih dejstev in
okoliščin sklepati, da njihovi podatki v katastru nepremičnin niso pravilni ali
popolni.
(2) Podatke o parcelah, stavbah ali delih stavb iz prejšnjega
odstavka geodetska uprava pridobi iz drugih evidenc o nepremičninah, na podlagi
obvestil uradnih oseb, ki opravljajo inšpekcijski nadzor, občin, geodetskih
podjetij, neposrednega pregleda stanja na terenu, vpogleda v druge podatke, ki
izkazujejo dejansko stanje v naravi, ter analiz lastnih vpisanih podatkov.
(3) Parcele, na katerih stojijo stavbe, ki niso vpisane v
katastru nepremičnin, in stavbe, za katere ni izveden vpis podatkov o stavbi in
delu stavbe ali vpis sprememb podatkov o stavbi in delu stavbe po tem zakonu,
pa bi verjetno moral biti, geodetska uprava označi v opozorilnem sistemu. V
opozorilnem sistemu se z oznako »nestavbe« označijo tudi objekti, ki niso
stavbe.
(4) Geodetska uprava v skladu s programom dela državne geodetske
službe preverja stanje v opozorilnem sistemu označenih parcel in stavb iz
prejšnjega odstavka.
(5) Označitev parcel, stavb ali delov stavb iz tretjega
odstavka tega člena se izbriše iz opozorilnega sistema po vpisu podatkov o
parcelah, stavbah ali delih stavb v kataster nepremičnin v skladu s tem zakonom
ali ko se ugotovi, da so vpisani podatki pravilni in popolni.
Sedmi del
IZKAZOVANJE IN IZDAJANJE PODATKOV
126. člen
(javnost podatkov katastra nepremičnin, evidence državne
meje, registra prostorskih enot in registra naslovov)
(1) Podatki katastra nepremičnin so zaradi zagotavljanja
pravice javnosti do obveščenosti o stanju nepremičnin v katastru nepremičnin,
izvajanja katastrskih postopkov, zagotavljanja podatkov o nepremičninah za
namene prostorskega razvoja, davčne politike, socialne politike ter
statističnih opazovanj in zagotavljanja večje učinkovitosti in racionalnosti
izvajanja uradnih nalog iz pristojnosti organov, javni, razen osebnih podatkov
o fizičnih osebah, ki so vpisane v katastru nepremičnin, podatkov, vpisanih v
sloju začasnih vpisov, podatkov iz 128. člena tega zakona ter listin iz zbirke
listin katastra nepremičnin.
(2) Podatki evidence državne meje, registra prostorskih enot
in registra naslovov so javni.
(3) V podatke iz prvega in drugega odstavka tega člena, ki so
javni, sme vsakdo brezplačno vpogledati in zanje izdelati računalniški izpis
podatkov, ki se šteje za vpogled.
(4) Javni dostop do podatkov katastra nepremičnin, evidence
državne meje, registra prostorskih enot in registra naslovov v skladu s tem
zakonom zagotavlja geodetska uprava z omrežnimi storitvami v skladu s predpisi,
ki urejajo infrastrukturo za prostorske informacije v Republiki Sloveniji.
127. člen
(zagotavljanje javnosti podatkov katastra nepremičnin)
(1) Vsakdo ima pravico vpogledati in pridobiti javne podatke
o posamezni parceli, stavbi in delu stavbe, ki so vpisani v katastru
nepremičnin.
(2) Vsakdo ima pravico vpogledati in pridobiti podatke o tem,
pri katerih parcelah in delih stavb je v katastru nepremičnin vpisan kot
lastnik ali upravljavec (v nadaljnjem besedilu: zbirni podatki). Pravica
vpogledati in pridobiti zbirne podatke vključuje tudi podatke o drugih fizičnih
in pravnih osebah, ki so vpisane kot lastnik ali upravljavec pri istih parcelah
in delih stavb, ter podatke v sloju začasnih vpisov. Pravico vpogledati in
pridobiti zbirne podatke imajo tudi državni organi za izvajanje uradnih nalog,
druge osebe pa, če tako določa zakon.
(3) Za dele stavbe, ki jih upravlja, ima upravnik stavbe
pravico vpogledati in pridobiti podatke o lastnikih delov stavb v tej stavbi,
ki so fizične osebe, in sicer ime in priimek ter naslov prijavljenega
prebivališča.
(4) Osebne podatke o fizičnih osebah, ki so vpisane v
kataster nepremičnin, lahko vpogledajo in pridobijo osebe, za katere tako
določa zakon.
128. člen
(posebne omejitve javnosti podatkov katastra nepremičnin)
(1) Podatki o stavbah in delih stavb, ki so posebnega pomena
za obrambo, notranjo varnost in obveščevalno-varnostno dejavnost, ter podatki o
stavbah in delih stavb, ki so objekti kritične infrastrukture, določeni v
skladu s predpisi, ki urejajo določanje kritične infrastrukture Republike
Slovenije, ki niso javni in ne veljajo za informacijo javnega značaja, so:
1.     
o stavbah:
- 
tloris podzemnega dela stavbe,
- 
etaža (številka, poligon, višina etaže, številka pritlične etaže),
- 
število etaž,
- 
številka etaže glavnega vhoda v del stavbe,
- 
dovoljena raba stavbe,
- 
priključki (elektrika, kanalizacija, plin, vodovod) in
- 
material nosilne konstrukcije;
2.     
o delih stavb:
- 
vrsta in površina prostorov,
- 
dejanska raba dela stavbe ter
- 
prostornina rezervoarjev in silosov.
(2) Upravljavec stavb in delov stavb iz prejšnjega odstavka
mora geodetski upravi sporočiti številke stavb in številke delov stavb, za
katere veljajo omejitve javnosti podatkov iz prejšnjega odstavka.
129. člen
(potrdila)
(1) Geodetska uprava izdaja potrdila iz katastra nepremičnin
in registra naslovov, ki vsebujejo vpisane podatke o parceli, stavbi, delu
stavbe in naslovu stavbe.
(2) Minister predpiše vrste in podrobnejšo vsebino potrdil iz
prejšnjega odstavka.
130. člen
(javnost zbirk listin in zgodovinskih podatkov)
(1) Vsakdo, ki izkaže pravni interes, ima pravico zahtevati,
da pri geodetski upravi vpogleda v listino ali pridobi prepis listine iz zbirke
listin katastra nepremičnin, registra prostorskih enot in evidence državne
meje. Pravni interes je izkazan, če podatek iz listine vpliva na pravice ali
obveznosti osebe, ki zahteva vpogled v listino ali prepis listine. O zahtevi
odloča geodetska uprava na podlagi obrazložene pisne zahteve. V listino se
vpogleda ali prepis listine se izda v skladu z omejitvami iz 126., 127. in 128.
člena tega zakona. Če listina vsebuje osebne podatke o fizičnih osebah, se na
listini ali prepisu listine prekrijejo podatki o EMŠO fizične osebe in podatki
o državljanstvu.
(2) Vsakdo ima v skladu z omejitvami iz 126., 127. in 128.
člena tega zakona pravico vpogledati v podatke ali pridobiti prepis podatkov
katastra nepremičnin, registra prostorskih enot, evidence državne meje in
registra naslovov, ki so bili vpisani v teh evidencah na določen dan pred
zadnjimi vpisanimi podatki (zgodovinski podatki).
(3) Pravico zahtevati vpogled v listino ali prepis listine iz
zbirke listin katastra nepremičnin, registra prostorskih enot in evidence
državne meje ter pravico zahtevati vpogled v zgodovinske podatke ali prepis
zgodovinskih podatkov katastra nepremičnin, registra prostorskih enot, evidence
državne meje in registra naslovov imajo pooblaščeni geodeti za izvajanje
katastrskih postopkov in državni organi za izvrševanje uradnih nalog iz njihove
pristojnosti. Osebe iz prejšnjega stavka lahko vpogledajo v listino ali
pridobijo prepis listine iz zbirke listin v izvirni obliki.
Osmi del
NADZOR IN KAZENSKE DOLOČBE
131. člen
(nadzor)
(1) Nadzor nad izvajanjem določb tega zakona in na njegovi
podlagi izdanih predpisov opravlja inšpektor, pristojen za nadzor nad
izvajanjem zakonov in drugih predpisov s področja geodetske dejavnosti (v
nadaljnjem besedilu: geodetski inšpektor).
(2) Geodetski inšpektor odloča o prekrških za kršitve tega
zakona in na njegovi podlagi izdanih predpisov kot prekrškovni organ v skladu z
zakonom, ki ureja prekrške.
132. člen
(prekrški v zvezi z oznako državne meje, izvajanjem meritev
in opazovanj ter z mejniki)
(1) Z globo od 400 do 4.000 eurov se kaznuje za prekršek
pravna oseba, če:
-       
poškoduje, zasuje oziroma odstrani oznako državne meje (drugi odstavek
113. člena tega zakona);
-       
osebam iz 5. člena tega zakona prepreči dostop na zemljišče ali do
skupnih delov stavbe ali jim ne dopusti izvajanje meritev in opazovanj;
-       
ne zahteva označitve urejene meje parcele z mejniki (prvi odstavek 65.
člena tega zakona)
-       
postavi, odstrani ali prestavi mejnike v nasprotju s 66. členom tega
zakona.
(2) Z globo od 800 do 8.000 eurov se kaznuje za prekršek iz
prejšnjega odstavka pravna oseba, ki se po zakonu, ki ureja gospodarske družbe,
šteje za srednjo ali veliko gospodarsko družbo.
(3) Z globo od 200 do 2.000 eurov se za prekršek iz prvega
odstavka tega člena kaznuje samostojni podjetnik posameznik ali posameznik, ki
samostojno opravlja dejavnost.
(4) Z globo od 200 do 1.500 eurov se za prekršek iz prvega
odstavka tega člena kaznuje tudi odgovorna oseba pravne osebe ali odgovorna
oseba samostojnega podjetnika posameznika ali posameznika, ki samostojno
opravlja dejavnost.
(5) Z globo od 200 do 1.000 eurov se za prekršek iz prvega
odstavka tega člena kaznuje posameznik.
133. člen
(prekrški zaradi neoznačitve stanovanj in poslovnih
prostorov, napačne označitve ali poznejše odstranitve označbe)
(1) Z globo od 400 do 2.000 eurov se kaznuje za prekršek
lastnik dela stavbe, ki je pravna oseba, samostojni podjetnik posameznik ali
posameznik, ki samostojno opravlja dejavnost, oziroma upravnik stavbe, ki je
pravna oseba, samostojni podjetnik posameznik ali posameznik, ki samostojno opravlja
dejavnost, če pred vpisom stavbe ali dela stavbe v kataster nepremičnin ne
označi stanovanj ali poslovnih prostorov s številko stanovanja ali številko
poslovnega prostora, če jih označi z napačno številko, oziroma če označitev
odstrani ali jo poškoduje (32. člen tega zakona).
(2) Z globo od 200 do 1.000 eurov se za prekršek iz
prejšnjega odstavka kaznuje tudi odgovorna oseba pravne osebe ali odgovorna
oseba samostojnega podjetnika posameznika ali posameznika, ki samostojno
opravlja dejavnost.
(3) Z globo od 40 do 500 eurov se za prekršek iz prvega
odstavka tega člena kaznuje lastnik dela stavbe, ki je posameznik.
134. člen
(prekrški zaradi nevpisa stavbe ali dela stavbe v kataster
nepremičnin)
(1) Z globo od 600 do 5.000 eurov se kaznuje za prekršek investitor,
ki je pravna oseba, samostojni podjetnik posameznik ali posameznik, ki
samostojno opravlja dejavnost, če po prejemu poziva geodetske uprave v
predpisanem roku ne vloži zahteve za vpis stavbe v kataster nepremičnin (prvi
odstavek 94. člena tega zakona).
(2) Z globo od 300 do 3.000 eurov se za prekršek iz
prejšnjega odstavka kaznuje tudi odgovorna oseba pravne osebe ali odgovorna
oseba samostojnega podjetnika posameznika ali posameznika, ki samostojno
opravlja dejavnost.
(3) Z globo od 300 do 1.500 eurov se za prekršek iz prvega
odstavka tega člena kaznuje posameznik.
135. člen
(prekrški zaradi nevpisa sprememb podatkov o stavbi ali delu
stavbe v kataster nepremičnin)
(1) Z globo od 200 do 2.500 eurov se kaznuje za prekršek
pravna oseba, samostojni podjetnik posameznik ali posameznik, ki samostojno
opravlja dejavnost, če ne vloži zahteve za spremembo podatkov o stavbi ali delu
stavbe (prvi odstavek 104. člena tega zakona).
(2) Z globo od 100 do 1.500 eurov se za prekršek iz
prejšnjega odstavka kaznuje tudi odgovorna oseba pravne osebe ali odgovorna
oseba samostojnega podjetnika posameznika ali posameznika, ki samostojno
opravlja dejavnost.
(3) Z globo od 100 do 700 eurov se za prekršek iz prvega
odstavka tega člena kaznuje posameznik.
136. člen
(prekrški zaradi nevpisa sprememb podatkov o stavbi in delu
stavbe, ki se spreminjajo z zahtevo brez elaborata)
(1) Z globo od 200 do 1.500 eurov se kaznuje za prekršek
pravna oseba, samostojni podjetnik posameznik ali posameznik, ki samostojno
opravlja dejavnost, če v roku ne vloži zahteve za vpis sprememb podatkov o
stavbi in o delu stavbe, ki se spreminjajo z zahtevo brez elaborata iz prvega
odstavka 105. člena tega zakona (peti odstavek 105. člena tega zakona).
(2) Z globo od 100 do 1.000 eurov se za prekršek iz
prejšnjega odstavka kaznuje tudi odgovorna oseba pravne osebe ali odgovorna
oseba samostojnega podjetnika posameznika ali posameznika, ki samostojno
opravlja dejavnost.
(3) Z globo od 100 do 500 eurov se za prekršek iz prvega
odstavka tega člena kaznuje posameznik.
137. člen
(višina globe v hitrem prekrškovnem postopku)
Za prekrške iz tega zakona se v hitrem postopku lahko izreče
globa tudi v znesku, ki je višji od najnižje predpisane globe, določene s tem
zakonom.
Deveti del
PREHODNE IN KONČNE DOLOČBE
I. poglavje
VZPOSTAVITEV KATASTRA NEPREMIČNIN, REGISTRA PROSTORSKIH ENOT, EVIDENCE DRŽAVNE
MEJE IN REGISTRA NASLOVOV
138. člen
(migracija podatkov)
(1) Kataster nepremičnin, register prostorskih enot, evidenca
državne meje in register naslovov se v skladu s tem zakonom vzpostavijo s
prevzemom podatkov iz zemljiškega katastra, katastra stavb, registra
nepremičnin, registra prostorskih enot in evidence državne meje, ki so se
vodili na podlagi Zakona o evidentiranju nepremičnin (Uradni list RS, št.
47/06, 65/07 – odl. US in 79/12 – odl. US, 61/17 – ZAID, 7/18 in 33/19), ter z
obdelavo in prevedbo teh podatkov na način in v obliko, določenima s tem
zakonom (v nadaljnjem besedilu: migracija podatkov).
(2) Izvede se migracija podatkov, ki so na dan 28. februar 2022
vpisani v evidence iz prejšnjega odstavka.
(3) Migracija podatkov se izvede v obdobju od 1. marca 2022
do 3. aprila 2022.
139. člen
(vzpostavitev katastra nepremičnin)
(1) Kataster nepremičnin se vzpostavi s prevzemom podatkov iz
evidenc iz prvega odstavka prejšnjega člena:
1.     
s prevzemom podatkov iz prvega odstavka 11. člena tega zakona o parcelah
iz zemljiškega katastra in registra nepremičnin ter o stavbah in delih stavb iz
katastra stavb in registra nepremičnin, razen podatkov o lastnikih parcel in
delov stavb, ki so na dan uveljavitve tega zakona vpisani v zemljiškem katastru
in katastru stavb;
2.     
s prevzemom podatkov o mejah, šifrah in imenih katastrskih občin,
določenih s Pravilnikom o območjih in imenih katastrskih občin (Uradni list RS,
št. 100/06), ki se na dan uveljavitve tega zakona vodijo v zemljiškem katastru;
3.     
s prevzemom podatkov o dejanskih rabah zemljišč, ki se na dan
uveljavitve tega zakona vodijo v zemljiškem katastru v skupnem sloju dejanske
rabe zemljišč;
4.     
s prevzemom podatkov o območjih bonitete zemljišč, ki se na dan
uveljavitve tega zakona vodijo v zemljiškem katastru;
5.     
s prevzemom podatkov o hišni številki in naslovu iz registra prostorskih
enot;
6.     
s prevzemom podatkov o poteku meje občin iz tretjega odstavka 11. člena
tega zakona iz zemljiškega katastra in registra prostorskih enot;
7.     
s prevzemom zbirke listin zemljiškega katastra, katastra stavb in
registra nepremičnin.
(2) Kataster nepremičnin se vzpostavi tudi s prevzemom s tem
zakonom določenih podatkov o lastnikih iz 14. člena tega zakona, podatkov o v
zemljiško knjigo vpisani etažni lastnini, podatkov, ali je del stavbe skupni
del stavbe v etažni lastnini ter podatkov o delih stavb, vpisanih samo v
zemljiški knjigi, ki so na dan uveljavitve tega zakona vpisani v zemljiški
knjigi.
(3) Pri migraciji podatkov o mejah parcel se v kataster
nepremičnin prevzamejo meje parcel, ki so na dan uveljavitve tega zakona
vpisane v zemljiškokatastrskem načrtu.
(4) Pri migraciji podatkov o parcelah se podatki o višini
točk parcel določijo z uporabo digitalnega modela reliefa.
(5) Pri migraciji podatkov o parcelah se število bonitetnih
točk na parceli izračuna na podlagi grafičnega preseka območij bonitete
zemljišča s parcelami.
(6) Pri migraciji podatkov o stavbah in delih stavb se za
vodenje »podatka o statusu stavbe« in »podatka o statusu dela stavbe« v
katastru nepremičnin določi:
-       
stavbi, vpisani v kataster stavb, status stavbe »katastrsko vpisana
stavba«,
-       
delom stavb, vpisanim v kataster stavb, status delov stavb »katastrsko
vpisani deli stavbe«,
-       
stavbi, vpisani samo v register nepremičnin, status stavbe »registrsko
vpisana stavba«,
-       
delom stavb, vpisanim samo v register nepremičnin, status delov stavb
»registrsko vpisani deli stavbe«.
(7) O vzpostavitvi katastra nepremičnin v skladu s tem členom
se lastnikov nepremičnin ne obvešča.
140. člen
(ureditev podatkov o parcelah in stavbah)
(1) Pri migraciji podatkov o parcelah se v kataster
nepremičnin ne prevzamejo podatki o parcelah, za katere v zemljiškem katastru
niso bili vpisani podatki o meji parcele in te parcele niso vpisane v zemljiški
knjigi. Podatke o teh parcelah geodetska uprava objavi na spletnih straneh
geodetske uprave in na enotnem državnem portalu e-uprava in so javno dostopni
eno leto po objavi.
(2) Pri migraciji podatkov o parcelah se parcele, ki so bile
v zemljiškem katastru vpisane s podatki o meji in parcelno številko, v
zemljiški knjigi pa niso vpisane, posebej označi.
(3) Pri migraciji podatkov o parcelah se zemljiščem, ki so
bila v zemljiškem katastru vpisana samo s poligonom meje, določi parcelna
številka in izračuna površina. Te parcele se posebej označijo.
(4) Pri migraciji podatkov o stavbah se stavbe, za katere v
katastru stavb ni bil vpisan del stavbe, v zemljiški knjigi pa je del stavbe
vpisan, posebej označijo.
(5) Pri migraciji podatkov o stavbah se zemljišča pod stavbo,
ki so bila vpisana v zemljiškem katastru, vpišejo v kataster nepremičnin kot
podatek o tlorisu stavbe in se posebej označijo. Za stavbo, za katero v
zemljiškem katastru ni bilo vpisano zemljišče pod stavbo, se v kataster
nepremičnin kot podatek o tlorisu stavbe vpiše točka povezave, ki določa
položaj tlorisa stavbe na parceli, in posebej označi. Za stavbo, za katero je
bil v katastru stavb vpisan tloris stavbe, se v kataster nepremičnin vpišejo
podatki o tlorisu stavbe iz katastra stavb in posebej označijo.
(6) Pri migraciji podatkov o stavbah se v primeru, če so
podatki o stavbah in delih stavb, ki so bili vpisani v kataster stavb in
register nepremičnin, različni, v kataster nepremičnin vpišejo podatki iz
katastra stavb.
(7) Pri migraciji podatkov o stavbah se stavbe in deli
stavbe, ki so bili vpisani samo v registru nepremičnin in imajo vpisano
številko stavbe, številko parcele na kateri, nad ali pod katero je stavba,
številko dela stavbe, neto tlorisno površino dela stavbe in dejansko rabo dela
stavbe, vpišejo v kataster nepremičnin in posebej označijo.
(8) Če stavba, ki je bila vpisana samo v registru
nepremičnin, ne izpolnjuje pogojev, določenih v drugi alineji prvega odstavka
10. člena tega zakona za vpis stavbe v kataster nepremičnin, ali če del stavbe,
ki je bil vpisan samo v registru nepremičnin, ne izpolnjuje pogojev pomena
izraza »del stavbe« iz 5. točke 3. člena tega zakona, se pri migraciji podatkov
prenese v opozorilni sistem iz 125. člena tega zakona.
(9) Podatki o stavbah in delih stavb iz sedmega odstavka tega
člena niso podlaga za vzpostavitev etažne lastnine ali vpis stavbe v zemljiško
knjigo kot stavbe, zgrajene na podlagi stavbne pravice.
141. člen
(prevzem podatkov o lastniku dela stavbe iz registra
nepremičnin)
Pri migraciji podatkov o stavbah se poleg podatkov o lastniku
dela stavbe, vpisanem v skladu s 14. členom tega zakona, v kataster nepremičnin
prenesejo tudi podatki o osebi, ki je bila vpisana v registru nepremičnin kot
lastnik dela stavbe in je različna od lastnika dela stavbe, vpisanega v skladu
s 14. členom tega zakona, z oznako »posebni podatki o lastniku«, ne glede na
to, ali je bila stavba ob uveljavitvi tega zakona vpisana v katastru stavb ali
samo v registru nepremičnin. Deleži lastništva oseb z oznako »posebni podatki o
lastniku« se prenesejo iz registra nepremičnin. Če v registru nepremičnin v
primeru solastništva ni bil vpisan delež lastništva, se vsem solastnikom določi
in vpiše enak delež lastništva tako, da je vsota deležev 100 %.
142. člen
(vzpostavitev registra prostorskih enot)
(1) Register prostorskih enot se vzpostavi s prevzemom
podatkov registra prostorskih enot, ki se vodi v skladu z Zakonom o
evidentiranju nepremičnin (Uradni list RS, št. 47/06, 65/07 – odl. US, 79/12 –
odl. US, 61/17 – ZAID, 7/18 in 33/19), prevzemom listin, ki so bile podlaga za
vpise v ta register, in s povezavo teh podatkov s podatki katastra nepremičnin.
(2) Pri migraciji podatkov v register prostorskih enot po tem
zakonu se ne prevzamejo podatki o prostorskih okoliših, statističnih okoliših,
katastrskih občinah in katastrskih okrajih.
143. člen
(vzpostavitev evidence državne meje)
Evidenca državne meje se vzpostavi s prevzemom podatkov
evidence državne meje, ki se vodi v skladu z Zakonom o evidentiranju
nepremičnin (Uradni list RS, št. 47/06, 65/07 – odl. US, 79/12 – odl. US, 61/17
– ZAID, 7/18 in 33/19), prevzemom listin, ki so bile podlaga za vpise v to
evidenco, in s povezavo podatkov o državni meji s podatki katastra nepremičnin.
144. člen
(vzpostavitev registra naslovov)
Register naslovov se vzpostavi s prevzemom podatkov iz
registra prostorskih enot in katastra stavb, ki se vodijo v skladu z Zakonom o
evidentiranju nepremičnin (Uradni list RS, št. 47/06, 65/07 – odl. US, 79/12 –
odl. US, 61/17 – ZAID, 7/18 in 33/19), ter z določitvijo številke naslova.
II. poglavje
VODENJE PODATKOV KATASTRA NEPREMIČNIN V PREHODNEM OBDOBJU
145. člen
(spreminjanje podatkov o lastnikih z oznako »posebni podatki
o lastniku«)
(1) Podatki o osebah iz 141. člena tega zakona, vpisani v
kataster nepremičnin z oznako »posebni podatki o lastniku«, se lahko
spreminjajo na način, določen v tem členu, dokler se v zemljiški knjigi ne
vpiše etažna lastnina ali stavba na podlagi stavbne pravice oziroma se v
katastru nepremičnin ne spremenijo podatki tako, da so podatki o lastništvu na
parceli in delih stavbe enaki, ne glede na morebitne različne deleže
lastništva.
(2) Podatki o osebi iz prejšnjega odstavka se lahko
spremenijo na zahtevo osebe, ki predloži javno ali po zakonu overjeno listino,
iz katere izhaja njena pravica do spremembe lastništva dela stavbe, in izjavo
osebe iz 141. člena tega zakona, da se strinja s spremembo podatkov. O
spremembi podatkov z oznako »posebni podatki o lastniku« se obvesti osebo, do
tedaj vpisano v kataster nepremičnin z oznako »posebni podatki o lastniku«, in
osebo, ki se na podlagi predložene listine, ki je podlaga za opravljen vpis, v
kataster nepremičnin na novo vpiše z oznako »posebni podatki o lastniku«.
(3) Če so osebe, ki so v katastru nepremičnin vpisane z
oznako »posebni podatki o lastniku« solastniki, lahko vsak solastnik zahteva
spremembo vpisanih solastniških deležev, če za to predloži javno ali po zakonu
overjeno listino, iz katere izhajajo drugačni solastniški deleži. O spremembi
solastniških deležev se obvesti vse solastnike, ki so v katastru nepremičnin
vpisani z oznako »posebni podatki o lastniku«.
(4) Oseba iz 141. člena tega zakona je stranka v postopku
vpisa stavbe in delov stavbe oziroma vpisa sprememb podatkov o stavbi in delih
stavbe v kataster nepremičnin, ima obveznosti lastnika dela stavbe po tem
zakonu in lahko zahteva vpis:
-       
stavbe in delov stavbe v skladu s tem zakonom,
-       
sprememb podatkov o stavbi in delih stavbe v skladu s tem zakonom,
-       
sprememb podatkov o stavbi in delu stavbe, ki se spreminjajo z zahtevo
brez elaborata, v skladu s tem zakonom.
146. člen
(vpis parcel ob državni meji)
(1) Če se spremeni državna meja tako, da zemljišča preidejo v
državno ozemlje Republike Slovenije, se do vpisa parcel v skladu s prvim ali
drugim odstavkom 107. člena tega zakona sklenjena zemljišča med parcelami,
vpisanimi v kataster nepremičnin, in državno mejo (območje) vpišejo v kataster
nepremičnin kot ena parcela in se pri njej namesto zemljiškoknjižnega lastnika
vpiše podatek »neznani lastnik«.
(2) Če se območje iz prejšnjega odstavka razdeli na več
parcel, se vpis teh parcel v kataster nepremičnin izvede v skladu s prvim in
drugim odstavkom 107. člena tega zakona.
(3) Če parcele, vpisane po prvem ali drugem odstavku 107.
člena tega zakona, razdelijo območje iz prvega odstavka tega člena na dve ali
več območij, se v kataster nepremičnin vsako območje vpiše kot nova parcela.
147. člen
(podatki o upravnikih)
Do vzpostavitve registra upravnikov v skladu s stanovanjskim
zakonom se podatki o upravnikih, vpisani v katastru nepremičnin, spreminjajo z
zahtevo brez elaborata v skladu s 105. členom tega zakona. Odločba o vpisu
spremembe upravnika na delu stavbe se vroči le upravniku stavbe.
148. člen
(zemljiškokatastrski prikaz)
Ne glede na določbo tretjega odstavka 139. člena tega zakona
se do vzpostavitve evidence stavbnih zemljišč v skladu s predpisi o urejanju
prostora zemljiškokatastrski prikaz, izdelan v skladu z Zakonom o evidentiranju
nepremičnin (Uradni list RS, št. 47/06, 65/07 – odl. US in 79/12 – odl. US,
61/17 ZAID, 7/18 in 33/19) po stanju na dan 28. februar 2022, informativno
izkazuje na spletnih straneh geodetske uprave in na enotnem državnem portalu
e-uprava.
149. člen
(vodenje podatkov o gradbenih inženirskih objektih v katastru
nepremičnin)
Ne glede na določbe pete alineje prvega odstavka 10. člena
tega zakona se do pravne ureditve razmerij pri infrastrukturi za izvajanje
gospodarskih javnih služb:
-       
za zemljišča, na katerih so objekti, naprave in omrežja infrastrukture
za izvajanje gospodarskih javnih služb, ki so glede na namen njihove uporabe
klasificirani kot gradbeni inženirski objekti, v katastru nepremičnin vodijo
podatki o dejanski rabi zemljišč v skladu z 19. členom tega zakona;
-       
za objekte, ki izpolnjujejo pogoje pomena izraza »stavba« ali »del
stavbe« po tem zakonu, v katastru nepremičnin vodijo podatki o stavbi in delu
stavbe v skladu s tem zakonom.
III. poglavje
VZPOSTAVITEV INFORMACIJSKE PODPORE
150. člen
(storitve informacijskega sistema kataster)
(1) Informacijski sistem kataster iz 6. člena tega zakona se
začne uporabljati 4. aprila 2022.
(2) Obstoječi informacijski sistemi zemljiškega katastra,
katastra stavb, registra nepremičnin, registra prostorskih enot in evidence
državne meje se uporabljajo do 28. februarja 2022.
(3) V času od 1. marca 2022 do 3. aprila 2022 se podatki,
vpisani v zemljiškem katastru, katastru stavb, registru nepremičnin, registru
prostorskih enot in evidenci državne meje na dan 28. februarja 2022, izkazujejo
na spletnih straneh geodetske uprave in enotnem državnem portalu e-uprava.
(4) Zgodovinski podatki iz drugega odstavka 130. člena tega
zakona so dostopni v informacijskem sistemu kataster od 4. aprila 2022.
IV. poglavje
KONČANJE POSTOPKOV
151. člen
(končanje postopkov)
(1) Postopki, začeti pred začetkom uporabe tega zakona na
podlagi Zakona o evidentiranju nepremičnin, državne meje in prostorskih enot
(Uradni list RS, št. 52/00 in 87/02 – SPZ), se končajo v skladu z Zakonom o
evidentiranju nepremičnin, državne meje in prostorskih enot (Uradni list RS, št.
52/00 in 87/02 – SPZ).
(2) Postopki, začeti pred začetkom uporabe tega zakona na
podlagi Zakona o evidentiranju nepremičnin (Uradni list RS, št. 47/06, 65/07 –
odl. US in 79/12 – odl. US, 61/17 ZAID, 7/18 in 33/19), se končajo v skladu z
Zakonom o evidentiranju nepremičnin (Uradni list RS, št. 47/06, 65/07 – odl. US
in 79/12 – odl. US, 61/17 ZAID, 7/18 in 33/19).
V. poglavje
DRUGE UREDITVE
152. člen
(uskladitev predpisov)
(1) Do uskladitve predpisov, ki uporabljajo izraze zemljiški
kataster, kataster stavb in register nepremičnin, s tem zakonom, se šteje, da
uporabljajo izraz kataster nepremičnin v skladu s tem zakonom.
(2) Do uskladitve predpisov, ki uporabljajo izraz geodetska
storitev, s tem zakonom, se šteje, da uporabljajo izraz naloge, ki jih izvajajo
geodetska podjetja ali projektanti, v skladu s tem zakonom.
153. člen
(prikaz poteka državne meje z Republiko Hrvaško v naravi)
Ne glede na določbe 114. člena tega zakona se do objave
sklepa, da so evidence o nepremičninah v Republiki Sloveniji in Republiki
Hrvaški, ki so predmet razsodbe arbitražnega sodišča, usklajene po določbah
zakona, ki ureja evidentiranje državne meje z Republiko Hrvaško, potek državne
meje z Republiko Hrvaško v naravi ne prikazuje.
154. člen
(dejanska označitev urejene meje parcele v naravi)
Ne glede na določbe 65. člena tega zakona se mora označitev
meje parcele, ki je v katastru nepremičnin ob začetku uporabe tega zakona
vpisana kot »urejena meja parcele«, v naravi izvesti, ko se na delu te meje
izvede katastrski postopek v skladu s tem zakonom.
155. člen
(vlagatelj zahteve za vpis zgrajene stavbe)
(1) Vlagatelj zahteve za vpis stavbe, ki je zgrajena pred
uveljavitvijo tega zakona in ni vpisana v katastru nepremičnin, je lastnik
parcele, na kateri stavba stoji, če je stavba zgrajena na podlagi stavbne
pravice, pa imetnik stavbne pravice. V primeru solastnine ali skupne lastnine
parcele oziroma če je imetnikov stavbne pravice več, je vlagatelj zahteve lahko
kateri koli izmed njih.
(2) Zahtevo za vpis stavbe iz prejšnjega odstavka lahko vloži
tudi oseba, ki izkaže pravni interes. Pravni interes je izkazan, če bodo
podatki o stavbi in delu stavbe po njihovem vpisu v kataster nepremičnin
vplivali na pravice ali obveznosti osebe, ki zahteva vpis teh podatkov v
kataster nepremičnin.
(3) Če geodetska uprava ugotovi, da stavba, zgrajena pred
uveljavitvijo tega zakona, ni vpisana v katastru nepremičnin in da je izpolnjen
eden izmed pogojev iz prvega odstavka 94. člena tega zakona, oseba iz drugega
odstavka 93. člena tega zakona pa ne obstaja oziroma je prenehala poslovati,
pozove lastnika parcele, na kateri stoji stavba, če je stavba zgrajena na
podlagi stavbne pravice pa imetnika stavbne pravice, da v treh mesecih po
prejemu poziva vloži zahtevo za vpis stavbe v kataster nepremičnin. Če tega ne
stori, se za vpis stavbe v kataster nepremičnin po tem členu smiselno
uporabljajo določbe 94. člena tega zakona.
156. člen
(vpis stavbe, ki ima dele stavb vpisane na podlagi Zakona o
posebnih pogojih za vpis lastninske pravice na posameznih delih stavbe v
zemljiško knjigo)
(1) Če so bili posamezni deli stavbe vpisani v kataster stavb
po Zakonu o posebnih pogojih za vpis lastninske pravice na posameznih delih
stavbe v zemljiško knjigo (Uradni list RS, št. 47/03 – uradno prečiščeno
besedilo in 58/03 – ZZK-1) in prevzeti v kataster nepremičnin, se cela stavba
vpiše v kataster nepremičnin pod pogoji in na način, ki so določeni za vpis
stavbe in delov stavb v kataster nepremičnin po tem zakonu, pri čemer je treba
ob vpisu stavbe v kataster nepremičnin po tem zakonu upoštevati vpisane podatke
o posameznih delih stavbe.
(2) Podatki o posameznem delu stavbe, vpisani v kataster
nepremičnin po zakonu iz prejšnjega odstavka, se lahko spremenijo samo v
postopku vpisa stavbe in delov stavb v kataster nepremičnin po tem zakonu.
Zahtevo za spremembo teh podatkov lahko vloži lastnik posameznega dela stavbe.
157. člen
(prevzem vpisa stavb)
Geodetska uprava v skladu z letnim programom dela državne
geodetske službe v kataster nepremičnin po uradni dolžnosti vpiše stavbe in
dele stavb, ki so vpisane samo v zemljiški knjigi. V ta namen prevzame od
zemljiške knjige obstoječe etažne načrte. Če obstoječi etažni načrti omogočajo
vpis stavbe in delov stavb v kataster nepremičnin, geodetska uprava ob vpisu
stavbi in delom stavbe določi identifikacijske številke ter o tem obvesti
sodišče, ki vodi zemljiško knjigo, in lastnike. V obvestilu navede podatke o
stavbi in o delih stavbe iz prvega odstavka 11. člena tega zakona. Če obstoječi
etažni načrti ne omogočajo vpisa stavbe in delov stavb v kataster nepremičnin,
geodetska uprava podatkov o stavbi in delih stavb, ki so vpisani samo v
zemljiški knjigi, ne vpiše v kataster nepremičnin.
158. člen
(vpis stavbe, zgrajene pred uveljavitvijo Zakona o graditvi
objektov)
(1) Pred vložitvijo zahteve za vpis stavbe, ki je bila
zgrajena pred uveljavitvijo Zakona o graditvi objektov (Uradni list RS, št.
102/04 – uradno prečiščeno besedilo, 14/05 – popr., 92/05 – ZJC-B, 93/05 –
ZVMS, 111/05 – odl. US, 126/07, 108/09, 61/10 – ZRud-1, 20/11 – odl. US, 57/12,
101/13 – ZDavNepr, 110/13, 22/14 – odl. US, 19/15, 61/17 – GZ in 66/17 – odl.
US), v kataster nepremičnin mora geodetsko podjetje z vsebino elaborata za vpis
stavbe v kataster nepremičnin seznaniti vlagatelja zahteve, lastnika zemljišča,
na katerem stavba stoji, lastnika stavbe ali lastnike delov stavb ali imetnika
stavbne pravice. To stori tako, da elaborat za vpis stavbe v kataster
nepremičnin objavi na oglasni deski v stavbi ali razgrne v prostorih upravnika
stavbe. Seznanitev mora trajati najmanj 15 dni in mora vsebovati napotilo o
načinu zbiranja in obravnave pripomb.
(2) Elaborat za vpis stavbe v kataster nepremičnin mora
vsebovati izjavo geodetskega podjetja, da je poskrbelo za seznanitev iz
prejšnjega odstavka, ter vsa dokazila o obravnavi pripomb.
159. člen
(poklicni naziv »pooblaščeni inženir s področja geodezije
brez pooblastila za potrjevanje elaboratov geodetskih storitev iz sedmega
odstavka 6. člena ZEN«)
Posameznik, ki ima z dnem začetka uporabe tega zakona v
imenik pooblaščenih inženirjev vpisan poklicni naziv »pooblaščeni inženir s
področja geodezije brez pooblastila za potrjevanje elaboratov geodetskih
storitev iz sedmega odstavka 6. člena ZEN«, sme potrjevati samo elaborate,
izdelane v naslednjih katastrskih postopkih po tem zakonu:
1.     
lokacijska izboljšava,
2.     
določitev območja stavbne pravice in območja služnosti,
3.     
spreminjanje mej občin,
4.     
vpis stavbe in delov stavbe,
5.     
spreminjanje podatkov o stavbi in delu stavbe,
6.     
vpis in izbris parcel in stavb zaradi spremembe državne meje.
160. člen
(uporaba pravil za določitev območja stavbne pravice ali
območja služnosti)
Določbe 84. člena tega zakona o določitvi območja stavbne
pravice ali območja služnosti se uporabljajo, če stvarna služnost, neprava
stvarna služnost ali stavbna pravica še ni vpisana v zemljiško knjigo, tako, da
se zanjo določita območje služnosti in območje stavbne pravice po tem zakonu.
161. člen
(uskladitev podatkov o parcelah, ki so označene s posebno
»stavbno parcelno številko«)
(1) Če je v katastru nepremičnin parcela označena s posebno »stavbno
parcelno številko«, jo geodetska uprava v skladu z 12. členom tega zakona po
uradni dolžnosti preštevilči v parcelno številko.
(2) Ne glede na prejšnji odstavek mora geodetsko podjetje, ki
izvaja inženirski del katastrskega postopka za parcelo, ki je v katastru
nepremičnin označena s posebno »stavbno parcelno številko«, v elaboratu
predlagati geodetski upravi, da to »stavbno parcelno številko« preštevilči v
parcelno številko.
(3) O spremembi podatkov o parcelni številki parcele, ki je
bila v katastru nepremičnin označena s posebno »stavbno parcelno številko«,
geodetska uprava obvesti lastnika parcele in sodišče, ki vodi zemljiško knjigo.
162. člen
(veljavnost pooblastil za bonitiranje)
Potrdila o bonitiranju, izdana v skladu z Zakonom o
evidentiranju nepremičnin (Uradni list RS, št. 47/06, 65/07 – odl. US in 79/12
– odl. US, 61/17 – ZAID, 7/18 in 33/19), veljajo kot pooblastila za bonitiranje
v skladu s tem zakonom.
163. člen
(prvo oblikovanje Komisije za strokovno presojo v
katastrskih postopkih)
Komisija za strokovno presojo v katastrskih postopkih se
imenuje najpozneje 12 mesecev po uveljavitvi tega zakona.
164. člen
(prenehanje veljavnosti in podaljšanje uporabe)
(1) Z dnem uveljavitve tega zakona preneha veljati Zakon o
evidentiranju nepremičnin (Uradni list RS, št. 47/06, 65/07 – odl. US in 79/12
– odl. US, 61/17 – ZAID, 7/18 in 33/19).
(2) Zakon o evidentiranju nepremičnin (Uradni list RS, št.
47/06, 65/07 – odl. US in 79/12 – odl. US, 61/17 – ZAID, 7/18 in 33/19) se
uporablja do začetka uporabe tega zakona, razen tretjega odstavka 26. člena
Zakona o spremembah in dopolnitvah Zakona o evidentiranju nepremičnin (Uradni
list RS, št. 7/18).
165. člen
(izdaja podzakonskih predpisov)
(1) V devetih mesecih od uveljavitve tega zakona izda vlada
predpis iz petega odstavka 19. člena tega zakona.
(2) V devetih mesecih od uveljavitve tega zakona izda
minister predpise iz:
-       
šestega odstavka 11. člena tega zakona,
-       
četrtega odstavka 13. člena tega zakona,
-       
petnajstega odstavka 15. člena tega zakona,
-       
devetega odstavka 16. člena tega zakona,
-       
osmega odstavka 17. člena tega zakona,
-       
šestega odstavka 19. člena tega zakona,
-       
petega odstavka 20. člena tega zakona,
-       
drugega odstavka 29. člena tega zakona,
-       
šestega odstavka 30. člena tega zakona,
-       
šestega odstavka 31. člena tega zakona,
-       
petega odstavka 32. člena tega zakona,
-       
tretjega odstavka 33. člena tega zakona,
-       
četrtega odstavka 45. člena tega zakona,
-       
štirinajstega odstavka 59. člena tega zakona,
-       
četrtega odstavka 60. člena tega zakona,
-       
dvanajstega odstavka 73. člena tega zakona,
-       
petega odstavka 76. člena tega zakona,
-       
sedmega odstavka 87. člena tega zakona,
-       
dvanajstega odstavka 111. člena tega zakona,
-       
sedmega odstavka 112. člena tega zakona,
-       
sedmega odstavka 115. člena tega zakona in
-       
drugega odstavka 129. člena tega zakona.
166. člen
(veljavnost in uporaba podzakonskih predpisov)
(1) Z dnem uveljavitve tega zakona prenehajo veljati
naslednji predpisi:
1.     
Navodilo za ugotavljanje in zamejničenje posestnih meja parcel (Uradni
list SRS, št. 2/76, 6/87 in Uradni list RS, št. 52/00 – ZENDMPE in 47/06 –
ZEN),
2.     
Pravilnik za katastrsko klasifikacijo zemljišč (Uradni list SRS, št.
28/79, 35/83 in Uradni list RS, št. 52/00 – ZENDMPE in 47/06 – ZEN),
3.     
Pravilnik o vodenju vrst rabe zemljišč v zemljiškem katastru (Uradni
list SRS, št. 41/82 in Uradni list RS, št. 52/00 – ZENDMPE in 47/06 – ZEN),
4.     
Pravilnik za ocenjevanje tal pri ugotavljanju proizvodne sposobnosti
vzorčnih parcel (Uradni list SRS, št. 36/84 in Uradni list RS, št. 52/00 –
ZENDMPE in 47/06 – ZEN),
5.     
Navodilo o začetku uradne uporabe digitalnega katastrskega načrta
(Uradni list RS, št. 57/99, 52/00 – ZENDMPE in 47/06 – ZEN).
(2) Z dnem uveljavitve tega zakona prenehajo veljati
naslednji predpisi:
1.     
Uredba o označevanju stanovanj in poslovnih prostorov (Uradni list RS,
št. 63/06),
2.     
Uredba o podatkih registra nepremičnin (Uradni list RS, št. 37/18 in
46/19),
3.     
Uredba o dejanskih rabah zemljišč (Uradni list RS, št. 43/18 in 35/19),
4.     
Pravilnik o evidenci državne meje (Uradni list RS, št. 73/17),
5.     
Pravilnik o vsebini in načinu vodenja registra prostorskih enot (Uradni
list RS, št. 118/06),
6.     
Uredba o načinu vpisa upravljavcev nepremičnin v zemljiški kataster in
kataster stavb (Uradni list RS, št. 121/06, 104/13 in 180/20),
7.     
Pravilnik o vpisih v kataster stavb (Uradni list RS, št. 73/12, 87/14 in
66/16),
8.     
Pravilnik o vrstah in vsebini potrdil iz zbirk geodetskih podatkov ter o
načinu izkazovanja podatkov (Uradni list RS, št. 69/12),
9.     
Pravilnik o izpitu za bonitiranje in o pooblastilu za bonitiranje
(Uradni list RS, št. 29/07),
10.  
Pravilnik o pogojih in načinu računalniškega dostopa do podatkov iz
evidenc in zbirk geodetskih podatkov (Uradni list RS, št. 25/08 in 10/11),
11.  
Pravilnik o vzpostavitvi bonitete zemljišč (Uradni list RS, št. 35/08),
12.  
Pravilnik o določanju in vodenju bonitete zemljišč (Uradni list RS, št.
47/08),
13.  
Pravilnik o vrstah dejanskih rab dela stavbe in vrstah prostorov, ki
pripadajo delu stavbe (Uradni list RS, št. 22/19 in 46/19),
14.  
Pravilnik o evidentiranju podatkov v zemljiškem katastru (Uradni list
RS, št. 48/18, 51/18 – popr. in 35/19) in
15.  
Pravilnik o območjih in imenih katastrskih občin (Uradni list RS, št.
100/06).
(3) Predpisi iz prejšnjega odstavka se uporabljajo do
uveljavitve oziroma začetka uporabe predpisov, izdanih na podlagi tega zakona.
167. člen
(začetek uporabe)
Ta zakon se začne uporabljati 4. aprila 2022, razen določb
138. do 144. člena tega zakona, ki se začnejo uporabljati 28. februarja 2022.
168. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.
Št. 720-01/21-1/21
Ljubljana, dne 26. marca 2021
EPA 1620-VIII
Državni zbor
Republike Slovenije
Igor Zorčič
predsednik