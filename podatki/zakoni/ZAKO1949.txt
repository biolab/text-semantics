1. člen
Bivšim zasebnim dimnikarskim obrtnikom, ki
so se do 31. 3. 1963. leta z vsemi svojimi delovnimi območji na podlagi
posebnih dogovorov vključili v dimnikarske delovne organizacije (v nadaljnjem
besedilu: organizacija), se izplačuje preživnina po določbah tega zakona.
Do preživnine po tem zakonu so upravičeni
dimnikarji iz prejšnjega odstavka, ki jim je bilo opravljanje zasebne
dimnikarske obrti edini vir za preživljanje, in to:
1.     
ki so po vključitvi v organizacijo vstopili z njo v delovno razmerje in
so na dan uveljavitve tega zakona še v delovnem razmerju pri organizaciji, če
po uveljavitvi tega zakona uveljavijo pravico do starostne pokojnine zaradi
tega, ker jim delovno razmerje v organizaciji preneha po 102. členu temeljnega
zakona o delovnih razmerjih (Uradni list SFRJ, št. 12-129/70) ali ker po lastni
volji zaradi starosti nad 65 let prenehajo z delom v organizaciji oziroma
uveljavijo pravico do invalidske pokojnine;
2.     
ki so po vključitvi v organizacijo vstopili v delovno razmerje z njo, pa
jim je to delovno razmerje še pred uveljavitvijo tega zakona prenehalo iz
razlogov, naštetih v 1. točki tega odstavka.
2. člen
Do preživnine po tem zakonu so upravičene
vdove bivših zasebnih dimnikarskih obrtnikov:
1.     
katerih možje so umrli pred vključitvijo v organizacijo in so se zato do
31. 3. 1963 z vsemi svojimi delovnimi območji vključile v organizacijo in so po
vključitvi v organizacijo vstopile v delovno razmerje z njo ter izpolnjujejo
pogoje iz 1. ali 2. točke drugega odstavka 1. člena tega zakona;
2.     
katerih možje so umrli po vključitvi v organizacijo pred uveljavitvijo
tega zakona in ki razen družinske pokojnine in vzdrževalnine od organizacije
nimajo nobenih dohodkov za preživljanje;
3.     
navedenih v 1. in 2. točki drugega odstavka 1. člena tega zakona.
3. člen
Preživnina za dimnikarje iz 1. točke
drugega odstavka 1. člena tega zakona je enaka razliki med zneskom starostne
oziroma invalidske pokojnine, do katerega so upravičeni po priznani pokojninski
dobi, in zneskom pokojnine, ki bi jim pripadal, če bi se jim v pokojninsko dobo
vštel tudi čas opravljanja zasebne dimnikarske obrti; vendar se od tega časa
lahko vzame največ toliko, kolikor manjka do pokojninske dobe 40 (moški)
oziroma 35 (ženske) let.
Preživnina za dimnikarje iz 2. točke
drugega odstavka 1. člena tega zakona je:
a)     za dimnikarje, ki prejemajo osebno (starostno ali invalidsko)
pokojnino, enaka razliki med zneskom te pokojnine in zneskom pokojnine
(starostne ali invalidske), ki bi jim pripadal, če bi se jim v pokojninsko dobo
vštel tudi čas opravljanja zasebne dimnikarske obrti, vendar največ toliko,
kolikor manjka do pokojninske dobe 35, 36, 37, 38, 39 in 40 let (moški) oziroma
30, 31, 32, 33, 34 in 35 (ženske) let, če so bili upokojeni do konca leta 1965,
1966, 1967, 1968, 1969 in 1970;
b)     za dimnikarje, ki nimajo pogojev za pravico do pokojnine, enaka
znesku osebne starostne oziroma invalidske pokojnine, ki bi jim pripadal, če bi
se jim v pokojninsko dobo vštel tudi čas opravljanja zasebne dimnikarske obrti
vendar največ toliko, kolikor manjka do pokojninske dobe 35 (moški) oziroma 30
(ženske) let.
4. člen
Preživnina za vdovo iz 1. točke 2. člena
tega zakona je enaka znesku družinske pokojnine, ki bi ji pripadala po njenem
možu, če bi se v moževo pokojninsko dobo vštel tudi čas, ko je opravljal
zasebno dimnikarsko obrt, vendar se od tega časa lahko vzame največ toliko,
kolikor manjka do 40 let pokojninske dobe.
Preživnina za vdovo iz 2. točke 2. člena
tega zakona, ki prejema družinsko pokojnino, je enaka razliki med tem zneskom
družinske pokojnine in zneskom družinske pokojnine, ki bi ji pripadala, če bi
se moževi pokojninski dobi prištelo največ toliko časa opravljanja zasebne
dimnikarske obrti, kolikor manjka do 35 let pokojninske dobe. Vdovi, ki ni
upravičena do družinske pokojnine, gre preživnina v znesku družinske pokojnine,
ki bi pripadala vdovi pri štetju časa opravljanja zasebne dimnikarske obrti po
prejšnjem stavku.
Preživnina za vdovo po 3. točki 2. člena
tega zakona je enaka razliki med zneskom družinske pokojnine, ki ji pripada po
možu brez vštevanja časa opravljanja zasebne dimnikarske obrti, in zneskom
družinske pokojnine, ki bi ji pripadala z vštevanjem časa opravljanja zasebne
dimnikarske obrti po 3. členu tega zakona.
5. člen
Preživnina se odmeri po pokojninski osnovi,
izračunani po predpisih o pokojninskem zavarovanju, veljavnih v času:
-       
ko upravičenec uveljavlja pokojnino - za tiste, ki jo bodo uveljavili
pred uveljavitvijo tega zakona;
-       
ko je upravičenec uveljavljal pokojnino - za tiste, ki so jo uveljavili
pred uveljavitvijo tega zakona;
-       
ko je prenehal z delom v organizaciji - za tiste, ki nimajo pogojev za
pravico do osebne pokojnine;
-       
moževe smrti - za vdove, ki nimajo pogojev za pravico do družinske
pokojnine.
6. člen
Preživnina po tem zakonu se povečuje tako,
kot se povečujejo pokojnine po predpisih o pokojninskem in invalidskem zavarovanju.
7. člen
Preživnina po tem zakonu ne pripada osebi,
ki prejema od organizacije posebno pogodbeno odškodnino oziroma vzdrževalnino,
vse dotlej, dokler uveljavlja to odškodnino oziroma vzdrževalnino. Če pa je
višina preživnine po tem zakonu nižja od omenjene odškodnine oziroma
vzdrževalnine, pripada osebi preživnina, če se z organizacijo sporazume, da se
odškodnina oziroma vzdrževalnina zniža za znesek preživnine.
8. člen
Preživnino prizna in izplačuje republiški
zavod za socialno zavarovanje na podlagi zahteve upravičenca.
Sredstva za izplačevanje teh preživnin se
zagotovijo v proračunu SR Slovenije.
9. člen
Osebam, ki prejemajo starostno ali
invalidsko pokojnino, se preživnina izplačuje skupaj s pokojnino.
10. člen
Preživnina po tem zakonu se izplačuje od 1.
januarja 1971, če bo zahteva za priznanje preživnine vložena v treh mesecih po
uveljavitvi tega zakona; sicer pa od prvega dne v mesecu, ki sledi mesecu, ko
je bila zahteva vložena.
11. člen
Ta zakon začne veljati osmi dan po objavi v
Uradnem listu SRS.