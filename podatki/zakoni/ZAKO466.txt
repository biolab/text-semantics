1. člen
Ta zakon določa način zagotavljanja
sredstev za izgradnjo nove Pediatrične klinike v Ljubljani v obdobju od 1997 do
2001.
2. člen
Letni program investiranja za izgradnjo
nove Pediatrične klinike določa Vlada Republike Slovenije v skladu z dinamiko
del, določeno v 8. členu tega zakona.
3. člen
Sredstva iz prejšnjega člena se zbirajo na
posebnem računu pri ministrstvu, pristojnem za zdravstvo, ločeno od sredstev,
ki se zbirajo na podlagi zakona o investicijah v javne zdravstvene zavode,
katerih ustanovitelj je Republika Slovenija, za obdobje 1994–1999 (Uradni list
RS, št. 19/94) in od ostalih proračunskih sredstev.
4. člen
Viri sredstev za izgradnjo nove Pediatrične
klinike po tem zakonu so:
-      
del namenskih sredstev, določenih z državnim
proračunom,
-      
sredstva od prodaje stavb stare Pediatrične
klinike, Vrazov trg 1, Ljubljana, in Mestne otroške bolnišnice, Ulica stare
pravde 4, Ljubljana,
-      
del amortizacije javnega zdravstvenega zavoda
Klinični center v Ljubljani,
-      
druga namenska sredstva.
5. člen
Republika Slovenija bo za izgradnjo nove
Pediatrične klinike v Ljubljani zagotovila v proračunu sredstva do skupne
višine največ 5.500,000.000 tolarjev.
Sredstva iz prve in druge alinee prejšnjega
člena se v skladu z določili proračuna Republike Slovenije nakazujejo na
poseben račun ministrstva, pristojnega za zdravstvo.
6. člen
Sredstva iz tretje alinee 4. člena tega
zakona se zagotavljajo ne glede na določbo drugega odstavka 7. člena zakona o
zdravstvenem varstvu in zdravstvenem zavarovanju (Uradni list RS, št. 9/92,
13/93 in 9/96).
Klinični center v Ljubljani obvezno odvaja
del amortizacije, ki je priznana v ceni njihovih storitev, na poseben račun pri
ministrstvu, pristojnem za zdravstvo. Obvezno odvajanje se nanaša na
amortizacijo stavb na Vrazovem trgu 1, Ljubljana, in Ulici stare pravde 4,
Ljubljana, v katerih zdaj deluje Pediatrična klinika, ter lahko znaša v povprečju
največ 15% celotne amortizacije, priznane v cenah zdravstvenih storitev.
Način obračunavanja in odvajanja sredstev
iz prejšnjega odstavka podrobneje določi minister, pristojen za zdravstvo.
7. člen
Ministrstvo, pristojno za zdravstvo, mora
imeti likvidnostne presežke sredstev na posebnem računu do njihove namenske
porabe v državnih vrednostnih papirjih.
8. člen
Izgradnja nove Pediatrične klinike v
Ljubljani bo časovno potekala po naslednji okvirni dinamiki:
-      
v letu 1997: dopolnitev programske naloge,
priprave projektne in izvedbene dokumentacije;
-      
v letu 1998: pričetek gradnje;
-      
v letih 1999 do 2000: nadaljevanje gradbenih in
obrtniških del;
-      
v letu 2001: zaključek gradbenih in obrtniških
del, notranja prostorska ureditev, montaža opreme in zunanja ureditev.
9. člen
Strokovne, administrativne in tehnične
naloge za izvajanje tega zakona opravlja ministrstvo, pristojno za zdravstvo.
10. člen
Ta zakon začne veljati naslednji dan po
objavi v Uradnem listu Republike Slovenije.
Št. 411-07/96-7/1
Ljubljana, dne 17. septembra 1996.
Predsednik
Državnega zbora Republike
Slovenije
Jožef
Školč l. r.