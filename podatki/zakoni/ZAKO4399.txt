SPLOŠNE DOLOČBE
1. člen
(področje urejanja)
(1) Ta zakon določa poklicne bolezni zaradi izpostavljenosti
azbestnemu prahu ali prahu materialov, ki vsebujejo azbest (v nadaljnjem
besedilu: azbest) v času proizvodnje, uporabe in odstranjevanja azbestnih
izdelkov, pogoje za njihovo ugotavljanje, odmero in izplačilo odškodnine v
pavšalnem znesku ter pravico do invalidske pokojnine pod ugodnejšimi pogoji
osebam, pri katerih je bila v skladu s tem zakonom ugotovljena poklicna bolezen
zaradi izpostavljenosti azbestu. 
(2) Proizvodnja, promet in skladiščenje azbesta in izdelkov,
ki vsebujejo azbest, na območju Republike Slovenije, in njihov uvoz, sta
prepovedana.
2. člen
(osebna veljavnost)
(1) Do pravic po tem zakonu so upravičene osebe, ki so ali so
bile zaposlene pri delodajalcih, ki so predelovali, skladiščili, vgrajevali,
uporabljali ali odstranjevali azbest oziroma azbestne izdelke, na delovnih
mestih, kjer so ali so bile izpostavljene azbestu. 
(2) Do pravic po tem zakonu so upravičene tudi osebe,
zaposlene pri drugih delodajalcih, ki so na podlagi pravnega posla opravljale
delo pri delodajalcih iz prejšnjega odstavka ter so bile izpostavljene azbestu
pri delu. 
(3) Do pravic po tem zakonu so upravičene tudi osebe, ki so
pri svojem poklicnem delu uporabljale delovno ali osebno varovalno opremo, ki
je vsebovala azbest, ali so pri svojem poklicnem delu prihajale v stik z
azbestnimi vlakni na drugačen način. 
(4) Do pravic po tem zakonu so upravičene tudi osebe s
stalnim prebivališčem v Republiki Sloveniji, ki so zbolele za mezoteliomom
zaradi izpostavljenosti azbestu na ozemlju Republike Slovenije, če so imele v
času izpostavljenosti stalno prebivališče v Republiki Sloveniji. 
3. člen
(azbest in azbestni izdelki)
(1) Za azbestne izdelke se po tem zakonu štejejo izdelki, ki
vsebujejo vlaknate silikate, kot so: azbest aktinolit, azbest gruenerit
(amozit), azbest antofilit, krizotil, krokidolit in azbest tremolit. 
(2) (črtan).
4. člen
(bolezni zaradi izpostavljenosti azbestu)
(1) Kot bolezni zaradi izpostavljenosti azbestu se po tem
zakonu štejejo: azbestoza (difuzna intersticijska pljučna fibroza), bolezni
plevre (plaki parietalne plevre, difuzne zadebelitve plevre, benigni plevralni
izliv), pljučni rak in maligni mezoteliom plevre ali peritoneja. 
(2) Kot bolezen zaradi izpostavljenosti azbestu se lahko
prizna tudi rak na drugih organih in organskih sistemih (grlo,
gastrointestinalni trakt, urogenitalni trakt in drugi), o čemer odloča
interdisciplinarna skupina strokovnjakov iz 9. člena tega zakona. 
(3) Bolezni iz prvega in drugega odstavka tega člena se
štejejo za poklicne bolezni, če vzročno zvezo med izpostavljenostjo azbestu na
delovnem mestu in boleznijo ugotovi interdisciplinarna skupina iz 9. člena tega
zakona. 
(4) Interdisciplinarna skupina iz 9. člena tega zakona
ugotovi vzročno zvezo med izpostavljenostjo azbestu na ozemlju Republike
Slovenije in nastankom mezotelioma. 
(5) Pogoje iz tretjega in četrtega odstavka tega člena
odstavka podrobneje uredi ministrica ali minister (v nadaljnjem besedilu:
minister), pristojen za zdravje.
IZPLAČILO ODŠKODNINE V PAVŠALNEM ZNESKU
5. člen
(pogoji za izplačilo in uveljavljanje izplačila)
(1) Pogoji za izplačilo odškodnine so: 
-       
da je vlogo za odškodnino vložila oseba iz 2. člena tega zakona pri
medresorski komisiji, 
-       
da je oseba iz prejšnje alineje pridobila mnenje o verifikaciji bolezni
zaradi izpostavljenosti azbestu, 
-       
da je bilo v postopku pred medresorsko komisijo ugotovljeno, da so
izpolnjeni pogoji za izplačilo odškodnine upravičencu, 
-       
da je bil med strankami dosežen sporazum o izplačilu odškodnine. 
(2) Dediči umrle osebe iz 2. člena tega zakona lahko
zahtevajo nadaljevanje postopka pred medresorsko komisijo ter vstopijo v
postopek sporazumevanja o odškodnini, če so bili izpolnjeni pogoji iz prve in
druge alineje prejšnjega odstavka. 
(3) V postopku iz tretje alineje prvega odstavka tega člena
se uporabljajo določbe predpisov o splošnem upravnem postopku, kolikor ni s tem
zakonom drugače določeno. 
(4) Medresorska komisija odloči o izpolnjevanju pogojev za
izplačilo odškodnine v roku 3 mesecev, po prejemu popolne vloge iz prve alineje
prvega odstavka tega člena in mnenja o verifikaciji bolezni zaradi
izpostavljenosti azbestu iz druge alineje prvega odstavka tega člena. 
(5) Zoper odločbo v postopku iz tretje alineje prvega
odstavka tega člena pritožba ni dovoljena. 
6. člen
(odškodnina)
(1) Odškodnina za posamezne vrste poklicnih bolezni in za
mezoteliom iz 4. člena tega zakona se določi po naslednji shemi:
-       
plaki parietalne plevre ali difuzne zadebelitve plevre                             največ
11.875 eurov
-       
benigni plevralni izliv                                                                              največ
12.920 eurov
-       
kronični plevralni izliv                                                                             največ
15.420 eurov
-       
azbestoza                                                                                               največ
20.840 eurov
-       
pljučni rak, maligni mezoteliom in drugi raki, ki so posledica 
izpostavljenosti azbestu                                                                          največ
41.660 eurov
(2) Znesek odškodnine iz prejšnjega odstavka je odvisen od
pričakovanja razvoja bolezni, od zmanjšanja življenjskih funkcij (nepomembno
zmanjšanje, lažje stopnje, srednje stopnje, težje stopnje) ter od starosti upravičencev.
(3) Zneski iz tega člena se uskladijo enkrat na leto v mesecu
januarju z indeksom rasti cen življenjskih potrebščin, kot ga uradno objavi
Statistični Urad Republike Slovenije. Usklajene zneske objavi minister,
pristojen za delo, v Uradnem listu Republike Slovenije. 
(4) Merila iz drugega odstavka tega člena se podrobneje
določijo v izvršilnem predpisu iz petega odstavka 4. člena tega zakona. 
PRAVICA DO INVALIDSKE POKOJNINE POD UGODNEJŠIMI POGOJI
7. člen
(pogoji)
(1) Pravico do invalidske pokojnine pod ugodnejšimi pogoji
lahko uveljavijo osebe iz prvega, drugega in tretjega odstavka 2. člena tega
zakona, če je pri njih po predpisih o pokojninskem in invalidskem zavarovanju
ugotovljena invalidnost II. oziroma III. kategorije zaradi poklicne bolezni iz
4. člena tega zakona in so dopolnile najmanj 23 let pokojninske dobe. 
(2) Pokojnina iz prejšnjega odstavka se odmeri v višini, ki
je po predpisih o pokojninskem in invalidskem zavarovanju določena za odmero
invalidske pokojnine za primer poklicne bolezni, in se izplačuje ter usklajuje
tako kot starostne pokojnine po teh predpisih.
(3) Osebe, ki so bile izpostavljene azbestu pri delu in ne
izpolnjujejo pogojev za uveljavitev pravice do invalidske pokojnine po prvem
odstavku tega člena, imajo pravico do prednostne obravnave v programih aktivne
politike zaposlovanja. 
POSTOPEK
8. člen
(medresorska komisija)
(1) Za postopke sporazumevanja za izplačilo odškodnine in
priznavanje pravice do invalidske pokojnine pod ugodnejšimi pogoji po tem
zakonu Vlada Republike Slovenije (v nadaljnjem besedilu: vlada) imenuje
medresorsko komisijo. 
(2) Medresorska komisija ima 5 članic ali članov ter njihovih
namestnikov (v nadaljnjem besedilu: član), od katerih: 
-       
1 člana predlaga minister, pristojen za delo; 
-       
1 člana predlaga minister, pristojen za zdravje; 
-       
1 člana predlaga minister, pristojen za gospodarstvo; 
-       
1 člana predlagajo gospodarske družbe iz 2. člena tega zakona oziroma
gospodarske družbe, ki so njihovi pravni nasledniki,
-       
1 člana predlagajo organizacije, ki zastopajo obolele zaradi
izpostavljenosti azbestu. 
(3) Medresorsko komisijo vodi član, ki ga predlaga minister,
pristojen za delo. 
(4) Sedež medresorske komisije je na ministrstvu, pristojnem
za delo. Strokovne, administrativne in tehnične naloge za medresorsko komisijo
opravlja ministrstvo, pristojno za delo. Način dela medresorske komisije določi
komisija s poslovnikom.
9. člen
(interdisciplinarna skupina)
(1) Verifikacijo bolezni zaradi izpostavljenosti azbestu in
oceno zmanjšanja življenjskih funkcij izvaja interdisciplinarna skupina
strokovnjakov, ki jo imenuje minister, pristojen za zdravje (v nadaljnjem
besedilu: interdisciplinarna skupina), in jo sestavljajo: zdravnica ali
zdravnik (v nadaljnjem besedilu: zdravnik) specialist medicine dela, zdravnik
specialist internist – pulmolog, zdravnik specialist radiolog oziroma zdravnik
specialist druge specialnosti glede na obravnavani primer.
(2) Član skupine iz prejšnjega odstavka, ki je pri osebi, ki
je vložila zahtevo za verifikacijo bolezni zaradi izpostavljenosti azbestu, že
pred postopkom verifikacije ugotavljal ali postavil diagnozo bolezni iz prvega
in drugega odstavka 4. člena tega zakona, mora prenehati z delom v tej zadevi
in to sporočiti vodji skupine. 
(3) Interdisciplinarna skupina iz prvega odstavka tega člena
je verifikacijo bolezni zaradi izpostavljenosti azbestu in oceno zmanjšanja
življenjskih funkcij dolžna podati najkasneje tri mesece po vloženi zahtevi. 
10. člen
(postopek sporazumevanja o odškodnini)
(1) Po končanem postopku pred medresorsko komisijo,
medresorska komisija pisno predlaga delodajalcu in upravičencu, oziroma
njegovim dedičem sklenitev sporazuma o odškodnini. 
(2) Republika Slovenija krije odškodnino v višini 60% na
način iz 6. člena tega zakona določenega zneska. Sporazum je dosežen, ko ga
podpiše upravičenec. 
(3) Delodajalec krije odškodnino v višini 40% na način iz 6.
člena tega zakona določenega zneska. Sporazum je dosežen, ko ga podpišeta tako
delodajalec kot upravičenec. 
(4) Kadar delodajalec, pri katerem je bil upravičenec
zaposlen, oziroma pravni naslednik delodajalca več ne obstaja, ali če bi
plačilo njegovega dela odškodnine resno ogrozilo njegov obstoj oziroma bistveno
otežilo njegovo poslovanje, lahko medresorska komisija odloči, da Republika
Slovenija krije večji del odškodnine, kot je določeno v prejšnjem odstavku.
Merila in kriterije za znižanje deleža odškodnine določi vlada. 
(5) Po končanem postopku pred medresorsko komisijo,
medresorska komisija pisno predlaga upravičencu do odškodnine iz četrtega
odstavka 2. člena, oziroma njegovim dedičem, sklenitev sporazuma o odškodnini.
Sporazum je dosežen, ko ga upravičenec podpiše. Republika Slovenija krije, na
način iz 6. člena tega zakona določeno odškodnino, v celoti. 
(6) Del sporazuma o odškodnini je izjava upravičenca, da
proti podpisniku sporazuma, na podlagi iste poklicne bolezni zaradi
izpostavljenosti azbestu, ne bo vložil tožbe pri pristojnem sodišču. 
(7) Če upravičenec sprejme predloženi sporazum, se mu
odškodnina izplača v dveh mesecih po datumu, ko sporazum podpišejo stranke
sporazuma. 
(8) Sporazum o odškodnini je izvršilni naslov. 
11. člen
(postopek za uveljavljanje pravice do invalidske pokojnine
pod ugodnejšimi pogoji)
(1) Oseba, pri kateri je bila ugotovljena invalidnost II. ali
III. kategorije po predpisih, ki urejajo pokojninsko in invalidsko zavarovanje,
katere vzrok je poklicna bolezen zaradi izpostavljenosti azbestu, in izpolnjuje
druge pogoje iz 7. člena tega zakona, vloži zahtevo za priznanje pravice do
invalidske pokojnine pod ugodnejšimi pogoji pri medresorski komisiji. 
(2) Medresorska komisija na podlagi vloge, odločbe invalidske
komisije o priznanju invalidnosti II. ali III. kategorije, katere vzrok je
poklicna bolezen zaradi izpostavljenosti azbestu in na podlagi podatkov o
starosti upravičenca ter o dopolnjeni pokojninski dobi z odločbo, izdano v
splošnem upravnem postopku ugotovi, ali so izpolnjeni pogoji za priznanje pokojnine
pod ugodnejšimi pogoji. Če so pogoji iz prejšnjega stavka izpolnjeni,
medresorska komisija posreduje pisni zahtevek in odločbo Zavodu za pokojninsko
in invalidsko zavarovanje za priznanje in odmero pokojnine. 
(3) Zoper odločbo iz prejšnjega odstavka pritožba ni
dovoljena.
(4) Invalidsko pokojnino pod ugodnejšimi pogoji prizna,
odmeri, izplačuje in usklajuje Zavod za pokojninsko in invalidsko zavarovanje.
FINANCIRANJE
12. člen
(plačilo stroškov ugotavljanja bolezni zaradi
izpostavljenosti azbestu)
(1) Sredstva za delo pooblaščenega zdravnika po predpisih o
varnosti in zdravju pri delu se za primere ugotavljanja bolezni zaradi
izpostavljenosti azbestu pri osebah iz 2. člena tega zakona zagotovijo iz
državnega proračuna. 
(2) Sredstva za delo interdisciplinarne skupine iz 9. člena
tega zakona se za primere ugotavljanja bolezni zaradi izpostavljenosti azbestu
pri osebah iz 2. člena tega zakona zagotovijo iz državnega proračuna.
13. člen
(zagotovitev sredstev)
(1) Sredstva za obveznosti Republike Slovenije, ki bodo na
podlagi tega zakona nastale za izplačilo njenega dela odškodnin za bolezni
zaradi izpostavljenosti azbestu, se zagotovijo v državnem proračunu. 
(2) Sredstva za obveznosti, ki bodo na podlagi tega zakona
nastale za izplačilo invalidskih pokojnin pod ugodnejšimi pogoji, se zagotovijo
v državnem proračunu do takrat, ko upravičenci izpolnijo pogoje za starostno
pokojnino po predpisih o pokojninskem in invalidskem zavarovanju.

Zakon o odpravljanju posledic dela z azbestom
– ZOPDA (Uradni list RS, št. 38/06) vsebuje naslednje prehodne in
končne določbe:
»PREHODNE IN KONČNE DOLOČBE
14. člen
(razveljavitev dosedanje
ureditve, izdaja podzakonskega akta in imenovanje medresorske komisije)
(1) Z dnem uveljavitve tega zakona preneha veljati Zakon o
prepovedi proizvodnje in prometa z azbestnimi izdelki ter o zagotovitvi
sredstev za prestrukturiranje azbestne proizvodnje v neazbestno (Uradni list
RS, št. 35/05 – uradno prečiščeno besedilo). 
(2) Do uveljavitve izvršilnega predpisa iz četrtega odstavka
4. člena tega zakona se še naprej uporablja Pravilnik o določitvi poklicnih
bolezni zaradi izpostavljenosti azbestu (Uradni list RS, št. 26/97), kolikor ni
v nasprotju z določbami tega zakona. 
(3) Minister, pristojen za zdravje, izda predpis iz 4. člena
tega zakona v treh mesecih po uveljavitvi tega zakona. 
(4) Vlada imenuje medresorsko komisijo iz 8. člena tega
zakona v treh mesecih po uveljavitvi tega zakona. 
(5) Vlada izda merila in kriterije iz 10. člena tega zakona v
treh mesecih po uveljavitvi tega zakona.
15. člen
(nadaljevanje postopkov,
začetih pred uveljavitvijo tega zakona)
V postopkih uveljavljanja pravice do pokojnine pod
ugodnejšimi pogoji in postopkih sporazumevanja za priznanje odškodnine, ki so
se začeli pred uveljavitvijo tega zakona, se uporabljajo predpisi, ki so
veljali do uveljavitve tega zakona.
16. člen
(priznavanje odškodnin v
tolarjih)
Odškodnina iz 6. člena tega zakona za posamezne vrste
poklicnih bolezni zaradi izpostavljenosti azbestu se do uvedbe evra kot denarne
enote za posamezne vrste poklicnih bolezni zaradi izpostavljenosti azbestu
določi po naslednji shemi:
-       
plaki parietalne plevre ali difuzne zadebelitve plevre                           največ
2.850.000 SIT
-       
benigni plevralni izliv                                                                             največ
3.100.000 SIT
-       
kronični plevralni izliv                                                                            največ
3.700.000 SIT
-       
azbestoza                                                                                              največ
5.000.000 SIT
-       
pljučni rak, maligni mezoteliom in drugi raki, ki so posledica
izpostavljenosti azbestu                                                                      največ
10.000.000 SIT
17. člen
(uveljavitev)
Ta zakon začne veljati naslednji dan po objavi v Uradnem
listu Republike Slovenije.«.

Zakon o uvedbi eura – ZUE (Uradni list RS, št.
114/06) spreminja 16. člen zakona tako,
da se glasi:
»16. člen
(priznavanje odškodnin v
tolarjih)
Odškodnina iz 6. člena tega zakona za posamezne vrste
poklicnih bolezni zaradi izpostavljenosti azbestu se do uvedbe eura kot denarne
enote za posamezne vrste poklicnih bolezni zaradi izpostavljenosti azbestu
določi po naslednji shemi:
-       
plaki parietalne plevre ali difuzne zadebelitve plevre                           največ
2.850.000 SIT
-       
benigni plevralni izliv                                                                             največ
3.100.000 SIT
-       
kronični plevralni izliv                                                                            največ
3.700.000 SIT
-       
azbestoza                                                                                              največ
5.000.000 SIT
-       
pljučni rak, maligni mezoteliom in drugi raki, ki so posledica
izpostavljenosti azbestu                                                                   največ
10.000.000 SIT«;
ter vsebuje naslednjo končno določbo:
»26. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
odpravljanju posledic dela z azbestom – ZOPDA-A (Uradni list RS, št. 139/06) spreminja 16. člen zakona tako,
da se glasi:
»16. člen
(priznavanje odškodnin v
tolarjih)
Odškodnina iz 6. člena tega zakona za posamezne vrste bolezni
zaradi izpostavljenosti azbestu se do uvedbe eura kot denarne enote za
posamezne vrste bolezni zaradi izpostavljenosti azbestu določi po naslednji
shemi:
-       
plaki parietalne plevre ali difuzne zadebelitve plevre                           največ
2.850.000 SIT
-       
benigni plevralni izliv                                                                             največ
3.100.000 SIT
-       
kronični plevralni izliv                                                                            največ
3.700.000 SIT
-       
azbestoza                                                                                              največ
5.000.000 SIT
-       
pljučni rak, maligni mezoteliom in drugi raki, ki so posledica
izpostavljenosti azbestu                                                                   največ
10.000.000 SIT«;
ter vsebuje naslednjo končno določbo:
»9. člen
Ta zakon začne veljati petnajsti dan po objavi v Uradnem
listu Republike Slovenije, uporabljati pa se začne 1. januarja 2007.«.

Zakon o spremembah in dopolnitvah Zakona o
odpravljanju posledic dela z azbestom – ZOPDA-B (Uradni list RS, št. 51/09) vsebuje naslednji prehodni in
končno določbo:
»11. člen
(1) Pristojni minister izda izvršilni predpis iz petega
odstavka 4. člena zakona v roku šestih mesecev od uveljavitve tega zakona. 
(2) Vlada določi merila in kriterije iz četrtega odstavka 10.
člena v roku šestih mesecev od uveljavitve tega zakona.
12. člen
(1) Člana medresorske komisije iz 8. člena zakona, ki ga
predlagajo organizacije, ki zastopajo obolele zaradi izpostavljenosti z
azbestom, imenuje Vlada najkasneje v enem mesecu po uveljavitvi tega zakona. 
(2) Do imenovanja člana medresorske komisije iz prejšnjega
odstavka tega člena, medresorska komisija dela in odloča v dosedanji sestavi.
13. člen
Ta zakon začne veljati petnajsti dan po objavi v Uradnem
listu Republike Slovenije.«.