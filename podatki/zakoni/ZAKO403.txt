Prvo poglavje
SPLOŠNE DOLOČBE
Predmet zakona
1. člen
(1) Ta zakon ureja:
1.     
pravico avtorjev na njihovih delih s področja književnosti, znanosti in
umetnosti (avtorska pravica);
2.     
pravice izvajalcev, proizvajalcev fonogramov, filmskih producentov,
radijskih ali televizijskih (RTV) organizacij, založnikov in izdelovalcev
podatkovnih baz (sorodne pravice);
3.     
(prenehala
veljati).
(2) S tem zakonom se v pravni red Republike Slovenije
prenašajo:
-       
Direktiva Sveta 91/250/EGS z dne 14. maja 1991 o pravnem varstvu
računalniških programov (UL L št. 122 z dne 17. 5. 1991, str. 42), zadnjič spremenjeno
z Direktivo 2009/24/ES Evropskega parlamenta in Sveta z dne 23. aprila 2009 o
pravnem varstvu računalniških programov (UL L št. 111 z dne 5. 5. 2009, str.
16),
-       
Direktiva Sveta 92/100/EGS z dne 19. novembra 1992 o pravici dajanja v
najem in pravici posojanja ter o določenih pravicah, sorodnih avtorski, na
področju intelektualne lastnine (UL L št. 346 z dne 27. 11. 1992, str. 61),
zadnjič spremenjeno z Direktivo 2006/115/ES Evropskega parlamenta in Sveta z
dne 12. decembra 2006 o pravici dajanja v najem in pravici posojanja ter o
določenih pravicah, sorodnih avtorski, na področju intelektualne lastnine (UL L
št. 376 z dne 27. 12. 2006, str. 28),
-       
Direktiva Sveta 93/83/EGS z dne 27. septembra 1993 o uskladitvi
določenih pravil o avtorski in sorodnih pravicah v zvezi s satelitskim
radiodifuznim oddajanjem in kabelsko retransmisijo (UL L št. 248 z dne 6. 10.
1993, str. 15),
-       
Direktiva Sveta 93/98/EGS z dne 29. oktobra 1993 o uskladitvi trajanja
varstva avtorske pravice in določenih sorodnih pravic (UL L št. 290 z dne 24.
11. 1993, str. 9), zadnjič spremenjeno z Direktivo 2011/77/EU Evropskega
parlamenta in Sveta z dne 27. septembra 2011 o spremembi Direktive 2006/116/ES
o trajanju varstva avtorske pravice in določenih sorodnih pravic (UL L št. 265
z dne 11. 10. 2011, str. 1),
-       
Direktiva 96/9/ES Evropskega parlamenta in Sveta z dne 11. marca 1996 o
pravnem varstvu baz podatkov (UL L št. 077 z dne 27. 3. 1996, str. 20),
-       
Direktiva 2001/29/ES Evropskega parlamenta in Sveta z dne 22. maja 2001
o usklajevanju določenih vidikov avtorske in sorodnih pravic v informacijski
družbi (UL L št. 167 z dne 22. 6. 2001, str. 10),
-       
Direktiva 2001/84/ES Evropskega parlamenta in Sveta z dne 27. septembra
2001 o sledni pravici v korist avtorja izvirnega umetniškega dela (UL L št. 272
z dne 13. 10. 2001, str. 32),
-       
Direktiva 2004/48/ES Evropskega parlamenta in Sveta z dne 29. aprila
2004 o uveljavljanju pravic intelektualne lastnine (UL L št. 195 z dne 2. 6.
2004, str. 16),
-       
Direktiva 2012/28/EU Evropskega parlamenta in Sveta z dne 25. oktobra
2012 o nekaterih dovoljenih uporabah osirotelih del (UL L št. 299 z dne
27. 10. 2012, str. 5) ter
-       
Direktiva (EU) 2017/1564 Evropskega parlamenta in Sveta z dne
13. septembra 2017 o določenih dovoljenih uporabah določenih del in drugih
predmetov urejanja, zaščitenih z avtorsko pravico in sorodnimi pravicami, za
slepe in slabovidne osebe ter osebe z drugimi motnjami branja ter o spremembi
Direktive 2001/29/ES o usklajevanju določenih vidikov avtorske pravice in
sorodnih pravic v informacijski družbi (UL L št. 242 z dne 20. 9.
2017, str. 6).
Javnost
2. člen
Izraza “javen” ali “javnost” po tem zakonu pomenita, da gre
za večje število oseb, ki so izven običajnega kroga družine ali kroga osebnih
znancev.
Objava in izdaja
3. člen
(1) Objava po tem zakonu pomeni, da je avtorsko delo ali
predmet sorodne pravice z dovoljenjem upravičenca postalo dostopno javnosti.
(2) Izdaja po tem zakonu pomeni, da je zadostno število že
izdelanih primerkov dela ali predmeta sorodne pravice z dovoljenjem upravičenca
ponujenih javnosti ali danih v promet.
Razmerje med avtorsko pravico in sorodnimi pravicami
4. člen
(1) Z varstvom sorodnih pravic po tem zakonu ostane varstvo
avtorske pravice neokrnjeno in se ne sme na noben način vanj posegati.
(2) Določbe tega zakona o sestavinah avtorskega dela, o
domnevi avtorstva, soavtorjih, avtorjih združenih del, vsebini materialnih
avtorskih pravic in drugih pravic avtorja, razmerju med avtorsko in lastninsko
pravico, vsebinskih omejitvah avtorske pravice, začetku in učinku teka rokov
pri trajanju avtorske pravice ter avtorski pravici v pravnem prometu (1. in 2.
oddelek Tretjega poglavja tega zakona) se smiselno uporabljajo tudi za sorodne
pravice, razen če je v Petem poglavju tega zakona določeno drugače.
Drugo poglavje
AVTORSKO MATERIALNO PRAVO
1. oddelek
AVTORSKO DELO
Varovana dela
5. člen
(1) Avtorska dela so individualne intelektualne stvaritve s
področja književnosti, znanosti in umetnosti, ki so na kakršenkoli način izražene,
če ni s tem zakonom drugače določeno.
(2) Za avtorska dela veljajo zlasti:
1.     
govorjena dela, kot npr. govori, pridige, predavanja;
2.     
pisana dela, kot npr. leposlovna dela, članki, priročniki, študije ter
računalniški programi;
3.     
glasbena dela z besedilom ali brez besedila;
4.     
gledališka, gledališko-glasbena in lutkovna dela;
5.     
koreografska in pantomimska dela;
6.     
fotografska dela in dela, narejena po postopku, podobnem fotografiranju;
7.     
avdiovizualna dela;
8.     
likovna dela, kot npr. slike, grafike in kipi;
9.     
arhitekturna dela, kot npr. skice, načrti ter izvedeni objekti s področja
arhitekture, urbanizma in krajinske arhitekture;
10.  
dela uporabne umetnosti in industrijskega oblikovanja;
11.  
kartografska dela;
12.  
predstavitve znanstvene, izobraževalne ali tehnične narave (tehnične
risbe, načrti, skice, tabele, izvedenska mnenja, plastične predstavitve in
druga dela enake narave).
Sestavine avtorskega dela
6. člen
(1) Osnutek, sestavni deli in naslov avtorskega dela, ki so
sami po sebi individualne intelektualne stvaritve, uživajo enako varstvo kot
samo delo.
(2) Ne glede na prejšnji odstavek ni dovoljeno jemati za
naslov avtorskega dela naslova, ki je bil že uporabljen za kakšno avtorsko delo
enake vrste, če bi tak naslov ustvaril ali utegnil ustvariti zmedo glede izvora
dela.
Predelave avtorskih del
7. člen
(1) Prevodi, priredbe, aranžmaji, spremembe in druge predelave
prvotnega avtorskega dela ali drugega gradiva, ki so individualna intelektualna
stvaritev, so samostojna avtorska dela.
(2) S predelavo iz prejšnjega odstavka ne smejo biti prizadete
pravice avtorja prvotnega dela.
Zbirke
8. člen
(1) Zbirke avtorskih del ali drugega gradiva, kot so enciklopedije,
antologije, baze podatkov, zbirke dokumentov ipd., ki so po izbiri, uskladitvi
ali razporeditvi vsebine individualne intelektualne stvaritve, so samostojna
avtorska dela.
(2) Z uvrstitvijo prvotnih del v zbirko ne smejo biti prizadete
pravice avtorjev teh del; z uvrstitvijo prvotnega gradiva v zbirko to gradivo
ne postane varovano delo.
(3) Baze podatkov iz prvega odstavka tega člena so zbirke
neodvisnih del, podatkov ali drugega gradiva v kakršnikoli obliki, ki je
sistematično ali metodično urejeno in posamično dostopno z elektronskimi ali
drugimi sredstvi.
(4) Varstvo po tem členu ne velja za računalniške programe,
uporabljene za izdelavo ali delovanje elektronskih baz podatkov.
Nevarovane stvaritve
9. člen
(1) Avtorskopravno niso varovane:
1.     
ideje, načela, odkritja;
2.     
uradna besedila z zakonodajnega, upravnega in sodnega področja;
3.     
ljudske književne in umetniške stvaritve.
(2) Prevodi besedil iz 2. točke prejšnjega odstavka so avtorskopravno
varovani, razen če so objavljeni kot uradna besedila.
2. oddelek
AVTOR
Fizična oseba
10. člen
Avtor je fizična oseba, ki je ustvarila avtorsko delo.
Domneva avtorstva
11. člen
(1) Za avtorja velja tisti, katerega ime, psevdonim ali znak
je na običajen način naveden na delu ali pri objavi dela, dokler se ne dokaže
nasprotno.
(2) Če avtor ni znan po prejšnjem odstavku, se šteje, da je
upravičen do uveljavljanja avtorskih pravic tisti, ki delo izda. Če tudi ta ni
naveden, je upravičen tisti, ki je delo objavil.
(3) Prejšnji odstavek neha veljati, ko se ugotovi avtor. Upravičenec
iz prejšnjega odstavka mora koristi iz avtorskih pravic prenesti na avtorja, če
ni s pogodbo drugače določeno.
Soavtorji
12. člen
(1) Če je avtorsko delo, ki je bilo ustvarjeno v sodelovanju dveh
ali več oseb, nedeljiva celota, pripada vsem soavtorjem nedeljiva avtorska
pravica na tem delu.
(2) Odločanje o uporabi takega dela pripada nerazdelno vsem
soavtorjem, pri čemer posamezni soavtor tega ne sme preprečiti v nasprotju z načelom
vestnosti in poštenja.
(3) Deleži posameznih soavtorjev se določijo v sorazmerju z
dejanskim prispevkom vsakega izmed njih k ustvaritvi avtorskega dela, če niso
njihova medsebojna razmerja s pogodbo drugače določena.
Avtorji združenih del
13. člen
Določbe prejšnjega člena se smiselno uporabljajo tudi, kadar
več avtorjev združi svoja dela zaradi skupne uporabe.
3. oddelek
AVTORSKA PRAVICA
1. pododdelek
SPLOŠNO
Izvor pravice
14. člen
Avtorska pravica pripada avtorju na podlagi same stvaritve dela.
Vsebina avtorske pravice
15. člen
Avtorska pravica je enovita pravica na avtorskem delu, iz
katere izvirajo izključna osebnostna upravičenja (moralne avtorske pravice),
izključna premoženjska upravičenja (materialne avtorske pravice) in druga
upravičenja avtorja (druge pravice avtorja).
2. pododdelek
MORALNE AVTORSKE PRAVICE
Vsebina
16. člen
Moralne avtorske pravice varujejo avtorja glede njegovih duhovnih
in osebnih vezi do dela.
Pravica prve objave
17. člen
Avtor ima izključno pravico odločiti, ali, kdaj in kako bo
njegovo delo prvič objavljeno.
Pravica priznanja avtorstva
18. člen
(1) Avtor ima izključno pravico do priznanja avtorstva na
svojem delu.
(2) Avtor lahko določi, ali naj se pri objavi dela navede njegovo
avtorstvo in s kakšno oznako.
Pravica spoštovanja dela
19. člen
Avtor ima izključno pravico, da se upre skazitvi in vsakemu
drugemu posegu v svoje delo ali vsaki uporabi svojega dela, če bi ti posegi ali
ta uporaba lahko okrnili njegovo osebnost.
Pravica skesanja
20. člen
(1) Avtor ima izključno pravico, da do imetnika materialne avtorske
pravice slednjo prekliče, če ima za to resne moralne razloge in če predhodno
imetniku povrne škodo, ki mu s tem nastane.
(2) Z uveljavitvijo pravice skesanja materialna avtorska pravica
imetnika ugasne.
(3) Avtor mora imetniku povrniti primerno odškodnino. Imetnik
mora v treh mesecih od prejema preklica sporočiti avtorju obseg svoje škode. Če
tega ne stori, učinkuje pravica skesanja s potekom tega roka.
(4) Če želi avtor kasneje ponovno prenesti materialne avtorske
pravice na svojem delu, mora v desetih letih po uveljavitvi pravice skesanja ta
prenos prednostno in pod prejšnjimi pogoji ponuditi prvotnemu imetniku.
(5) Določbe tega člena ne veljajo za računalniške programe, avdiovizualna
dela in baze podatkov.
3. pododdelek
MATERIALNE AVTORSKE PRAVICE
Vsebina
21. člen
(1) Materialne avtorske pravice varujejo premoženjske interese
avtorja s tem, da avtor izključno dovoljuje ali prepoveduje uporabo svojega
dela in primerkov svojega dela.
(2) Če ni s tem zakonom drugače določeno, je uporaba avtorskega
dela dopustna le, če je avtor v skladu s tem zakonom in pod pogoji, ki jih je
določil, prenesel ustrezno materialno avtorsko pravico.
Materialne avtorske pravice
22. člen
(1) Uporaba dela v telesni obliki obsega zlasti pravico
reproduciranja (23. člen). 
(2) Uporaba dela v netelesni obliki (priobčitev javnosti)
obsega zlasti naslednje pravice: 
1.     
pravico javnega izvajanja (26. člen); 
2.     
pravico javnega prenašanja (27. člen); 
3.     
pravico javnega predvajanja s fonogrami in videogrami (28. člen); 
4.     
pravico javnega prikazovanja (29. člen); 
5.     
pravico radiodifuznega oddajanja (30. člen); 
6.     
pravico radiodifuzne retransmisije (31. člen); 
7.     
pravico sekundarnega radiodifuznega oddajanja (32. člen); 
8.     
pravico dajanja na voljo javnosti (32.a člen). 
(3) Uporaba dela v spremenjeni obliki obsega zlasti naslednje
pravice: 
1.     
pravico predelave (33. člen); 
2.     
pravico avdiovizualne priredbe (104. člen). 
(4) Uporaba primerkov avtorskega dela obsega naslednji
pravici: 
1.     
pravico distribuiranja (24. člen); 
2.     
pravico dajanja v najem (25. člen).
Pravica reproduciranja
23. člen
(1) Pravica reproduciranja je izključna pravica, da se delo
fiksira na materialnem nosilcu ali drugem primerku, in sicer neposredno ali
posredno, začasno ali trajno, delno ali v celoti ter s kakršnimkoli sredstvom
ali v katerikoli obliki.
(2) Delo se reproducira zlasti v obliki grafičnega razmnoževanja,
tridimenzionalnega razmnoževanja, zgraditve oziroma izvedbe arhitekturnega
objekta, fotografiranja, tonskega ali vizualnega snemanja ter shranitve v
elektronski obliki.
Pravica distribuiranja
24. člen
(1) Pravica distribuiranja je izključna pravica, da se izvirnik
ali primerki dela dajo v promet s prodajo ali drugačno obliko prenosa
lastninske pravice ali s tem namenom ponudijo javnosti.
(2) Pravica distribuiranja obsega tudi izključno pravico, da
se primerki dela uvozijo v določeno državo zaradi nadaljnjega distribuiranja,
ne glede na to, če so bili izdelani zakonito ali ne.
Pravica dajanja v najem
25. člen
(1) Pravica dajanja v najem je izključna pravica, da se izvirnik
ali primerki dela dajejo v rabo za določen čas ter za neposredno ali posredno
gospodarsko korist.
(2) Določbe prejšnjega odstavka ne veljajo za rabo:
1.     
arhitekturnih objektov;
2.     
izvirnikov ali primerkov del uporabne umetnosti in industrijskega
oblikovanja;
3.     
izvirnikov ali primerkov del zaradi javne priobčitve;
4.     
zaradi vpogleda na kraju samem;
5.     
v okviru delovnega razmerja, če je raba namenjena izključno za
izpolnjevanje obveznosti iz tega razmerja.
Pravica javnega izvajanja
26. člen
Pravica javnega izvajanja obsega izključne pravice, da se:
1.     
delo s področja književnosti javno recitira z živo izvedbo (pravica
javnega recitiranja);
2.     
glasbeno delo priobči javnosti z živo izvedbo (pravica javnega
glasbenega izvajanja);
3.     
delo priobči javnosti z odrsko uprizoritvijo (pravica javnega
uprizarjanja).
Pravica javnega prenašanja
27. člen
Pravica javnega prenašanja je izključna pravica, da se recitacije,
izvedbe ali uprizoritve dela prenašajo po zvočniku, zaslonu ali podobni napravi
zunaj prvotnega prostora ali kraja.
Pravica javnega predvajanja s fonogrami in videogrami
28. člen
Pravica javnega predvajanja s fonogrami in videogrami je
izključna pravica, da se recitacije, izvedbe ali uprizoritve dela, ki so
posnete na fonograme ali videograme, priobčijo javnosti.
Pravica javnega prikazovanja
29. člen
Pravica javnega prikazovanja je izključna pravica, da se s
tehničnimi sredstvi priobči javnosti avdiovizualno delo ali delo s področij
fotografije, likovne umetnosti, arhitekture, urbanizma, uporabne umetnosti,
industrijskega oblikovanja, kartografije in predstavitev znanstvene ali tehnične
narave.
Pravica radiodifuznega oddajanja
30. člen
(1) Pravica radiodifuznega oddajanja je izključna pravica, da
se delo priobči javnosti s pomočjo radijskih ali televizijskih programskih
signalov, namenjenih javnosti, in sicer brezžično (vključno s satelitom) ali po
žici (vključno s kablom ali mikrovalovnim sistemom).
(2) Priobčitev javnosti po satelitu iz prejšnjega odstavka je
podana, kadar se pod nadzorom in odgovornostjo RTV organizacije pošiljajo
programski signali, namenjeni javnosti, v neprekinjeno komunikacijsko verigo,
ki vodi k satelitu in nazaj na zemljo.
(3) Če so programski signali kodirani, se šteje, da je prišlo
do priobčitve javnosti v smislu prejšnjega odstavka pod pogojem, da so s strani
RTV organizacije ali z njenim soglasjem javnosti zagotovljena sredstva za
dekodiranje.
Pravica radiodifuzne retransmisije
31. člen
Pravica radiodifuzne retransmisije je izključna pravica, da
se sočasno, nespremenjeno in neskrajšano priobči javnosti neko radiodifuzno
oddajano delo:
1.     
če jo vrši druga RTV organizacija od prvotne; ali
2.     
če gre za prenos po kablu ali mikrovalovnem sistemu, pa gre za več kot
100 kabelskih priključkov ali je delo prvotno oddajano iz druge države
(kabelska retransmisija).
Pravica sekundarnega radiodifuznega oddajanja
32. člen
Pravica sekundarnega radiodifuznega oddajanja je izključna
pravica, da se priobči javnosti neko radiodifuzno oddajano delo po zvočniku,
zaslonu ali podobni napravi.
Pravica dajanja na voljo javnosti
32.a člen
Pravica dajanja na voljo javnosti je izključna pravica, da se
po žici ali brezžično, delo naredi dostopno javnosti na način, ki omogoča
posameznikom dostop do njega s kraja in v času, ki ju sami izberejo.
Pravica predelave
33. člen
(1) Pravica predelave je izključna pravica, da se neko prvotno
delo prevede, odrsko priredi, glasbeno aranžira, spremeni ali kako drugače
predela.
(2) Pravica iz prejšnjega odstavka se nanaša tudi na primere,
ko se prvotno delo v nespremenjeni obliki vključi ali vgradi v novo delo.
(3) Avtor prvotnega dela obdrži izključno pravico do uporabe
svojega dela v predelani obliki, če ni s tem zakonom ali s pogodbo drugače določeno.
4. pododdelek
DRUGE PRAVICE AVTORJA
Pravica dostopa in izročitve
34. člen
(1) Avtor ima pravico dostopa k izvirniku ali primerku svojega
dela, ki je v posesti drugega, če je to potrebno zaradi uresničevanja pravice
reproduciranja ali pravice predelave dela in če to ne nasprotuje posestnikovim
upravičenim interesom.
(2) Avtor lahko zahteva od posestnika izročitev izvirnika likovnega
ali fotografskega dela zaradi njegovega razstavljanja v Republiki Sloveniji, če
za to izkaže močnejši interes.
(3) Izročitev izvirnika po prejšnjem odstavku se lahko pogojuje
s položitvijo zadostne varščine ali s sklenitvijo zavarovanja v višini tržne
vrednosti izvirnika.
(4) Avtor mora poskrbeti za dostop in razstavljanje s čim
manj nevšečnostmi za posestnika ter na svoje stroške. V primeru poškodovanja
izvirnika ali primerka dela odgovarja avtor ne glede na krivdo.
Sledna pravica
35. člen
(1) Če je izvirnik likovnega dela po prvi odsvojitvi s strani
avtorja ponovno prodan, ima avtor pravico biti o tem obveščen in pravico do nadomestila
v obsegu, ki je določen v tem členu, pod pogojem, da se prodajalec, kupec ali
posrednik ukvarja s trženjem umetnin, kot so prodajni saloni, galerije in
organizatorji dražb. 
(2) Za obveznosti iz prejšnjega odstavka so prodajalec, kupec
in posrednik solidarno zavezani. 
(3) Izvirniki likovnih del po prvem odstavku tega člena so
izvirna dela likovne umetnosti, kot so slike, kolaži, risbe, grafike,
fotografije, kipi, tapiserije, stvaritve v keramiki ali steklu in podobno, ki
jih ustvari avtor sam ali gre za reprodukcije teh del, ki se štejejo za
izvirnike. Reprodukcije del se štejejo za izvirnike, če so izdelane v omejenem
številu in jih je ustvaril ali odobril sam avtor, ki jih praviloma tudi
oštevilči in podpiše. 
(4) Nadomestilo iz naslova sledne pravice se plačuje v
odstotku od maloprodajne cene izvirnika brez javnih dajatev. 
(5) Nadomestilo iz prejšnjega odstavka, ki ne sme preseči
12.500 eurov, znaša: 
1.     
4% od cene do 50.000 eurov; 
2.     
3% od deleža cene nad 50.000 eurov in do 200.000 eurov; 
3.     
1% od deleža cene nad 200.000 eurov in do 350.000 eurov; 
4.     
0,5% od deleža cene nad 350.000 eurov in do 500.000 eurov; 
5.     
0,25% od deleža cene nad 500.000 eurov. 
(6) Sledna pravica ne more biti predmet odpovedi,
razpolaganja med živimi in izvršbe.
Pravica javnega posojanja
36. člen
(1) Pravica javnega posojanja je pravica do ustreznega
nadomestila v skladu z Zakonom o knjižničarstvu (Uradni list RS, št. 87/01 in
96/02 – ZUJIK), kadar se daje izvirnik ali primerek dela v rabo za določen čas,
brez neposredne ali posredne gospodarske koristi in če poteka prek
organizacije, ki izvaja to dejavnost kot javno službo.
(2) Določbe prejšnjega odstavka ne veljajo za rabo: 
1.     
izvirnikov ali primerkov knjižničnega gradiva v nacionalni, šolskih in
visokošolskih ter specialnih knjižnicah; 
2.     
arhitekturnih objektov; 
3.     
izvirnikov ali primerkov del uporabne umetnosti in industrijskega
oblikovanja; 
4.     
izvirnikov ali primerkov del zaradi javne priobčitve; 
5.     
zaradi vpogleda del na kraju samem v organizaciji ali za posojanje med
organizacijami; 
6.     
v okviru delovnega razmerja, če je raba namenjena izključno za
izpolnjevanje obveznosti iz tega razmerja.
(3) Javno posojanje izvirnikov ali primerkov računalniških
programov in baz podatkov je izključna pravica njihovega avtorja.
Pravica do nadomestila
37. člen
(1) Avtor ima pravico do pravičnega nadomestila za tonsko ali
vizualno snemanje in za fotokopiranje svojega dela, ki se izvrši pod pogoji
privatne ali druge lastne uporabe iz 50. člena tega zakona.
(2) Nadomestilo iz prejšnjega odstavka za tonsko in vizualno
snemanje se plačuje:
1.     
pri prvi prodaji ali uvozu novih naprav za tonsko in vizualno snemanje,
in
2.     
pri prvi prodaji ali uvozu novih praznih nosilcev zvoka ali slike.
(3) Nadomestilo iz prvega odstavka tega člena za
fotokopiranje se plačuje:
1.     
pri prvi prodaji ali uvozu novih naprav za fotokopiranje, in
2.     
od fotokopij, narejenih za prodajo, in sicer mesečno glede na njihovo
verjetno število.
(4) Za namen tega zakona se kot uvoz šteje sprostitev blaga v
prost promet v skladu s carinskimi predpisi Evropske skupnosti ter vsak vnos na
ozemlje Republike Slovenije iz drugih držav članic Evropske unije.
(5) S fotokopiranjem po tem členu so izenačene druge podobne
tehnike reproduciranja, z napravami za tonsko in vizualno snemanje so izenačene
druge naprave, ki omogočajo isti učinek.
(6) Pravica nadomestila iz prvega odstavka tega člena ne more
biti predmet odpovedi, razpolaganja med živimi in izvršbe.
Zavezanci
38. člen
(1) Zavezanci nadomestila iz prejšnjega člena so:
proizvajalci naprav za tonsko in vizualno snemanje, proizvajalci naprav za
fotokopiranje, proizvajalci praznih nosilcev zvoka ali slike ter imetniki
naprav, ki ponujajo odplačno fotokopiranje. Poleg proizvajalcev so solidarno
zavezani tudi uvozniki naprav in nosilcev, razen če je uvoz namenjen za privatno
in nekomercialno uporabo kot del njihove osebne prtljage.
(2) Proizvajalci iz prejšnjega dostavka niso zavezanci nadomestila
za tiste naprave oziroma nosilce, ki jih izvažajo.
(3) Zavezanci iz prvega odstavka tega člena niso zavezanci
nadomestila za tiste naprave oziroma nosilce, ki jih prvič prodajo ali uvozijo
za:
1.     
komercialno reproduciranje avtorskih del, pri katerem je treba pridobiti
dovoljenje imetnikov pravic, ali 
2.     
reproduciranje avtorskih del v korist invalidnih oseb, če je neposredno
povezano z njihovo invalidnostjo.
(4) (prenehal
veljati)
Višina nadomestila
39. člen
(prenehal
veljati)
5. pododdelek
RAZMERJE MED AVTORSKO IN LASTNINSKO PRAVICO
Splošno
40. člen
Avtorska pravica je neodvisna in skladna z lastninsko pravico
ali drugimi pravicami na stvari, na kateri je avtorsko delo vsebovano, če ni z
zakonom drugače določeno.
Ločenost pravnega prometa
41. člen
(1) Pravni promet s posamičnimi materialnimi avtorskimi pravicami
ali drugimi pravicami avtorja na delu ne vpliva na lastninsko pravico na
stvari, na kateri je to delo vsebovano, če ni z zakonom ali s pogodbo drugače
določeno.
(2) Pravni promet z lastninsko pravico na stvari, na kateri
je delo vsebovano, ne vpliva na posamične materialne avtorske pravice ali druge
pravice avtorja na tem delu, če ni z zakonom ali s pogodbo drugače določeno.
Skupno premoženje zakoncev
42. člen
V skupno premoženje zakoncev spadajo samo premoženjske
koristi, ki izvirajo iz avtorske pravice.
Izčrpanje pravice distribuiranja
43. člen
S prvo prodajo ali drugačno obliko prenosa lastninske pravice
na izvirniku ali primerku dela v Evropski uniji, ki je izvršena po avtorju ali
z njegovim dovoljenjem, je pravica distribuiranja za ta izvirnik ali primerek
za območje Evropske unije izčrpana.
Omejitev pravice predelave
44. člen
(1) Lastnik zgrajenega arhitekturnega objekta lahko to delo
prosto predela. 
(2) Pri izvajanju določb prejšnjega odstavka mora lastnik
upoštevati avtorjevo pravico do spoštovanja dela. 
(3) Kadar je bil objekt nagrajen na javnem natečaju, mora
lastnik pridobiti soglasje avtorja. Soglasje lastniku ne sme povzročiti
nesorazmernih stroškov oziroma znatno podaljšati časa predelave.
Varstvo izvirnika dela
45. člen
(1) Če bi moral lastnik izvirnika dela glede na okoliščine primera
domnevati, da ima avtor upravičen interes za njegovo ohranitev, takega
izvirnika ne sme uničiti, ne da bi poprej avtorju ponudil njegovo vrnitev proti
plačilu vrednosti gradiva.
(2) Če vrnitev ni mogoča, mora lastnik na primeren način
omogočiti avtorju izdelavo primerka izvirnika.
(3) Pri arhitekturnem objektu ima avtor samo pravico, da delo
fotografira in na svoje stroške zahteva izročitev reprodukcij načrtov.
4. oddelek
VSEBINSKE OMEJITVE AVTORSKE PRAVICE
Splošno pravilo
46. člen
Vsebinske omejitve avtorske pravice so dopustne v primerih,
ki so določeni v tem oddelku, s tem, da je obseg take uporabe avtorskih del
omejen glede na namen, ki ga je treba doseči, da je v skladu z dobrimi običaji,
da ne nasprotuje običajni uporabi dela in da ni v nerazumni meri v nasprotju z
zakonitimi interesi avtorja.
1. pododdelek
ZAKONITE LICENCE
Pouk, periodika
47. člen
(1) Brez prenosa ustrezne materialne avtorske pravice, vendar
ob plačilu primernega nadomestila, je dopustno:
1.     
reproducirati v čitankah in učbenikih, namenjenih za pouk, dele
avtorskih del ter posamična dela s področij fotografije, likovne umetnosti,
arhitekture, uporabne umetnosti, industrijskega oblikovanja in kartografije, če
gre za že objavljena dela več avtorjev;
2.     
reproducirati v periodičnem tisku ali v pregledih tiska posamične
objavljene članke o aktualnih gospodarskih, političnih ali verskih temah ali z
drugo vsebino podobnega značaja, če avtor tega ni izrecno prepovedal.
(2) Določbe prejšnjega odstavka se smiselno uporabljajo tudi
za javno priobčitev navedenih del.
(3) V primerih iz prejšnjih odstavkov je treba navesti vir in
avtorstvo dela, če je navedeno na uporabljenem delu.
Invalidne osebe
47.a člen
(črtan)
2. pododdelek
PROSTA UPORABA
Pravica do obveščenosti
48. člen
(1) Za namen obveščanja javnosti je prosto:
1.     
pri obveščanju o dnevnih dogodkih reproducirati dela, ki se vidijo ali
slišijo ob poteku tega dogodka;
2.     
pripraviti in reproducirati povzetke izdanih časopisnih in podobnih člankov
v pregledih tiska;
3.     
reproducirati javne politične govore in javne govore na obravnavah pred
državnimi, cerkvenimi in podobnimi organi;
4.     
uporabiti dnevne novice in vesti, ki imajo naravo tiskovnega poročila.
(2) Določbe prejšnjega odstavka se smiselno uporabljajo tudi
za javno priobčitev navedenih del.
(3) V primerih iz prejšnjih odstavkov je treba navesti vir in
avtorstvo dela, če je navedeno na uporabljenem delu.
Invalidi in upravičene osebe 
48.a člen 
V korist invalidov, vključno z upravičenimi osebami iz 48.b
člena tega zakona, je prosto reproduciranje, ki vključuje tudi nujno potrebne
nevsebinske prilagoditve, distribuiranje in priobčitev javnosti objavljenih
del, če je taka uporaba neposredno povezana z njihovo invalidnostjo in v
obsegu, ki ga zahteva posamična oblika invalidnosti, in ni namenjena doseganju
posredne ali neposredne gospodarske koristi.
Upravičena oseba, delo za upravičeno osebo in izvod v
dostopnem formatu
48.b člen
(1) Za upravičeno osebo se šteje oseba, ki:
1.     
je slepa,
2.     
je slabovidna in njene slabovidnosti ni mogoče izboljšati do te mere, da
bi se omogočila vidna funkcija, ki bi bila primerljiva z vidno funkcijo osebe
brez take motnje, in ki zaradi tega ne more brati del za upravičeno osebo v
enaki meri kot oseba brez take motnje,
3.     
ima motnjo zaznavanja ali branja in zaradi tega ne more brati del za
upravičeno osebo v enaki meri kot oseba brez take motnje, ali
4.     
je zaradi telesne motnje drugače nezmožna držati knjigo ali jo premikati
ali osredotočiti ali premikati svojih oči v meri, ki je običajno sprejemljiva
za branje.
(2) Za delo za upravičeno osebo se šteje delo v obliki
knjige, periodične publikacije, časopisa, revije ali drugega pisnega dela,
zapisa, vključno z notnimi zapisi, in povezane ilustracije v katerem koli
mediju, vključno z zvočno obliko, kot so zvočne knjige, in digitalnimi formati,
ki je varovano z avtorsko ali sorodnimi pravicami in je bilo objavljeno ali
drugače zakonito dostopno javnosti.
(3) Za izvod v dostopnem formatu se šteje izvod dela za
upravičeno osebo v drugačnem načinu ali obliki, ki upravičeni osebi daje dostop
do tega dela za upravičeno osebo in upravičeni osebi omogoča, da do dela za
upravičeno osebo dostopa enako učinkovito in z enako lahkoto kot osebe brez
okvar ali motenj iz prvega odstavka tega člena.
Pooblaščeni subjekt in izmenjava izvodov v dostopnem
formatu za upravičene osebe
48.c člen
(1) Pooblaščeni subjekt s sedežem v Republiki Sloveniji lahko
pod pogoji iz 48.a člena tega zakona za upravičeno osebo ali za pooblaščeni
subjekt s sedežem v državi članici Evropske unije naredi iz dela za upravičeno
osebo izvod v dostopnem formatu in ga priobči javnosti, distribuira ali posodi
upravičeni osebi ali drugim pooblaščenim subjektom za izključno uporabo
upravičene osebe.
(2) Upravičena oseba ali pooblaščeni subjekt s sedežem v
Republiki Sloveniji lahko od pooblaščenega subjekta s sedežem v državi članici
Evropske unije pridobi izvod v dostopnem formatu, narejen iz dela za upravičeno
osebo, ali ima dostop do njega za izključno uporabo upravičene osebe.
(3) Za pooblaščeni subjekt iz prvega odstavka tega člena se
šteje subjekt, ki nepridobitno zagotavlja izobraževanje, usposabljanje,
prilagojeno branje ali dostop do informacij upravičenim osebam.
(4) Pooblaščeni subjekt iz prvega odstavka tega člena sprejme
in izvaja ukrepe, s katerimi zagotovi, da:
1.     
priobči javnosti, distribuira ali da na voljo izvode v dostopnem formatu
le upravičenim osebam ali drugim pooblaščenim subjektom;
2.     
odvrača nedovoljeno reproduciranje, distribuiranje ali priobčitev
javnosti izvodov v dostopnem formatu, npr. z obvestili na svoji spletni strani
in obvestilom upravičenim osebam o dovoljenih in nedovoljenih načinih uporabe
izvoda v dostopnem formatu;
3.     
izkazuje ustrezno skrbnost pri ravnanju z deli za upravičene osebe ter
njihovimi izvodi v dostopnem formatu in tako ravnanje beleži;
4.     
na svoji spletni strani ali na drug način objavlja in posodablja
informacije o tem, kako izpolnjuje obveznosti iz 1. do 3. točke tega odstavka;
5.     
v primerih izmenjave izvodov v dostopnem formatu s pooblaščenim
subjektom s sedežem v drugi državi članici Evropske unije na zahtevo zagotovi
upravičenim osebam, drugim pooblaščenim subjektom ali imetnikom pravic na
dostopen način seznam del, za katere ima izvode v dostopnem formatu,
razpoložljive formate in imena ter kontaktne podatke pooblaščenih subjektov, s
katerimi si je izmenjal izvode v dostopnem formatu.
(5) Ministrstvo, pristojno za kulturo, na svoji spletni
strani objavi seznam s kontakti pooblaščenih subjektov s sedežem v Republiki
Sloveniji, ki izvajajo izmenjavo izvodov v dostopnem formatu s pooblaščenim
subjektom s sedežem v drugi državi članici Evropske unije. Ta seznam se objavi
na podlagi podatkov, ki jih ministrstvu, pristojnemu za kulturo, prostovoljno
pošljejo pooblaščeni subjekti iz prvega odstavka tega člena.
(6) Pogodbena določila, ki nasprotujejo določbam prvega ali
drugega odstavka tega člena, so nična.
Pouk
49. člen
(1) Za namene pouka je prosto:
1.     
javno izvajanje in priobčitev javnosti objavljenih del v obliki
neposrednega pouka;
2.     
javno izvajanje objavljenih del na brezplačnih šolskih slovesnostih pod
pogojem, da izvajalci ne prejmejo plačila;
3.     
sekundarno radiodifuzno oddajanje RTV šolskih oddaj.
(2) V primerih iz prejšnjega odstavka je treba navesti vir in
avtorstvo dela, če je navedeno na uporabljenem delu.
Začasno reproduciranje
49.a člen
Začasno reproduciranje dela je prosto, če je prehodno ali
spremljajoče dejanje, ki je sestavni in bistveni del nekega tehničnega postopka
ter nima nobenega neodvisnega gospodarskega pomena, njegov edini namen pa je
omogočiti, da se delo prenese v omrežju med tretjimi osebami s pomočjo posrednika
ali zakonito uporabi.
Priobčitev javnosti na zaslonih 
49.b člen 
Za namene raziskave ali individualnega pridobivanja znanja
lahko javno dostopni arhivi, knjižnice, muzeji ter izobraževalne ustanove
prosto priobčijo javnosti dela iz svojih zbirk po temu namenjenih zaslonih, ki
se nahajajo v njihovih prostorih, če s pogodbo o prenosu materialnih avtorskih
pravic ni drugače določeno.
Privatno in drugo lastno reproduciranje
50. člen
(1) Ob upoštevanju 37. člena tega zakona je reproduciranje že
objavljenega dela prosto, če je izvršeno v največ treh primerkih in če so
izpolnjeni pogoji iz drugega ali tretjega odstavka tega člena. 
(2) Fizična oseba lahko prosto reproducira delo
1.     
na papirju ali podobnem nosilcu z uporabo fotokopiranja ali druge
fotografske tehnike s podobnimi učinki, 
2.     
na katerem koli drugem nosilcu, če to stori za privatno uporabo, če
primerki niso izročeni ali priobčeni v javnosti in če pri tem nima namena
dosegati neposredne ali posredne gospodarske koristi. 
(3) Javni arhivi, javne knjižnice, muzeji ter izobraževalne
in znanstvene ustanove lahko za lastne potrebe prosto reproducirajo delo na
kateremkoli nosilcu, če to storijo iz lastnega primerka in če pri tem nimajo
namena dosegati neposredne ali posredne gospodarske koristi. 
(4) Reproduciranje po prejšnjih odstavkih tega člena ni
dovoljeno glede pisanih del v obsegu celotne knjige, grafičnih izdaj glasbenih
del, elektronskih baz podatkov in računalniških programov ter v obliki izvedbe
arhitekturnega objekta, če ni s tem zakonom ali s pogodbo drugače določeno. 
(5) Ne glede na prejšnji odstavek je pod pogoji iz prvega
odstavka tega člena prosto: 
1.     
reproducirati pisano delo v obsegu celotne knjige, če je njena naklada
izčrpana že najmanj dve leti; 
2.     
reproducirati grafično izdajo glasbenega dela z ročnim prepisovanjem.
Prosto reproduciranje in dajanje na voljo javnosti
osirotelega dela 
50.a člen 
(1) Javno dostopni arhivi, knjižnice, muzeji, izobraževalne
ustanove, ustanove filmske ali avdio dediščine ter javne RTV-organizacije lahko
za izvajanje nalog v javnem interesu, zlasti ohranjanje in obnovo njihovih
zbirk ter zagotovitev kulturnega in izobraževalnega dostopa do njih, vključno z
digitalnimi zbirkami, osirotelo delo iz svojih zbirk prosto dajo na voljo
javnosti in ga za njegovo digitalizacijo, razpolaganje, označevanje,
katalogiziranje, ohranjanje ali obnavljanje prosto reproducirajo.
(2) Pravne osebe iz prejšnjega odstavka lahko z uporabo
osirotelih del ustvarijo prihodke izključno za kritje stroškov reproduciranja
in dajanja na voljo javnosti osirotelega dela.
(3) Pravne osebe iz prvega odstavka tega člena lahko izvedbo
reproduciranja ali dajanja na voljo javnosti s pogodbo prenesejo na drugo
osebo.
(4) Pravne osebe iz prvega odstavka tega člena pri uporabi
osirotelega dela navedejo avtorja dela in njegovega pravnega naslednika, če sta
znana.
Osirotela dela 
50.b člen 
(1) Za osirotelo delo iz prvega odstavka prejšnjega člena se
šteje delo, katerega avtorjev tudi po skrbnem iskanju ni bilo mogoče najti ali
opredeliti in ki je varovano s tem zakonom ter je bilo v državi članici
Evropske unije prvič izdano, oziroma če ni bilo izdano, prvič priobčeno javnosti,
ali delo, ki v državi članici Evropske unije ni bilo nikoli izdano ali
priobčeno javnosti, če ga je pravna oseba iz prvega odstavka prejšnjega člena s
soglasjem avtorja objavila in je mogoče upravičeno domnevati, da avtor ne
nasprotuje njegovi uporabi po prvem odstavku prejšnjega člena.
(2) Za osirotelo delo po prejšnjem odstavku je mogoče šteti
le:
-       
knjigo, revijo, časopis ali drugo besedilo, avdiovizualno delo in
fonogram ter drugo avtorsko delo, ki je njihov sestavni del ali je vanje
vključeno, iz zbirk javno dostopnih arhivov, knjižnic, muzejev, izobraževalnih
ustanov ali ustanov filmske ali avdio dediščine in
-       
avdiovizualno delo in fonogram ter drugo avtorsko delo, ki je njihov
sestavni del ali je vanje vključeno, ki ga je ustvarila javna RTV-organizacija
do vključno 31. decembra 2002 ali je bilo do tega datuma ustvarjeno po
njenem naročilu za izključno uporabo te ali druge javne RTV-organizacije v
koprodukciji in se nahaja v njenih arhivih.
(3) Če ima delo iz prejšnjega odstavka več kot enega avtorja,
je njegova uporaba v skladu s prvim odstavkom prejšnjega člena mogoča tudi
takrat, ko niti po skrbnem iskanju ni bilo mogoče opredeliti ali najti vseh
avtorjev, vendar so opredeljeni in najdeni avtorji uporabo dovolili.
Skrbno iskanje 
50.c člen 
(1) Skrbno iskanje se izvede za vsako delo iz prejšnjega
člena pred njegovo uporabo v dobri veri in s pregledom vsaj tistih virov, ki so
določeni v prilogi, ki je sestavni del tega zakona. Če obstajajo dokazi, iz
katerih se sklepa, da bi lahko pomembne informacije o avtorju našli v drugih
državah, se opravi tudi pregled virov informacij v teh drugih državah.
(2) Skrbno iskanje se izvede v državi članici Evropske unije,
v kateri je bilo delo prvič izdano, oziroma če ni bilo izdano, prvič priobčeno
javnosti.
(3) V primeru avdiovizualnega dela se skrbno iskanje izvede v
državi članici Evropske unije, v kateri ima producent svoj sedež ali stalno
prebivališče.
(4) V primeru dela, ki v državi članici Evropske unije ni
bilo izdano ali priobčeno javnosti, a ga je pravna oseba iz prvega odstavka
50.a člena tega zakona s soglasjem avtorja objavila, se skrbno iskanje izvede v
državi članici Evropske unije, v kateri ima ta pravna oseba sedež.
(5) Pravne osebe iz prvega odstavka 50.a člena tega zakona
lahko izvedbo skrbnega iskanja prenesejo na drugo osebo.
Evidenca skrbnega iskanja 
50.č člen 
(1) Pravne osebe iz prvega odstavka 50.a člena tega zakona
vodijo evidenco svojih skrbnih iskanj, v kateri hranijo:
-       
natančno oznako avtorskega dela, ki se po rezultatih skrbnega iskanja
šteje za osirotelo delo,
-       
podatke o načinu uporabe osirotelega dela,
-       
vsako spremembo statusa osirotelega dela po 50.d členu tega zakona in
-       
dokumente, iz katerih je razvidno, da je bilo skrbno iskanje izvedeno v
skladu s prejšnjim členom.
(2) Pravne osebe iz prvega odstavka 50.a člena tega zakona
ministrstvu, pristojnem za kulturo, po namenski aplikaciji brez odlašanja
pošljejo podatke iz prve, druge in tretje alineje prejšnjega odstavka in svoje
kontaktne podatke. Ministrstvo, pristojno za kulturo, takoj po prejemu teh
podatkov le-te po namenski aplikaciji posreduje v spletno podatkovno bazo
urada, pristojnega za usklajevanje na notranjem trgu Evropske unije.
(3) Skrbnega iskanja ni treba izvesti za avtorsko delo, ki je
v javno dostopni spletni podatkovni zbirki urada, pristojnega za usklajevanje
na notranjem trgu Evropske unije že vpisano kot osirotelo delo.
Konec statusa osirotelega dela in pravično nadomestilo 
50.d člen 
(1) Če je avtor dela, ki se po tem zakonu šteje za osirotelo
delo, najden ali opredeljen, pravne osebe iz prvega odstavka 50.a člena tega
zakona takoj, ko za to izvejo, to delo prenehajo uporabljati.
(2) Avtor osirotelega dela ima pravico do pravičnega
nadomestila za dotedanjo uporabo svojega dela, ki ga lahko zahteva od pravne
osebe iz prvega odstavka 50.a člena tega zakona, ki je njegovo delo
uporabljala.
(3) Pri določitvi višine pravičnega nadomestila se upoštevajo
stroški izvedbe skrbnega iskanja, stroški in prihodki, povezani z dajanjem
osirotelega dela na voljo javnosti, stroški reproduciranja in stroški
morebitnega oškodovanja imetnikov pravic. Upošteva se tudi javni interes na
področju kulture, kot ga določa zakon, ki ureja uresničevanje javnega interesa
za kulturo ter poslanstvo posameznega javnega zavoda oziroma javne agencije,
kot je določeno v njihovem ustanovitvenem aktu.
(4) Način izračuna višine pravičnega nadomestila iz drugega
odstavka tega člena in način njegovega plačila določi Vlada Republike Slovenije
na predlog ministra, pristojnega za kulturo.
Citati
51. člen
(1) Navajanje odlomkov objavljenega dela ali posamičnih
objavljenih del s področij fotografije, likovne umetnosti, arhitekture,
uporabne umetnosti, industrijskega oblikovanja in kartografije je prosto, če je
to potrebno z namenom ponazoritve, soočenja ali napotitve.
(2) V primerih iz prejšnjega odstavka je treba navesti vir in
avtorstvo dela, če je navedeno na uporabljenem delu.
Nebistvena pritiklina
52. člen
Tista objavljena dela, ki so nebistvena pritiklina glede na
siceršnjo namembnost nekega predmeta, so pri izkoriščanju tega predmeta v
prosti uporabi.
Proste predelave
53. člen
Predelava objavljenega dela je prosta:
1.     
če gre za privatno ali drugo lastno predelavo, ki ni namenjena in ni
dostopna javnosti;
2.     
če gre za predelavo v parodijo ali karikaturo, če to ne ustvari ali utegne
ustvariti zmede glede izvora dela;
3.     
če gre za predelavo v zvezi z dovoljeno uporabo, ki jo zahteva namen te
uporabe;
4.     
če gre za predelavo v zvezi z dovoljeno uporabo, pa je avtorjevo
nasprotovanje predelavi v nasprotju z načelom vestnosti in poštenja.
Baze podatkov
53.a člen
(1) Upravičeni uporabnik objavljene baze podatkov ali njenega
primerka lahko prosto reproducira ali predela to bazo, če je to potrebno zaradi
dostopa do njene vsebine in običajne uporabe te vsebine. Kadar je uporabnik
upravičen samo do dela baze podatkov, velja določba tega člena le za ta del. 
(2) Pogodbena določila, ki so v nasprotju s tem členom, so
nična.
Javna razstava ali prodaja umetniških del
54. člen
(1) Prireditelj javne razstave ali javne prodaje umetniških
del lahko prosto uporabi ta dela v zvezi s tem dogodkom v obsegu, ki je
potreben za njegovo promocijo, pod pogojem da tega ne stori z namenom doseganja
gospodarske koristi. 
(2) V primerih iz prejšnjega odstavka je treba navesti vir in
avtorstvo dela, če je navedeno na uporabljenem delu.
Dela na splošno dostopnih krajih
55. člen
(1) Dela, ki so trajno v parkih, na ulicah, na trgih ali na drugih
splošno dostopnih krajih, so v prosti uporabi.
(2) Uporaba iz prejšnjega odstavka se ne sme izvršiti v tridimenzionalni
obliki ali za isti namen kot prvotno delo ali vršiti za doseganje gospodarske
koristi.
(3) V primerih iz prvega odstavka tega člena je treba navesti
vir in avtorstvo dela, če je navedeno na uporabljenem delu.
Uradni postopki
56. člen
Uporaba dela je prosta, kadar je to nujno potrebno v
posamičnih konkretnih primerih zaradi izvajanja nalog javne varnosti ali
zagotovitve izvedbe katerih koli uradnih postopkov, kot so postopki v Državnem
zboru Republike Slovenije ali v Državnem svetu Republike Slovenije, sodni,
upravni in arbitražni postopki.
Preizkus naprav
57. člen
Obrati in trgovine, ki proizvajajo ali dajejo v promet fonograme
ali videograme, naprave za njihovo reproduciranje ali javno priobčitev ter
naprave za sprejem oddaj, lahko prosto reproducirajo in javno priobčujejo dela
v obsegu, ki je potreben, da se preizkusi njihovo delovanje pri proizvodnji ali
pri prodaji.
5. oddelek
ČASOVNE OMEJITVE AVTORSKE PRAVICE
Učinek preteka rokov
58. člen
S pretekom rokov trajanja avtorske pravice, ki so določeni v
tem oddelku, avtorsko delo ni več avtorskopravno varovano.
Splošna določba
59. člen
Avtorska pravica traja za avtorjevega življenja in 70 let po
njegovi smrti, če ni s tem zakonom drugače določeno.
Soavtorji
60. člen
(1) Kadar je delo ustvarilo več avtorjev, se rok trajanja iz prejšnjega
člena računa od smrti soavtorja, ki je umrl zadnji.
(2) Če sta pri glasbenem delu z besedilom glasba in besedilo
ustvarjena posebej za to glasbeno delo z besedilom z namenom, da se uporabita
skupaj, varstvo glasbenega dela z besedilom preneha 70 let po smrti zadnjega
preživelega avtorja glasbe ali avtorja besedila, ne glede na to, ali sta
določena kot soavtorja.
Anonimna in psevdonimna dela
61. člen
(1) Avtorska pravica na anonimnih in psevdonimnih delih traja
70 let po zakoniti objavi dela.
(2) Če psevdonim ne dovoljuje nobenega dvoma o tem, kdo je
avtor, ali če avtor med rokom iz prejšnjega odstavka odkrije svojo identiteto,
velja rok iz 59. člena tega zakona.
Kolektivna dela
62. člen
Avtorska pravica na kolektivnih delih traja 70 let po
zakoniti objavi dela.
Poseben rok za določena neobjavljena dela
63. člen
Kadar rok po tem zakonu ne teče od smrti avtorja ali avtorjev
in delo ni bilo zakonito objavljeno v 70 letih od njegove stvaritve, preneha
avtorska pravica z zadnje navedenim rokom.
Nadaljevana dela
64. člen
Kadar se po tem zakonu rok trajanja računa po dnevu zakonite
objave dela in je delo objavljeno v zvezkih, delih, nadaljevanjih, izdajah ali
nanizankah, se rok trajanja računa za vsako od teh sestavin posebej.
Zbirke
65. člen
(1) Nebistvene spremembe pri izbiri, uskladitvi ali
razporeditvi vsebine zbirke ne podaljšajo trajanja avtorske pravice na zbirki.
(2) Nebistvene spremembe iz prejšnjega odstavka so dodatki,
izbrisi ali predrugačenja pri izbiri ali razporeditvi vsebine zbirke, potrebni
za nadaljevanje njenega poslovanja na način, kot ga je predvidel njen avtor.
Pravica skesanja
66. člen
Pravica skesanja traja, dokler živi avtor.
Začetek teka rokov
67. člen
Roki iz tega oddelka zakona začnejo teči prvega januarja tistega
leta, ki sledi letu njihovega začetnega dogodka.
Tretje poglavje
AVTORSKA PRAVICA V PRAVNEM PROMETU
1. oddelek
SPLOŠNE DOLOČBE
Dedovanje avtorske pravice
68. člen
Avtorska pravica kot celota, razen pravice skesanja, je predmet
dedovanja.
Neprenosljivost avtorske pravice kot celote
69. člen
Avtorska pravica kot celota ni prenosljiva.
Prenos posamičnih avtorskih pravic
70. člen
(1) Avtor ne more prenesti na druge osebe moralnih avtorskih
pravic.
(2) Avtor lahko s pogodbo ali drugim pravnim poslom prenese
na druge osebe posamične materialne avtorske pravice in druge pravice avtorja, če
ni s tem zakonom drugače določeno.
Izvršba
71. člen
(1) Na avtorsko pravico, na nedokončana dela in na neobjavljene
izvirnike ni mogoče seči s prisilno izvršbo.
(2) S prisilno izvršbo je mogoče seči samo na premoženjske
koristi, ki izvirajo iz avtorske pravice.
Legitimacija
72. člen
(1) Pravice, ki jih ta zakon priznava avtorju, vključno s pravico
do uveljavljanja sodnega varstva, pripadajo drugemu imetniku avtorske pravice v
obsegu, v katerem so z zakonom ali pravnim poslom prenesene nanj, če ni s tem
zakonom drugače določeno.
(2) Aktivno legitimacijo za uveljavljanje varstva pravic
svojih članov pred sodišči in drugimi organi imajo tudi kolektivne
organizacije, sindikalne organizacije ter poklicna združenja, ustanovljena za
varstvo avtorske in sorodnih pravic. O postopkih morajo prizadetim članom dati
račun.
2. oddelek
SPLOŠNI DEL AVTORSKEGA POGODBENEGA PRAVA
Obseg prenosa
73. člen
Prenos posamičnih materialnih avtorskih pravic ali posamičnih
drugih pravic avtorja je lahko vsebinsko, prostorsko ali časovno omejen.
Izključni in neizključni prenos
74. člen
(1) Neizključni prenos upravičuje imetnika, da na dogovorjeni
način uporablja delo poleg avtorja ali drugih imetnikov.
(2) Izključni prenos upravičuje imetnika, da na dogovorjeni način
uporablja delo ob izključitvi avtorja in vseh drugih oseb.
(3) Neizključni prenos, ki ga je avtor sklenil pred
sklenitvijo izključnega prenosa, učinkuje do imetnika izključnih pravic, če ni
med avtorjem in imetnikom neizključnih pravic drugače dogovorjeno.
Domneve glede obsega prenosa
75. člen
(1) Če ni z zakonom ali s pogodbo drugače določeno se šteje,
da je bil dogovorjen neizključni prenos, da velja samo za Republiko Slovenijo
in da velja za čas, ki je običajen za to vrsto del.
(2) Če ni določeno, katere posamične pravice ali kakšen obseg
določene pravice se prenaša, se šteje, da so prenesene tiste pravice in v takem
obsegu, kot je bistven za dosego namena pogodbe.
Pravilo ločenih prenosov
76. člen
(1) Prenos posamične materialne avtorske pravice ali posamične
druge pravice avtorja ne vpliva na prenos drugih pravic, če ni s tem zakonom
ali s pogodbo drugače določeno.
(2) Pri prenosu pravice reproduciranja dela (23. člen) se ne
prenese tudi pravica do njegove shranitve v elektronski obliki in pravica do
njegovega tonskega ali vizualnega snemanja, če ni z zakonom ali s pogodbo drugače
določeno.
(3) Pri prenosu pravice distribuiranja primerkov dela (24. člen)
se ne prenese tudi pravica do njihovega uvoza, če ni z zakonom ali s pogodbo
drugače določeno.
(4) Pri prenosu pravice dajanja v najem (25. člen) fonogramov
ali videogramov z avtorskim delom avtor obdrži pravico do primernega
nadomestila za vsakokratno dajanje v najem. Tej pravici se avtor ne more
odpovedati.
Domneve o skupnem prenosu
77. člen
(1) Pri prenosu pravice reproduciranja dela (23. člen) se šteje,
da je bila prenesena tudi pravica distribuiranja (24. člen) primerkov tega
dela, razen do njihovega uvoza, če ni s pogodbo drugače določeno.
(2) Pri prenosu pravice radiodifuznega oddajanja dela (30. člen)
se šteje, da je bila na RTV organizacijo prenesena tudi pravica
1.     
do posnetkov dela, če jih posname z lastnimi sredstvi in za lastne
oddaje, če jih oddaja le enkrat in če jih najkasneje en mesec po oddajanju zbriše
(efemerni posnetki); in
2.     
do izročitve efemernih posnetkov javnemu arhivu, če imajo izredno
dokumentarno vrednost. O tem mora RTV organizacija nemudoma obvestiti avtorja.
Nadaljnji prenos
78. člen
(1) Imetnik, na katerega je bila prenesena materialna avtorska
pravica ali druga pravica avtorja, ne more brez dovoljenja avtorja te pravice
prenesti naprej na tretje osebe, če ni s pogodbo drugače določeno.
(2) Dovoljenje iz prejšnjega odstavka ni potrebno, če je nadaljnji
prenos pravice posledica statusnih sprememb imetnika, njegovega stečaja ali
redne likvidacije.
(3) Če je na podlagi zakona ali pogodbe nadaljnji prenos dopusten
brez dovoljenja avtorja, odgovarjata prejšnji in novi imetnik solidarno za
avtorjeve zahtevke.
Ničnost
79. člen
Nično je določilo, s katerim avtor prenaša na drugo osebo:
1.     
avtorsko pravico kot celoto;
2.     
moralne avtorske pravice;
3.     
materialne avtorske pravice na vseh svojih prihodnjih delih;
4.     
materialne avtorske pravice za neznane oblike uporabe svojega dela.
Obličnost
80. člen
(1) Pravni posli, s katerimi se prenašajo materialne avtorske
pravice ali druge pravice avtorja ali dajejo dovoljenja, morajo biti v pisni
obliki, če ni z zakonom drugače določeno.
(2) Ob kršitvi prejšnjega odstavka se sporne ali nejasne določbe
posla razlagajo v korist avtorja.
Avtorski honorar in nadomestilo
81. člen
(1) Če avtorski honorar ali nadomestilo ni bilo določeno, se
določi po običajnih plačilih za določeno vrsto del, po obsegu in trajanju
uporabe ter glede na druge okoliščine primera.
(2) Če se z uporabo avtorskega dela doseže dobiček, ki je očitno
v nesorazmerju z dogovorjenim ali določenim honorarjem ali nadomestilom, lahko
avtor zahteva spremembo pogodbe tako, da se mu določi pravičnejši delež pri
dohodku.
(3) Pravici iz prejšnjega odstavka se avtor ne more odpovedati.
Evidenca dohodka
82. člen
(1) Če je honorar ali nadomestilo dogovorjeno ali določeno v
odvisnosti od ustvarjenega dohodka pri uporabi dela, mora uporabnik dela voditi
ustrezne knjige ali drugo evidenco, iz katere je mogoče ugotoviti, kakšen
dohodek je bil ustvarjen.
(2) Uporabnik dela mora omogočiti avtorju vpogled v evidenco
iz prejšnjega odstavka in mu pošiljati ustrezna poročila o ustvarjenem dohodku,
oboje v običajnih rokih in v potrebnem obsegu.
Preklic materialne avtorske pravice
83. člen
(1) Avtor lahko prekliče materialno avtorsko pravico, če jo
njen izključni imetnik izvršuje v nezadostni meri ali sploh ne in so zaradi
tega avtorjevi upravičeni interesi znatno prizadeti. Avtor preklica ne more
uveljaviti, če vzroki za neizvrševanje ali nezadostno izvrševanje pretežno
izvirajo iz njegove sfere.
(2) Preklica iz prejšnjega odstavka ni mogoče uveljaviti pred
potekom dveh let od prenosa materialne avtorske pravice na delu. Pri prispevku
za dnevni časopis znaša ta rok tri mesece, za drug periodični tisk pa eno leto.
(3) Avtor lahko uveljavi preklic po tem členu samo, če ponudi
imetniku primeren dodatni rok za zadostno izvrševanje pravice.
(4) Z uveljavitvijo preklica materialna avtorska pravica imetnika
ugasne.
(5) Avtor se preklicu po tem členu ne more odpovedati.
(6) Če to zahteva pravičnost, mora avtor povrniti imetniku primerno
odškodnino.
Kolektivne avtorske pogodbe
84. člen
Organizacije avtorjev posameznih kategorij avtorskih del in
uporabniki ali združenja uporabnikov teh del lahko v skladu s tem zakonom:
1.     
določijo splošne pogoje za uporabo avtorskih del;
2.     
sklenejo tarifne sporazume.
3. oddelek
POSEBNI DEL AVTORSKEGA POGODBENEGA PRAVA
1. pododdelek
ZALOŽNIŠKA POGODBA
Pojem
85. člen
(1) Z založniško pogodbo se avtor zaveže prenesti na založnika
pravico reproduciranja svojega dela v obliki tiskanja in pravico distribuiranja
primerkov dela, založnik pa se zaveže, da mu bo za to plačal honorar ter delo
reproduciral in distribuiral.
(2) Založniška pogodba glede določenega dela lahko vsebuje tudi
dogovor o klubski izdaji, žepni knjigi, periodični izdaji v nadaljevanjih,
prenosu pravice prevajanja itd.
Pravice zastopnika
86. člen
Avtorjev zastopnik sme skleniti založniško pogodbo samo za
tista dela, ki so izrecno navedena v njegovem pooblastilu. 
Vsebina pogodbe
87. člen
(1) Založniška pogodba mora navajati zlasti vrsto prenosa pravic,
obseg in trajanje prenosa pravic, območje veljavnosti pravic, rok za izdajo
dela in avtorski honorar.
(2) Če je honorar dogovorjen v odstotku od maloprodajne cene
prodanih primerkov dela, mora biti v založniški pogodbi določeno njihovo
najmanjše število pri prvi izdaji. Ta določba ni potrebna, če pogodba določa
najmanjši honorar, ki ga je dolžan založnik plačati ne glede na število prodanih
primerkov.
(3) Če je honorar dogovorjen v pavšalnem znesku, mora biti v
založniški pogodbi določena skupna naklada. Če ta ni določena in če ne izhaja
iz namena pogodbe, splošnih pogojev ali običajev kaj drugega, lahko založnik
reproducira in distribuira največ 500 primerkov dela.
Domneva izključnosti prenosa
88. člen
(1) Dokler velja založniška pogodba, avtor ne more prenesti
pravice reproduciranja in pravice distribuiranja v istem jeziku drugim osebam, če
ni s pogodbo drugače določeno.
(2) Pravico reproduciranja in distribuiranja časniških člankov
lahko avtor prenese hkrati več uporabnikom, če ni s pogodbo drugače določeno.
Prednostna pravica založnika
89. člen
(1) Založnik, ki je pridobil pravico do izdaje dela v knjižni
obliki, ima med enakimi ponudniki prednostno pravico do izdaje tega dela v
elektronski obliki.
(2) Prednostna pravica založnika po prejšnjem odstavku traja
tri leta od dogovorjenega roka za izdajo knjižnega dela. Založnik se mora pisno
izjaviti o avtorjevi pisni ponudbi v 30 dneh od njenega prejema.
Izboljšave dela
90. člen
Če ni z založniško pogodbo drugače določeno, je založnik dolžan
za nove izdaje avtorskega dela omogočiti avtorju, da dela izboljša ali
spremeni; pogoj pa je, da to ne pomeni za založnika pretiranih stroškov in ne
spreminja narave dela.
Uničenje dela zaradi višje sile
91. člen
(1) Če je delo uničeno zaradi višje sile po izročitvi založniku,
ima avtor pravico do honorarja, ki bi mu pripadal, če bi bilo delo izdano.
(2) Če je zaradi višje sile uničena celotna pripravljena izdaja,
preden je bila dana v promet, ima založnik pravico pripraviti novo izdajo,
avtorju pa pripada honorar samo za uničeno izdajo.
(3) Če je zaradi višje sile uničen del pripravljene izdaje, preden
je bil dan v promet, ima založnik pravico, da brez plačila honorarja razmnoži
samo toliko primerkov, kolikor jih je bilo uničenih.
Prenehanje pogodbe
92. člen
(1) Založniška pogodba preneha:
1.     
če avtor umre pred dokončanjem avtorskega dela;
2.     
če je izčrpana naklada vseh dogovorjenih izdaj;
3.     
če je potekel rok trajanja pogodbe;
4.     
v drugih primerih, določenih s pogodbo ali zakonom.
(2) Avtor lahko odstopi od založniške pogodbe, če se založnik
potem, ko je izčrpana ena izdaja, ne loti nove dogovorjene izdaje v treh letih
od dneva, ko je avtor to zahteval, razen če ni s pogodbo drugače določeno.
(3) Šteje se, da je po prejšnjih odstavkih izdaja izčrpana, če
je število neprodanih primerkov manjše od 5 % celotne izdaje, v vsakem primeru
pa, če je manjše od 100 primerkov.
(4) Če založnik ne izda dela v dogovorjenem roku, lahko avtor
odstopi od pogodbe in zahteva odškodnino, poleg tega pa lahko obdrži prejeti
honorar oziroma zahteva plačilo dogovorjenega honorarja.
(5) Če rok za izdajo dela ni določen v pogodbi, je založnik
dolžan delo izdati v primernem roku, najpozneje pa v enem letu od dneva izročitve
dela.
Izjema od obličnosti
93. člen
Določbe tega zakona o pisni obliki avtorskih pogodb ne veljajo
za pogodbo o objavi člankov, risb ali zapiskov v časnikih, revijah in drugem
periodičnem tisku.
Uničenje primerkov
94. člen
(1) Če namerava založnik v času treh let od dogovorjene izdaje
dela, če v pogodbi ni določen daljši rok, neprodane primerke dela prodati kot
papir za predelavo, jih je dolžan najprej ponuditi avtorju, da jih odkupi, in
sicer po ceni, ki bi jo dobil, če bi jih prodal kot papir za predelavo.
(2) Če avtor ne odkupi ponujenih primerkov dela ali jih odkupi
deloma, lahko založnik preostale primerke dela proda kot papir za predelavo.
2. pododdelek
POGODBA O IZVEDBI
Pojem
95. člen
S pogodbo o izvedbi se avtor zaveže prenesti uporabniku pravico
javnega recitiranja, javne izvedbe ali javne uprizoritve svojega dela,
uporabnik pa se zaveže, da bo avtorju za to plačal honorar ter delo recitiral,
izvedel ali uprizoril.
Vsebina pogodbe
96. člen
Pogodba o izvedbi mora navajati zlasti vrsto prenosa pravic,
obseg in trajanje prenosa pravic, območje veljavnosti pravic, rok za izvedbo
dela in avtorski honorar.
Obveznosti uporabnika
97. člen
Uporabnik je dolžan omogočiti avtorju ogled izvedbe dela,
poskrbeti za primerne tehnične pogoje izvedbe ter avtorju poslati spored, druge
tiskane publikacije in javne kritike izvedbe, če ni s pogodbo drugače določeno.
Odstop od pogodbe
98. člen
Če uporabnik ne izvede dela v dogovorjenem roku, lahko avtor
odstopi od pogodbe in terja odškodnino, poleg tega pa lahko obdrži prejeti
honorar oziroma zahteva plačilo dogovorjenega honorarja.
3. pododdelek
POGODBA O NAROČILU AVTORSKEGA DELA
Naročeno avtorsko delo
99. člen
(1) Z avtorsko pogodbo o naročilu dela se avtor zaveže ustvariti
določeno delo in ga izročiti naročniku, naročnik pa se zaveže, da mu bo za to
plačal honorar.
(2) Naročnik lahko nadzoruje posel in daje navodila, če s tem
ne posega v avtorjevo svobodo znanstvenega in umetniškega ustvarjanja.
(3) Avtor obdrži avtorsko pravico na naročenem delu, razen
pravice distribuiranja, če ni s tem zakonom ali s pogodbo drugače določeno.
(4) Za avtorsko pogodbo o naročilu dela se uporabljajo določbe
o podjemniški pogodbi, če ni s tem zakonom drugače določeno.
Kolektivno avtorsko delo
100. člen
(1) Kolektivno avtorsko delo je delo, ki je ustvarjeno na
pobudo in v organizaciji fizične ali pravne osebe (naročnik), ob sodelovanju
velikega števila soavtorjev in se objavi ter uporablja pod imenom naročnika
(npr. enciklopedije, zborniki).
(2) Za ustvaritev kolektivnega dela se sklene posebna pogodba.
Če niso izpolnjeni pogoji iz prejšnjega odstavka, je ta pogodba nična.
(3) Šteje se, da so materialne avtorske pravice in druge pravice
avtorjev na kolektivnem delu izključno in neomejeno prenesene na naročnika, če
ni s pogodbo drugače določeno.
4. pododdelek
DELOVNO RAZMERJE
Avtorsko delo iz delovnega razmerja
101. člen
(1) Kadar avtorsko delo ustvari delojemalec pri izpolnjevanju
svojih obveznosti ali po navodilih delodajalca (avtorsko delo iz delovnega
razmerja), se šteje, da so materialne avtorske pravice in druge pravice avtorja
na tem delu izključno prenesene na delodajalca za deset let od dokončanja dela,
če ni s pogodbo drugače določeno.
(2) Po preteku roka iz prejšnjega odstavka pripadejo pravice
iz prejšnjega odstavka delojemalcu, s tem da delodajalec lahko zahteva njihov
ponovni izključni prenos proti plačilu primernega nadomestila.
Posebne pravice
102. člen
Ne glede na določbe prejšnjega člena
1.     
obdrži delojemalec izključno pravico, da uporablja avtorsko delo iz
delovnega razmerja v okviru svojih zbranih del;
2.     
se šteje, da so materialne avtorske pravice in druge pravice avtorja na
bazi podatkov in kolektivnem delu izključno in neomejeno prenesene na
delodajalca, če ni s pogodbo drugače določeno.
Četrto poglavje
POSEBNE DOLOČBE O AVTORSKIH DELIH
1. oddelek
AVDIOVIZUALNA DELA
Pojem
103. člen
Avdiovizualna dela po tem zakonu so kinematografski, televizijski,
risani filmi, kratki glasbeni videofilmi, reklamni in dokumentarni filmi ter
druga avdiovizualna dela, izražena v obliki zaporedja povezanih gibljivih slik,
z zvokom ali brez, ne glede na vrsto nosilca, na katerem so vsebovana.
Pravica avdiovizualne priredbe
104. člen
(1) Pravica avdiovizualne priredbe je izključna pravica, da
se prvotno delo predela ali vključi v avdiovizualno delo.
(2) S sklenitvijo pogodbe o avdiovizualni priredbi se šteje,
da je avtor prvotnega dela izključno in neomejeno prenesel na filmskega
producenta pravico predelave in vključitve prvotnega dela v avdiovizualno delo,
svoje materialne avtorske pravice in druge pravice avtorja na tem
avdiovizualnem delu, njegovem prevodu, njegovih avdiovizualnih predelavah ali
na fotografijah, nastalih v zvezi s produkcijo avdiovizualnega dela, če ni s
pogodbo drugače določeno.
(3) Ne glede na določbe prejšnjega odstavka obdrži avtor
prvotnega dela:
1.     
izključno pravico do nadaljnje predelave avdiovizualnega dela v kakšno
drugo umetniško obliko;
2.     
izključno pravico do nove avdiovizualne priredbe prvotnega dela, vendar
po preteku desetih let od sklenitve pogodbe iz prejšnjega odstavka;
3.     
pravico do primernega nadomestila od filmskega producenta za vsakokratno
dajanje v najem videogramov avdiovizualnega dela.
(4) Avtor prvotnega dela se ne more odpovedati pravicam iz
prejšnjega odstavka.
Soavtorji avdiovizualnega dela
105. člen
(1) Za soavtorje audiovizualnega dela veljajo:
1.     
avtor priredbe, 
2.     
pisec scenarija, 
3.     
avtor dialogov, 
4.     
direktor fotografije, 
5.     
glavni režiser, 
6.     
skladatelj filmske glasbe, ki je posebej ustvarjena za uporabo v tem
delu. 
(2) Pri avdiovizualnem delu, pri katerem je animacija bistven
element, velja za soavtorja takega dela tudi glavni animator.
Avtorji prispevkov k avdiovizualnem delu
106. člen
Animator in skladatelj glasbe, ki ne veljata za soavtorja avdiovizualnega
dela po prejšnjem členu, scenograf, kostumograf, slikar mask in montažer imajo
avtorske pravice na svojih prispevkih k avdiovizualnem delu (avtorji
prispevkov).
Pogodba o filmski produkciji
107. člen
(1) Razmerja filmskega producenta do soavtorjev
avdiovizualnega dela in avtorjev prispevkov ter razmerja med samimi avtorji se urejajo
s pogodbo o filmski produkciji, ki se v skladu s tem zakonom sklene v pisni
obliki.
(2) S sklenitvijo pogodbe o filmski produkciji se šteje, da
so soavtorji izključno in neomejeno prenesli na filmskega producenta vse svoje
materialne avtorske pravice in druge pravice avtorja na avdiovizualnem delu,
njegovem prevodu, njegovih avdiovizualnih predelavah ali pri tem delu nastalih fotografijah,
če ni s pogodbo drugače določeno.
(3) S sklenitvijo pogodbe o filmski produkciji se šteje, da
so avtorji prispevkov izključno in neomejeno prenesli na filmskega producenta
pravico do uporabe svojih prispevkov za dokončanje avdiovizualnega dela.
(4) Ne glede na določbe prejšnjih odstavkov obdržijo:
1.     
soavtorji izključno pravico do nadaljnje predelave avdiovizualnega dela
v kakšno drugo umetniško obliko;
2.     
avtorji prispevkov pravico, da svoje prispevke k avdiovizualnem delu
posebej uporabljajo, če niso s tem prizadete pravice filmskega producenta;
3.     
soavtorji pravico do primernega nadomestila od filmskega producenta za
vsakokratno dajanje v najem videogramov avdiovizualnega dela.
(5) Soavtorji in avtorji prispevkov se ne morejo odpovedati pravicam
iz prejšnjega odstavka.
Avtorski honorar
108. člen
(1) Soavtorjem avdiovizualnega dela pripada avtorski honorar
ločeno za vsako preneseno materialno avtorsko pravico ali drugo pravico
avtorja.
(2) Filmski producent mora najmanj enkrat letno pošiljati
soavtorjem avdiovizualnega dela poročilo o ustvarjenem dohodku, in sicer ločeno
za vsako dovoljeno vrsto uporabe dela.
Dokončanje avdiovizualnega dela
109. člen
(1) Avdiovizualno delo se šteje za dokončano, ko je v skladu
s sporazumom med glavnim režiserjem in filmskim producentom končana prva
standardna kopija dela, ki je predmet pogodbe.
(2) Matrica kopije iz prejšnjega odstavka se ne sme uničiti.
(3) Spremembe kopije avdiovizualnega dela iz prvega odstavka
tega člena so možne le po predhodnem soglasju glavnega režiserja in filmskega
producenta.
(4) Če kateri od soavtorjev ali avtorjev prispevkov noče končati
svojega prispevka k avdiovizualnemu delu ali če zaradi višje sile tega ne more
storiti, se ne more upreti, da že dani prispevek ne bi bil uporabljen za
njegovo dokončanje. Tak avtor uživa za že dani prispevek ustrezne avtorske pravice.
Odstop od pogodbe
110. člen
(1) Če filmski producent ne konča avdiovizualnega dela v
petih letih od sklenitve pogodbe o filmski produkciji ali če ne distribuira končanega
avdiovizualnega dela v enem letu od njegovega dokončanja, lahko soavtorji
odstopijo od pogodbe, razen če je bil dogovorjen kakšen drug rok.
(2) V primeru iz prejšnjega odstavka soavtorji in avtorji prispevkov
obdržijo pravico do plačila honorarja.
2. oddelek
RAČUNALNIŠKI PROGRAMI
Pojem
111. člen
(1) Računalniški programi po tem zakonu so programi v vsaki
izrazni obliki, vključno s pripravljalnim gradivom za njihovo izdelavo.
(2) Ideje in načela, ki so osnova nekemu elementu računalniškega
programa, vključno s tistimi, ki so osnova njegovim vmesnikom, ne uživajo
varstva.
(3) Računalniški programi uživajo varstvo, če so individualna
dela v tem smislu, da pomenijo lastno intelektualno stvaritev njihovega
avtorja.
Delovno razmerje in avtorska pogodba
112. člen
Kadar računalniški program ustvari delojemalec pri
izpolnjevanju svojih obveznosti ali po navodilih delodajalca, ali ga ustvari
avtor po avtorski pogodbi o naročilu, se šteje, da so materialne avtorske
pravice in druge pravice avtorja na tem programu izključno in neomejeno
prenesene na delodajalca ali naročnika, če ni s pogodbo drugače določeno.
Pravice avtorja
113. člen
(1) Če ni v 114. in 115. členu tega zakona drugače določeno,
ima avtor računalniškega programa zlasti izključno pravico do:
1.     
reproduciranja sestavnih delov ali celotnega računalniškega programa, ne
glede na to, ali je začasno ali trajno ter s katerim sredstvom in v kateri
obliki. Če je za nalaganje, prikazovanje, izvajanje, prenašanje ali
shranjevanje računalniškega programa potrebno njegovo reproduciranje, je za ta ravnanja
potrebno dovoljenje avtorja;
2.     
prevoda, prilagoditve, priredbe ali kakšne drugačne predelave računalniškega
programa ter reproduciranja rezultatov teh predelav, vendar brez poseganja v
pravice tistega, ki je predelave opravil;
3.     
distribuiranja izvirnika računalniškega programa ali njegovih primerkov
v katerikoli obliki, vključno z njegovim dajanjem v najem.
(2) Avtor lahko prenese pravice iz prejšnjega odstavka na
tretje osebe tudi z licenčno pogodbo. 
Vsebinske omejitve avtorjevih pravic
114. člen
(1) Če ni v pogodbi drugače določeno, lahko zakoniti pridobitelj
računalniškega programa izvrši dejanja iz 1. in 2. točke prejšnjega člena,
vključno z odpravo napak, brez dovoljenja avtorja, če je to potrebno zaradi
uporabe računalniškega programa v skladu z njegovim namenom.
(2) Upravičeni uporabnik računalniškega programa lahko brez
dovoljenja avtorja reproducira največ dva varnostna primerka programa, če je to
potrebno zaradi njegove uporabe.
(3) Upravičeni uporabnik primerka računalniškega programa lahko
brez dovoljenja avtorja opazuje, proučuje ali testira delovanje programa zato,
da dožene ideje in načela, ki so osnova kateremukoli elementu programa, če to
stori pri njegovem nalaganju, prikazovanju, izvajanju, prenašanju ali shranjevanju,
do katerih je upravičen.
(4) Za računalniške programe ne veljajo določbe tega zakona o
pravici skesanja (20. člen) ter o privatnem ali drugem lastnem reproduciranju
(37. do 39. člen in 50. člen). Računalniških programov ni mogoče javno posojati
(36. člen), če ni s pogodbo z avtorjem drugače določeno.
(5) Pogodbena določila, ki so v nasprotju z drugim in tretjim
odstavkom tega člena, so nična.
Dekompiliranje
115. člen
(1) Za reproduciranje kode ali prevod kodne oblike računalniškega
programa v smislu 1. in 2. točke 113. člena tega zakona ni potrebno dovoljenje
avtorja, če je to nujno potrebno za pridobitev informacij, potrebnih za
doseganje interoperabilnosti neodvisno ustvarjenega računalniškega programa z
drugimi programi ali s strojno opremo, če so izpolnjeni naslednji pogoji:
1.     
da ta dejanja izvrši pridobitelj licence ali drugi upravičeni uporabnik
ali v njihovem imenu za to pooblaščena oseba;
2.     
da informacije, potrebne za doseganje interoperabilnosti, niso bile
predhodno brez nadaljnjega dostopne osebam iz prejšnje točke; in
3.     
da so ta dejanja omejena zgolj na tiste dele prvotnega programa, ki so
potrebni za doseganje interoperabilnosti.
(2) Prepovedano je, da bi se informacije, pridobljene z uporabo
prejšnjega odstavka:
1.     
uporabile za drug namen kot za doseganje interoperabilnosti neodvisno
ustvarjenega računalniškega programa;
2.     
odstopile tretjim osebam, razen kadar bi bilo to potrebno za doseganje
interoperabilnosti neodvisno ustvarjenega računalniškega programa; ali
3.     
uporabile za razvijanje, proizvodnjo ali trženje drugega računalniškega
programa, ki je v svojem izrazu bistveno podoben, ali uporabile za katerokoli
drugo dejanje, s katerim se krši avtorska pravica.
(3) Določb tega člena ni mogoče razlagati v smeri, po kateri
bi ga bilo dopustno uporabiti na način, ki bi v nerazumni meri prizadel
avtorjeve zakonite interese ali bi bil v nasprotju z normalno uporabo računalniškega
programa.
(4) Pogodbena določila, ki so v nasprotju s tem členom, so nična.
Posebno varstvo
116. člen
Za kršitev avtorske pravice na računalniškem programu se štejeta
tudi naslednji dejanji osebe:
1.     
vsako distribuiranje primerka računalniškega programa, za katerega ve
ali bi lahko domnevala, da je nedovoljeni primerek; ali
2.     
posest primerka računalniškega programa za gospodarske namene, za
katerega ve ali bi lahko domnevala, da je nedovoljeni primerek.
Uporaba drugih pravnih ureditev
117. člen
Določbe tega oddelka ne posegajo na veljavnost drugih pravnih
ureditev o računalniških programih, kot npr. predpisov o patentu, blagovni
znamki, varstvu konkurence, poslovni tajnosti, varstvu polvodnikov in
pogodbenih obveznostih.
Peto poglavje
SORODNE PRAVICE
1. oddelek
PRAVICE IZVAJALCEV
Pojem
118. člen
(1) "Izvajalci" pomenijo igralce, pevce,
glasbenike, plesalce in druge osebe, ki igrajo, pojejo, podajajo, deklamirajo,
nastopajo, interpretirajo ali drugače izvajajo avtorska ali folklorna dela.
(2) Za izvajalce po prejšnjem odstavku se štejejo tudi režiserji
dramskih predstav, dirigenti orkestrov, vodje pevskih zborov, oblikovalci tona
ter varietejski in cirkuški umetniki.
Zastopnik skupine izvajalcev
119. člen
(1) Izvajalci, ki sodelujejo pri izvedbi v skupini, kot npr. člani
orkestra, zbora, plesnega ali igralskega ansambla ali drugačne skupine, so dolžni
pooblastiti enega izmed članov kot svojega zastopnika za dajanje dovoljenj,
potrebnih za izvedbo.
(2) Pooblastilo mora biti dano v pisni obliki in je veljavno,
če je doseženo soglasje večine vseh izvajalcev, ki so člani ansambla.
(3) Določbe prejšnjih dveh odstavkov ne veljajo za dirigente,
soliste in režiserje dramskih predstav.
Moralne pravice izvajalcev
120. člen
(1) Izključna pravica izvajalcev, da se pri objavi izvedbe navede
njihovo ime ali kakšna druga njihova oznaka, pripada:
1.     
pri izvedbah individualnih izvajalcev – tem izvajalcem;
2.     
pri izvedbah skupin izvajalcev – skupini kot celoti, umetniškim vodjem
in solistom.
(2) Izvajalci imajo izključno pravico, da se uprejo skazitvi in
vsakemu drugemu posegu v njihovo izvedbo ali vsaki uporabi njihove izvedbe, če
bi ta poseg ali ta uporaba lahko okrnila njihovo osebnost.
Materialne pravice izvajalcev
121. člen
Izvajalec ima izključno pravico: 
1.     
snemanja svoje žive izvedbe; 
2.     
reproduciranja fonogramov in videogramov s svojo izvedbo; 
3.     
javnega prenašanja svoje žive izvedbe; 
4.     
radiodifuznega oddajanja svoje žive izvedbe; 
5.     
dajanja na voljo javnosti fonogramov in videogramov s svojo izvedbo; 
6.     
distribuiranja fonogramov in videogramov s svojo izvedbo; 
7.     
dajanja v najem fonogramov in videogramov s svojo izvedbo.
Pravica do nadomestila pri javni priobčitvi fonograma
122. člen
Izvajalec ima pravico do deleža na nadomestilu, ki ga prejme
proizvajalec fonograma za javno priobčitev fonograma z njegovo izvedbo.
Preklic pogodbe o prenosu pravic
122.a člen
(1) Če izvajalec zahteva preklic pogodbe o prenosu
materialnih pravic po 83. členu tega zakona, ker proizvajalec fonogramov v 50
letih od zakonite izdaje fonograma ali, če ta ni bil izdan, v 50 letih od njegove
zakonite priobčitve javnosti ni v zadostni količini ponudil primerkov
fonogramov za prodajo ali jih po žici ali brezžično ni naredil dostopne
javnosti na način, ki omogoča posameznikom dostop do njih s kraja in v času, ki
ju sami izberejo, znaša dodatni rok iz tretjega odstavka 83. člena tega zakona
eno leto.
(2) Če proizvajalec fonogramov v roku iz prejšnjega odstavka
ne izvede obeh načinov izkoriščanja, lahko izvajalec uveljavi preklic pogodbe o
prenosu materialnih pravic.
Dodatno letno nadomestilo
122.b člen
(1) Izvajalec, ki ima po pogodbi o prenosu materialnih pravic
na proizvajalca fonogramov pravico zahtevati nadomestilo v enkratnem znesku,
ima pravico do dodatnega letnega nadomestila od proizvajalca fonograma za vsako
polno leto po izteku 50. leta od zakonite izdaje fonograma ali, če ta ni bil
izdan, po izteku 50. leta od njegove zakonite priobčitve javnosti. Pravici do
tega nadomestila se izvajalec ne more odpovedati.
(2) Skupni znesek, ki ga mora proizvajalec fonogramov
nameniti za plačilo letnega dodatnega nadomestila iz prejšnjega odstavka, znaša
20  % prihodkov, ki jih je prejel
v letu pred letom, za katero se zagotovi navedeno nadomestilo, za
reproduciranje, distribuiranje in dajanje na voljo javnosti fonogramov, po
izteku 50. leta od zakonite izdaje fonograma ali, če ta ni bil izdan, po izteku
50. leta od njegove zakonite priobčitve javnosti.
(3) Proizvajalci fonogramov posredujejo izvajalcem, ki so
upravičeni do dodatnega letnega nadomestila iz prvega odstavka tega člena, na
njihovo zahtevo vse podatke, ki so potrebni za zagotovitev plačila tega
nadomestila.
Ponavljajoče se nadomestilo
122.c člen
Če je izvajalec po pogodbi o prenosu materialnih pravic
upravičen do ponavljajočih se nadomestil, se mu pri njihovih izplačilih,
izvedenih po 50. letu od zakonite izdaje fonograma ali, če ta ni bil izdan, po
50. letu od njegove zakonite priobčitve javnosti, ne smejo odbiti predplačila
ali odšteti pogodbeno določeni odbitki.
Pravica do nadomestila
123. člen
Izvajalec ima pravico do nadomestila za privatno ali drugo
lastno reproduciranje po drugem odstavku 37. člena tega zakona.
(2) Kadar je izvajalec na proizvajalca fonogramov prenesel
pravico dajanja v najem fonogramov s svojo izvedbo, mu mora proizvajalec
fonogramov plačati pravično nadomestilo. Izvajalec se pravici do pravičnega
nadomestila ne more odpovedati.
Domneva prenosa
124. člen
(1) S sklenitvijo pogodbe o filmski produkciji se šteje, da
je izvajalec izključno in neomejeno prenesel na filmskega producenta vse svoje
materialne pravice na izvedbi, če ni s pogodbo drugače določeno.
(2) Za vsako materialno pravico, ki je bila prenesena po prejšnjem
odstavku, ima izvajalec pravico do primernega nadomestila od filmskega
producenta.
(3) Izvajalec se ne more odpovedati pravici iz prejšnjega odstavka.
Dokončanje avdiovizualnega dela
125. člen
Če kateri od izvajalcev noče končati svojega prispevka k
avdiovizualnemu delu ali če zaradi višje sile tega ne more storiti, se ne more
upreti, da že dani prispevek ne bi bil uporabljen za njegovo dokončanje. Tak
izvajalec uživa za že dani prispevek ustrezne pravice.
Izvedba iz delovnega razmerja
126. člen
Razmerja glede izvedb, ki jih delojemalec ustvari pri izpolnjevanju
svojih delovnih obveznosti ali po navodilih delodajalca (izvedba iz delovnega
razmerja), ureja kolektivna ali druga pogodba.
Trajanje pravic
127. člen
Pravice izvajalca trajajo 50 let od datuma izvedbe. Če je bil
v tem času posnetek izvedbe drugače kot na fonogramu zakonito izdan ali
zakonito priobčen javnosti, trajajo pravice izvajalca 50 let od tiste prve
izdaje ali tiste prve priobčitve, ki se je pripetila najprej. Če je bil v tem
času posnetek izvedbe na fonogramu zakonito izdan ali zakonito priobčen
javnosti, trajajo pravice izvajalcev 70 let od tiste prve izdaje ali tiste prve
priobčitve javnosti, ki se je pripetila najprej.
2. oddelek
PRAVICE PROIZVAJALCEV FONOGRAMOV
Proizvajalec fonogramov
128. člen
(1) Proizvajalec fonogramov je fizična ali pravna oseba, ki
prevzame pobudo in odgovornost za prvi posnetek zvokov neke izvedbe ali drugih zvokov,
ali nadomestkov zvokov.
(2) Fonogram pomeni posnetek zvokov neke izvedbe ali drugih
zvokov, ali nadomestka zvokov, razen če gre za posnetek, ki je vključen v
avdiovizualno delo.
(3) Posnetek pomeni fiksiranje zvokov ali njihovih
nadomestkov na nosilec, s katerega se ti lahko zaznajo, reproducirajo ali
priobčujejo s pomočjo naprave.
Pravice proizvajalca fonogramov
129. člen
Proizvajalec fonogramov ima izključno pravico:
1.     
reproduciranja svojih fonogramov;
2.     
predelave svojih fonogramov;
3.     
distribuiranja svojih fonogramov;
4.     
dajanja v najem svojih fonogramov;
5.     
dajanja na voljo javnosti svojih fonogramov.
Pravica do nadomestila pri javni priobčitvi fonograma
130. člen
(1) Če se fonogram, ki je bil izdan za komercialne namene,
ali njegov posnetek uporabi za radiodifuzno oddajanje ali kakšno drugo obliko
javne priobčitve, je dolžan uporabnik vsakokrat plačati proizvajalcu fonogramov
enkratno primerno nadomestilo.
(2) Polovico nadomestila iz prejšnjega odstavka mora proizvajalec
fonogramov izplačati izvajalcem, katerih izvedbe so posnete na uporabljenem
fonogramu, če niso s pogodbo med njimi določeni drugačni deleži.
(3) Za namen tega člena se fonogrami, ki so bili dani na
voljo javnosti na način, ki omogoča posameznikom dostop do njih s kraja in v
času, ki ju sami izberejo, štejejo kot fonogrami, ki so bili izdani v
komercialne namene.
Pravica do nadomestila
131. člen
Proizvajalec fonogramov ima pravico do nadomestila za
privatno ali drugo lastno reproduciranje po drugem odstavku 37. člena tega
zakona.
Trajanje pravic
132. člen
Pravice proizvajalca fonogramov trajajo 50 let, odkar je bil
posnetek narejen. Če je bil fonogram v tem času zakonito izdan, trajajo pravice
70 let od take prve izdaje. V primeru, da ni bilo take izdaje, pa je bil
fonogram v tem času zakonito priobčen javnosti, trajajo pravice 70 let od take
prve priobčitve javnosti.
3. oddelek
PRAVICE FILMSKIH PRODUCENTOV
Filmski producent
133. člen
Filmski producent je fizična ali pravna oseba, ki v svojem imenu
in za svoj ali tuj račun organizira in vodi ustvarjanje avdiovizualnega dela
ali zaporedja gibljivih slik ter je odgovorna za njegovo dokončanje.
Pravice filmskega producenta
134. člen
Filmski producent ima izključno pravico:
1.     
reproduciranja svojih videogramov;
2.     
distribuiranja svojih videogramov;
3.     
dajanja v najem svojih videogramov;
4.     
javnega prikazovanja svojih videogramov;
5.     
dajanja na voljo javnosti svojih videogramov.
Pravica do nadomestila
135. člen
Filmski producent ima pravico do nadomestila za privatno ali
drugo lastno reproduciranje po drugem odstavku 37. člena tega zakona.
Trajanje pravic
136. člen
Pravice filmskega producenta trajajo 50 let, odkar je bil narejen
posnetek. Če je bil v tem času videogram zakonito izdan ali zakonito priobčen
javnosti, trajajo pravice filmskega producenta 50 let od tiste prve izdaje ali
tiste prve priobčitve, ki se je pripetila najprej.
4. oddelek
PRAVICE RTV ORGANIZACIJ
Pravice RTV organizacije
137. člen
RTV organizacija ima izključno pravico:
1.     
radiodifuzne retransmisije svojih oddaj;
2.     
sekundarnega radiodifuznega oddajanja svojih oddaj, če se izvaja na
krajih, ki so dostopni javnosti proti plačilu vstopnine;
3.     
snemanja svojih oddaj;
4.     
reproduciranja posnetkov svojih oddaj;
5.     
distribuiranja posnetkov svojih oddaj;
6.     
dajanja na voljo javnosti posnetkov svojih oddaj.
Trajanje pravic
138. člen
Pravice RTV organizacij trajajo 50 let od prvega
radiodifuznega oddajanja.
5. oddelek
PRAVICE ZALOŽNIKOV
Pravica do nadomestila
139. člen
(1) Založniki imajo pravico do nadomestila za privatno ali
drugo lastno reproduciranje po tretjem odstavku 37. člena tega zakona.
(2) Pravica iz prejšnjega odstavka traja 50 let od zakonite izdaje
dela.
Neobjavljena prosta dela
140. člen
(1) Oseba, ki prvič zakonito izda ali priobči javnosti še
neobjavljeno delo, na katerem so avtorske pravice že potekle, uživa varstvo, ki
je enako materialnim avtorskim pravicam in drugim pravicam avtorja po tem
zakonu.
(2) Pravice iz prejšnjega odstavka trajajo 25 let od prve zakonite
izdaje ali priobčitve javnosti dela.
Kritične ali znanstvene izdaje prostih del
141. člen
(1) Oseba, ki pripravi izdajo dela, na katerem so avtorske pravice
že potekle in je rezultat znanstvene dejavnosti ter se bistveno razlikuje od
znanih izdaj tega dela, uživa varstvo, ki je enako materialnim avtorskim
pravicam in drugim pravicam avtorja po tem zakonu.
(2) Pravice iz prejšnjega odstavka trajajo 30 let od prve zakonite
izdaje dela.
6. oddelek
PRAVICE IZDELOVALCEV PODATKOVNIH BAZ
Podatkovne baze
141.a člen
(1) Podatkovna baza je zbirka neodvisnih del, podatkov ali
drugega gradiva v kakršnikoli obliki, ki je sistematično ali metodično urejeno
in posamično dostopno z elektronskimi ali drugimi sredstvi, pri čemer
pridobitev, preveritev ali predstavitev njene vsebine zahteva kakovostno ali
količinsko znatno naložbo. 
(2) Varstvo podatkovne baze ali njene vsebine po tem oddelku
je neodvisno od njunega varstva z avtorsko pravico ali drugimi pravicami. Z
uvrstitvijo gradiva v podatkovno bazo in z njegovo uporabo ne smejo biti
prizadete pravice na tem gradivu.
Predmet varstva
141.b člen
(1) Predmet varstva po tem oddelku obsega: 
1.     
celotno vsebino podatkovne baze, 
2.     
vsak kakovostno ali količinsko znatni del vsebine podatkovne baze, 
3.     
kakovostno ali količinsko neznatne dele vsebine podatkovne baze, kadar
se ti uporabljajo ponovljeno in sistematično, pa je to v nasprotju z običajno
uporabo te podatkovne baze ali v nerazumni meri prizadane zakonite interese
njenega izdelovalca. 
(2) Varstvo po tem oddelku ne velja za računalniške programe,
uporabljene za izdelavo ali delovanje elektronskih podatkovnih baz.
Pravice izdelovalca podatkovnih baz
141.c člen
Izdelovalec podatkovnih baz ima izključno pravico: 
1.     
reproduciranja svoje podatkovne baze; 
2.     
distribuiranja primerkov svoje podatkovne baze; 
3.     
dajanja v najem primerkov svoje podatkovne baze; 
4.     
dajanja na voljo javnosti svoje podatkovne baze; 
5.     
drugih oblik priobčitve javnosti svoje podatkovne baze.
Pravice in obveznosti upravičenih uporabnikov
141.d člen
(1) Upravičeni uporabnik objavljene podatkovne baze ali
njenega primerka lahko prosto uporablja kakovostno ali količinsko neznatne dele
njene vsebine za kakršenkoli namen. Kadar je uporabnik upravičen samo do dela
podatkovne baze, velja določba tega člena le za ta del. 
(2) Upravičeni uporabnik objavljene podatkovne baze ali
njenega primerka ne sme izvrševati dejanj, ki so v nasprotju z običajno uporabo
te podatkovne baze ali ki v nerazumni meri prizadanejo zakonite interese
njenega izdelovalca. 
(3) Upravičeni uporabnik objavljene podatkovne baze ali
njenega primerka ne sme prizadeti avtorske ali sorodnih pravic na delih ali
predmetih, ki so vsebovani v tej bazi. 
(4) Pogodbena določila, ki so v nasprotju s tem členom, so
nična.
Delovno razmerje in podjemniška pogodba
141.e člen
Kadar podatkovno bazo izdela delojemalec pri izpolnjevanju
svojih obveznosti ali po navodilih delodajalca, ali jo izdela prevzemnik po
podjemniški pogodbi, se šteje, da so izključne pravice na tej podatkovni bazi
izključno in neomejeno prenesene na delodajalca ali naročnika, če ni s pogodbo
drugače določeno.
Trajanje pravic
141.f člen
(1) Pravice izdelovalca podatkovnih baz trajajo 15 let, odkar
je bila baza izdelana. Če je bila podatkovna baza v tem času zakonito
objavljena, trajajo pravice 15 let od take prve objave. 
(2) Vsaka kakovostno ali količinsko znatna sprememba vsebine
podatkovne baze, ki ima za posledico kakovostno ali količinsko znatno novo
naložbo, povzroči za tako nastalo podatkovno bazo tek novega varstvenega roka.
Znatna sprememba vsebine vključuje tudi nabiranje postopnih dopolnitev,
izbrisov ali sprememb baze.
Vsebinske omejitve izdelovalčevih pravic
141.g člen
(1) Upravičeni uporabnik objavljene podatkovne baze lahko
prosto uporablja znaten del njene vsebine: 
1.     
v primeru pouka, če so izpolnjeni pogoji iz 49. člena tega zakona; 
2.     
v primeru privatne ali druge lastne uporabe neelektronske podatkovne
baze, če so izpolnjeni pogoji iz 50. člena tega zakona. 
(2) Uporaba podatkovne baze je prosta, kadar je to nujno
potrebno v posamičnih konkretnih primerih zaradi izvajanja nalog javne varnosti
ali zagotovitve izvedbe katerih koli uradnih postopkov, kot so postopki v
Državnem zboru Republike Slovenije ali v Državnem svetu Republike Slovenije,
sodni, upravni in arbitražni postopki.
Šesto poglavje
UPRAVLJANJE IN UVELJAVLJANJE PRAVIC
(prenehalo
veljati)
1. oddelek
SPLOŠNE DOLOČBE
Avtor in zastopnik
142. člen
(prenehal
veljati)
Individualno in kolektivno uveljavljanje
143. člen
(prenehal
veljati)
Vsebina upravljanja po zastopniku
144. člen
(prenehal
veljati)
Sorodne pravice
145. člen
(prenehal
veljati)
2. oddelek
KOLEKTIVNO UPRAVLJANJE
Dejavnost kolektivnih organizacij
146. člen
(prenehal
veljati)
Obvezno kolektivno upravljanje
147. člen
(prenehal
veljati)
Vloga za izdajo dovoljenja
148. člen
(prenehal
veljati)
Razlogi za zavrnitev
149. člen
(prenehal
veljati)
Izdaja dovoljenja
150. člen
(prenehal
veljati)
Pogodba z avtorjem
151. člen
(prenehal
veljati)
Dolžnost sprejema pravic v kolektivno upravljanje
152. člen
(prenehal
veljati)
Pravila o delitvi prihodka
153. člen
(prenehal
veljati)
Poseben primer delitve
154. člen
(prenehal
veljati)
Dolžnost obveščanja
155. člen
(prenehal
veljati)
Tarifa
156. člen
(prenehal
veljati)
Skupni sporazum
157. člen
(prenehal
veljati)
Postopek pri Svetu
157.a člen
(prenehal
veljati)
Odločba Sveta
157.b člen
(prenehal
veljati)
Stroški postopka pred Svetom
157.c člen
(prenehal
veljati)
Sodno varstvo zoper odločbe Sveta
157.d člen
(prenehal
veljati)
Svet
157.e člen
(prenehal
veljati)
Organizacija Sveta
157.f člen
(prenehal
veljati)
Dolžnost sklepanja pogodb
158. člen
(prenehal
veljati)
Dolžnost uporabnikov do obveščanja
159. člen
(prenehal
veljati)
Nadzor članov
160. člen
(prenehal
veljati)
Letno poročilo in revizija
161. člen
(prenehal
veljati)
Nadzor pristojnega organa
162. člen
(prenehal
veljati)
Ukrepi pri kršitvah kolektivnih organizacij
162.a člen
(prenehal
veljati)
Mediacija
163. člen
(prenehal
veljati)
Arbitraža
163.a člen
(črtan)
Sedmo poglavje
VARSTVO PRAVIC
1. oddelek
SPLOŠNE DOLOČBE
Upravičenci
164. člen
(1) Tisti, čigar pravice iz tega zakona so bile kršene (upravičenec),
lahko zahteva zoper kršilca (kršilce) varstvo pravic in povrnitev škode po
pravilih o povzročitvi škode, če ni s tem zakonom drugače določeno.
(2) Enako varstvo lahko zahteva upravičenec, kadar grozi
dejanska nevarnost, da bodo kršene pravice po tem zakonu.
Solidarnost upravičencev in kršilcev
165. člen
(1) Kadar je več upravičencev neke pravice iz tega zakona,
lahko vsak izmed njih zahteva varstvo celotne pravice.
(2) Kadar je več kršilcev neke pravice iz tega zakona, je
vsak izmed njih zavezan za celotno kršitev.
Varstvo podatkov za upravljanje pravic
166. člen
(1) Šteje se, da je neka oseba kršila izključne pravice po
tem zakonu, kadar nedovoljeno stori katero od naslednjih dejanj, s katerimi
povzroči, omogoči, olajša ali prikrije kršitev pravic iz tega zakona: 
1.     
odstranitev ali sprememba kateregakoli elektronskega podatka za
upravljanje pravic; 
2.     
reproduciranje, distribuiranje, uvoz zaradi distribuiranja, dajanje v
najem ali priobčitev javnosti avtorskega dela ali predmeta sorodnih pravic,
glede katerega je bil elektronski podatek za upravljanje pravic nedovoljeno
odstranjen ali spremenjen. 
(2) Podatki za upravljanje pravic iz prejšnjega odstavka
pomenijo podatke, ki jih navedejo imetniki pravic o identifikaciji predmeta
pravic, avtorju, imetniku pravic, pogojih uporabe ter njim ustrezne številke
ali kode, če so navedeni na primerku avtorskega dela oziroma predmeta sorodnih
pravic ali se pojavljajo v zvezi z njegovo priobčitvijo javnosti.
Tehnični ukrepi
166.a člen
(1) Šteje se, da je neka oseba kršila izključne pravice po
tem zakonu, kadar se izogne dejanskim tehničnim ukrepom za varstvo avtorskih
del ali predmetov sorodnih pravic. 
(2) Šteje se, da je neka oseba kršila izključne pravice po
tem zakonu, kadar proizvede, uvozi, distribuira, proda, da v najem, oglašuje za
prodajo ali najem ali poseduje za gospodarske namene tehnologijo, napravo,
proizvod, sestavni del ali računalniški program ali opravi storitve, ki: 
1.     
se promovirajo, oglašujejo ali tržijo z namenom izognitve dejanskim
tehničnim ukrepom ali 
2.     
imajo majhen gospodarski pomen ali uporabo za druge namene, kot za
izognitev dejanskim tehničnim ukrepom ali 
3.     
so načrtovani, proizvedeni, prirejeni ali izvajani predvsem z namenom
omogočanja ali olajšanja izognitve dejanskim tehničnim ukrepom. 
(3) "Tehnični ukrepi" po tem členu pomenijo vsako
tehnologijo, napravo, proizvod, sestavni del ali računalniški program, ki je ob
običajnem delovanju namenjen preprečevanju ali oviranju dejanj, ki jih imetnik
pravic iz tega zakona ni dovolil. Ti ukrepi se štejejo za "dejanske",
kadar uporabo varovanega dela nadzorujejo imetniki pravic po tem zakonu z
nadzorom dostopa ali zaščitnim postopkom, kot so kodiranje, popačenje ali drugo
spreminjanje varovanega dela, ali z mehanizmom za nadzor razmnoževanja, ki
zagotavlja, da bo namen varstva dosežen. 
(4) Ta člen se smiselno uporablja tudi za tehnologijo,
napravo, proizvod, sestavni del ali računalniški program, s katerim se
odstranijo ali spremenijo elektronski podatki za upravljanje pravic (166.
člen). 
(5) Dejanja iz prejšnjih odstavkov ne pomenijo kršitve, če se
izvršijo pri posamičnih konkretnih primerih izvajanja nalog javne varnosti ali
zaradi zagotovitve pravilne izvedbe katerih koli uradnih postopkov, kot so
postopki v Državnem zboru Republike Slovenije ali v Državnem svetu Republike
Slovenije, sodni, upravni in arbitražni postopki.
Dolžnost označevanja
166.b člen
Imetnik pravic ali uvoznik mora jasno in vidno označiti na
vsakem primerku avtorskega dela ali predmeta sorodnih pravic, izdelanem ali
uvoženem za gospodarske namene, uporabo tehničnih ukrepov po tem zakonu in
navesti: 
1.     
podatke o tehničnem ukrepu in njegovih učinkih in 
2.     
svojo firmo in kontaktni naslov za zagotovitev učinkovite izvedbe prvega
odstavka 166.c člena tega zakona.
Uveljavljanje vsebinskih omejitev pravic
166.c člen
(1) Če imetnik pravic uporablja tehnične ukrepe po tem
zakonu, mora osebam, ki imajo zakonit dostop do primerka avtorskega dela ali
predmeta sorodnih pravic, na njihovo zahtevo v najkrajšem možnem času s
spremembo tehničnega ukrepa ali z drugimi sredstvi omogočiti uveljavitev
vsebinskih omejitev pravic iz tretjega odstavka tega člena. 
(2) Če imetnik pravic ne zagotovi sredstev iz prejšnjega
odstavka, lahko osebe, ki uveljavljajo vsebinske omejitve pravic, zahtevajo
posredovanje mediatorja. 
(3) Ob upoštevanju pogojev iz tega zakona, vključno z
morebitnim plačilom nadomestila, se lahko po prvem odstavku tega člena
vsebinske omejitve pravic uveljavijo v naslednjih primerih: 
1.     
uporaba v korist invalidov in upravičenih oseb (48.a člen); 
2.     
uporaba za namene pouka (49. člen); 
3.     
privatno in drugo lastno reproduciranje (50. člen); 
4.     
uradni postopki (56. člen); 
5.     
efemerni posnetki RTV organizacij (drugi odstavek 77. člena). 
(4) Prvi, drugi in tretji odstavek tega člena ne veljajo
glede tehničnih ukrepov, ki so uporabljeni: 
1.     
za izpolnitev obveznosti imetnika pravic po prvem odstavku tega člena,
vključno z izvajanjem ustreznih pogodb, sklenjenih za ta namen, 
2.     
za varovana dela, ki se na podlagi ustrezne pogodbe uporabljajo v smislu
32.a člena tega zakona.
2. oddelek
SODNO VARSTVO
Zahtevki
167. člen
(1) Ob kršitvi izključnih pravic iz tega zakona lahko
upravičenec zahteva: 
1.     
da se prepovejo kršenje in bodoče kršitve; 
2.     
da se odpokličejo predmeti kršitve iz gospodarskih tokov z upoštevanjem
interesov dobrovernih tretjih oseb; 
3.     
da se odstrani stanje, ki je nastalo s kršitvijo; 
4.     
da se nepreklicno odstranijo predmeti kršitve iz gospodarskih tokov; 
5.     
da se uničijo predmeti kršitve; 
6.     
da se uničijo sredstva kršitve, ki so izključno ali pretežno namenjena
ali se uporabijo za kršitev in so v lasti kršilca; 
7.     
da se upravičencu prepustijo predmeti kršitve proti plačilu proizvodnih
stroškov; 
8.     
da se sodba objavi. 
(2) Pri odločanju o odstranitvenih zahtevkih iz 2. do 7.
točke prejšnjega odstavka sodišče upošteva vse okoliščine primera, zlasti
sorazmernost med težo kršitve in zahtevkom ter interes upravičenca za
zagotovitev učinkovitega varstva pravic. Določbi 3. in 5. točke prejšnjega
odstavka ne veljata za zgrajene arhitekturne objekte, razen če je uničenje
objekta glede na okoliščine primera ustrezno. 
(3) V postopku proti osebi, katere storitve so bile
uporabljene za kršitev pravice, obstoj te kršitve pa je že pravnomočno
ugotovljen v postopku proti tretjemu, se domneva, da je kršitev podana.
Povrnitev škode in civilna kazen
168. člen
(1) Za kršitve po tem zakonu veljajo splošna pravila o
povzročitvi škode, če ni s tem zakonom drugače določeno. 
(2) Kršilec je dolžan plačati upravičencu odškodnino v
obsegu, ki se določi po splošnih pravilih o povrnitvi škode, ali v obsegu, ki
je enak dogovorjenemu ali običajnemu honorarju ali nadomestilu za zakonito
uporabo te vrste. 
(3) Če je bila pravica iz tega zakona kršena namerno ali iz
hude malomarnosti, lahko upravičenec zahteva plačilo dogovorjenega ali
običajnega honorarja ali nadomestila za tovrstno uporabo, povečanega do 200%,
ne glede na to, ali je zaradi kršitve pretrpel kakšno premoženjsko škodo ali
ne. 
(4) Pri odločanju o zahtevku za plačilo civilne kazni in
odmeri njene višine sodišče upošteva vse okoliščine primera, zlasti pa stopnjo
krivde kršilca, velikost dogovorjenega ali običajnega honorarja ali nadomestila
ter preventivni namen civilne kazni. 
(5) Če je premoženjska škoda večja od civilne kazni, ima
upravičenec pravico zahtevati razliko do popolne odškodnine.
Denarno zadoščenje za nepremoženjsko škodo
169. člen
Neodvisno od povračila premoženjske škode, pa tudi če premoženjske
škode ni, lahko sodišče prisodi avtorju ali izvajalcu pravično denarno odškodnino
za pretrpljene duševne bolečine zaradi kršitve njegovih moralnih pravic, če spozna,
da okoliščine primera, zlasti pa stopnja bolečin in njihovo trajanje, to opravičujejo.
Začasne odredbe
170. člen
(1) Sodišče izda začasno odredbo v zavarovanje nedenarnih
zahtevkov po tem zakonu, če upravičenec izkaže za verjetno: 
1.     
da je imetnik pravice iz tega zakona in 
2.     
da je bila njegova pravica kršena ali grozi dejanska nevarnost, da bo
kršena. 
(2) Upravičenec mora za verjetno izkazati tudi eno izmed
naslednjih predpostavk: 
1.     
nevarnost, da bo uveljavitev zahtevkov onemogočena ali precej otežena; 
2.     
da je odredba potrebna, da se prepreči nastanek težko nadomestljive
škode ali 
3.     
da domnevni kršilec z izdajo začasne odredbe, če bi se tekom postopka
izkazala za neutemeljeno, ne bi utrpel hujših neugodnih posledic od tistih, ki
bi brez izdaje začasne odredbe nastale upravičencu. 
(3) Upravičenec, ki predlaga izdajo začasne odredbe brez
poprejšnjega obvestila in zaslišanja nasprotne stranke, mora poleg pogojev iz
prvega in drugega odstavka tega člena izkazati za verjetno, da bi kakršnokoli
odlašanje z izdajo začasne odredbe povzročilo upravičencu nastanek težko
nadomestljive škode. V tem primeru se nasprotno stranko obvesti najpozneje
takoj po izvršitvi odredb. 
(4) Upravičenec ni dolžan dokazovati nevarnosti, da bo
uveljavitev zahtevkov onemogočena ali precej otežena, če izkaže za verjetno, da
bi kršilec s predlagano odredbo pretrpel le neznatno škodo. Šteje se, da je
nevarnost podana, če naj bi bili zahtevki uveljavljeni v tujini, razen v
primeru, če naj bi se terjatev uveljavljala v državi članici Evropske unije. 
(5) Sodišče sme za zavarovanje nedenarnih zahtevkov po prvem
odstavku tega člena izdati vsako začasno odredbo, s katero je mogoče doseči
namen zavarovanja, zlasti pa: 
1.     
da se domnevnemu kršilcu prepove domnevno kršenje in bodoče kršitve; 
2.     
da se zasežejo, izključijo iz prometa in shranijo predmeti kršitve ter
sredstva kršitve, ki so izključno ali pretežno namenjena ali se uporabijo za
kršitev. 
(6) Sodišče mora odločiti o ugovoru zoper sklep o začasni
odredbi v 30 dneh od dneva vložitve odgovora na ugovor oziroma od poteka roka
za vložitev odgovora na ugovor. 
(7) V postopku za izdajo začasne odredbe se uporabljajo
določbe zakona, ki ureja izvršbo in zavarovanje, če ni s tem zakonom določeno
drugače. Postopek je nujen.
Zavarovanje dokazov
171. člen
(1) Sodišče izda sklep za zavarovanje dokazov, če upravičenec
predloži razumno dosegljive dokaze o tem, da: 
1.     
je imetnik pravice iz tega zakona, 
2.     
je bila njegova pravica kršena ali grozi dejanska nevarnost, da bo
kršena, in 
3.     
bodo dokazi o kršitvi uničeni ali jih kasneje ne bi bilo mogoče izvesti.
(2) Upravičenec, ki zahteva izdajo sklepa za zavarovanje
dokazov brez poprejšnjega obvestila in zaslišanja nasprotne stranke, mora poleg
pogojev iz prejšnjega odstavka izkazati za verjetno, da obstaja nevarnost, da
bodo dokazi o kršitvi zaradi ravnanja nasprotne stranke uničeni ali jih kasneje
ne bi bilo mogoče izvesti. V tem primeru se nasprotno stranko obvesti
najpozneje takoj po izvršitvi sklepa. 
(3) Sodišče sme s sklepom iz prvega odstavka tega člena
odrediti izvedbo kateregakoli dokaza, zlasti: 
1.     
ogled prostorov, poslovne dokumentacije, inventarja, baz podatkov,
računalniških pomnilnih enot ali drugih stvari; 
2.     
zaseg vzorcev predmetov kršitve; 
3.     
pregled in izročitev listin; 
4.     
določitev in zaslišanje izvedencev in 
5.     
zaslišanje prič. 
(4) Zavarovanje dokazov je dovoljeno zahtevati tudi potem, ko
postane odločba, s katero je postopek končan, pravnomočna, če je to potrebno
pred postopkom ali med postopkom z izrednimi pravnimi sredstvi. 
(5) V postopku zavarovanja dokazov po tem členu se smiselno
uporabljajo določbe zakona, ki ureja izvršbo in zavarovanje, o začasnih
odredbah, razen če ni s tem zakonom drugače določeno. Postopek je nujen. 
(6) Če se kasneje izkaže, da je predlog neutemeljen ali da ga
upravičenec ni upravičil, ima nasprotna stranka pravico zahtevati: 
1.     
vrnitev odvzetih predmetov; 
2.     
prepoved uporabe pridobljenih informacij in 
3.     
povračilo škode. 
(7) Sodišče mora v postopku zavarovanja dokazov po tem členu
zagotoviti varstvo zaupnih podatkov strank ter zagotoviti, da se sodni postopki
ne uporabljajo v slabi veri z izključnim namenom pridobiti zaupne podatke
nasprotne stranke.
Dolžnost obveščanja
172. člen
(1) Sodišče lahko v pravdi zaradi kršitve pravic na podlagi
upravičene zahteve stranke naloži kršilcu, da sporoči podatke o izvoru in
distribucijskih tokovih blaga ali storitev, ki kršijo pravico iz tega zakona. 
(2) Sodišče lahko naloži, da podatke iz prejšnjega odstavka
sporočijo tudi naslednje osebe, ki v gospodarskem obsegu: 
1.     
posedujejo blago, s katerim se krši pravica, 
2.     
uporabljajo storitve, s katerimi se krši pravica ali 
3.     
zagotavljajo storitve, uporabljene v dejavnosti, s katero se krši
pravica. Šteje se, da je bilo dejanje storjeno v gospodarskem obsegu, če se
izvaja za neposredno ali posredno gospodarsko korist. 
(3) Sodišče lahko naloži, da podatke iz prvega odstavka tega
člena sporoči tudi oseba, za katero je katera od oseb iz prejšnjega odstavka
navedla, da je bila vpletena v proizvodnjo, izdelavo ali distribucijo blaga ali
opravljanja storitev. 
(4) Podatki iz prvega odstavka tega člena lahko vključujejo: 
1.     
imena in naslove oziroma firme in sedeže proizvajalcev, izdelovalcev,
distributerjev, dobaviteljev in drugih prejšnjih imetnikov blaga ali ponudnikov
storitev ter predvidenih trgovcev na debelo in na drobno in 
2.     
podatke o proizvedenih, izdelanih, dostavljenih, prejetih ali naročenih
količinah in cenah, doseženih za blago ali storitve.
Predložitev dokazov
173. člen
(1) Če je sodišče odločilo, da bo izvedlo predlagani dokaz,
predlagana dokazna sredstva pa so pri nasprotni stranki, mora nasprotna stranka
na zahtevo sodišča predložiti dokazna sredstva, s katerimi razpolaga. 
(2) Prejšnji odstavek velja tudi glede bančnih, finančnih in
poslovnih listin, ki so pod nadzorom nasprotne stranke, če gre za kršitev v gospodarskem
obsegu. 
(3) V postopku predložitve dokazov se uporabljajo določbe
zakona, ki ureja pravdni postopek, če ni s tem zakonom drugače določeno. 
(4) Sodišče mora po izvedbi dokaza iz prvega odstavka tega
člena zagotoviti varstvo zaupnih podatkov pravdnih strank ter zagotoviti, da se
sodni postopki ne uporabljajo v slabi veri z izključnim namenom pridobiti
zaupne podatke nasprotne stranke.
3. oddelek
UKREPI ZA ZAGOTOVITEV VARSTVA
Register
174. člen
(1) Zaradi zavarovanja dokazov ali iz drugih razlogov lahko
imetniki pravic iz tega zakona vpišejo ali shranijo izvirnike ali primerke
svojih del, fonograme, videograme ali predmete kake druge svoje pravice v
register zavarovanih del pri pristojni organizaciji.
(2) Dokler se ne dokaže nasprotno, se šteje, da ustrezne pravice
na registriranih delih obstajajo in da pripadajo tisti osebi, ki je v registru
označena kot njen imetnik.
(3) Register iz prvega odstavka tega člena je za določeno
vrsto del eden za vso državo, javen in ga vodi organizacija, ki jo za to pooblasti
urad.
(4) Če nastane dvom, ali gre za avtorsko delo, daje mnenje
organizacija iz prejšnjega odstavka.
(5) Določbe tega člena nimajo vpliva na nastanek in varstvo
pravic po tem zakonu.
Znaki o pridržanih izključnih pravicah
175. člen
(1) Izključni imetniki avtorskih pravic iz tega zakona lahko
opremijo izvirnik ali primerke svojega dela z znakom (c) pred svojim imenom ali
firmo in letom prve objave.
(2) Izključni imetniki pravic na fonogramih iz tega zakona
lahko opremijo izvirnik ali primerke svojega izdanega fonograma ali njihove
ovitke z znakom P pred svojim imenom ali firmo in letom prve izdaje.
(3) Dokler se ne dokaže nasprotno, se šteje, da obstajajo izključne
pravice na delih oziroma fonogramih, ki so opremljeni z znaki iz tega člena in
da pripadajo tisti osebi, ki je ob tem znaku navedena.
(4) Določbe tega člena nimajo vpliva na nastanek in varstvo
pravic po tem zakonu.
Osmo poglavje
RAZMERJA S TUJIMI ELEMENTI
Splošno
176. člen
(1) Varstvo po tem zakonu uživajo avtorji in imetniki
sorodnih pravic, ki so državljani Republike Slovenije ali držav članic Evropske
unije ali imajo stalno prebivališče ali sedež na območju Republike Slovenije.
(2) Druge tuje fizične ali pravne osebe (tujci) uživajo enako
varstvo kot osebe iz prejšnjega odstavka, če tako določa mednarodna pogodba ali
ta zakon, ali če je podana dejanska vzajemnost.
(3) Ne glede na določbe tega poglavja uživajo tujci varstvo
po tem zakonu:
1.     
glede moralnih pravic – v vsakem primeru;
2.     
glede sledne pravice in pravice do nadomestila za privatno ali drugo
lastno reproduciranje – pod pogojem dejanske vzajemnosti.
(4) Vzajemnost mora dokazati tisti, ki se nanjo sklicuje.
(5) Določbe tega zakona, ki se nanašajo na države članice
Evropske unije, veljajo tudi za države članice Evropskega gospodarskega prostora.
Avtorji
177. člen
(1) Varstvo po tem zakonu uživajo avtorji:
1.     
ki imajo prebivališče v Republiki Sloveniji;
2.     
glede tistih del, ki so v Republiki Sloveniji izdana prvič ali pa v 30
dneh od dneva, ko so bila izdana v kakšni drugi državi;
3.     
glede avdiovizualnih del, katerih producent ima svoj sedež ali prebivališče
v Republiki Sloveniji;
4.     
glede arhitekturnih in likovnih del, ki so kot nepremičnina ali njen
trdni sestavni del na ozemlju Republike Slovenije.
(2) Če je avtorsko delo ustvarilo več avtorjev, uživajo varstvo
po tem zakonu vsi, če vsaj en od njih izpolnjuje enega od pogojev iz prejšnjega
odstavka.
Izvajalci
178. člen
(1) Varstvo po tem zakonu uživajo izvajalci:
1.     
ki imajo prebivališče v Republiki Sloveniji;
2.     
katerih izvedbe potekajo na ozemlju Republike Slovenije;
3.     
katerih izvedbe so posnete na fonograme, ki uživajo varstvo po tem
zakonu;
4.     
katerih izvedbe so zajete, ne da bi bile posnete na fonograme, v oddajah
RTV organizacij, ki uživajo varstvo po tem zakonu.
(2) Če sodeluje pri izvedbi več izvajalcev, uživajo varstvo po
tem zakonu vsi, če je vsaj en od njih državljan Republike Slovenije ali ima
prebivališče v Republiki Sloveniji.
Proizvajalci fonogramov, filmski producenti in založniki
179. člen
(1) Varstvo po tem zakonu uživajo proizvajalci fonogramov in
filmski producenti, katerih fonogram ali videogram je bil prvič posnet v
Republiki Sloveniji.
(2) Varstvo po tem zakonu uživajo tudi založniki glede svojih
sorodnih pravic, če je njihova izdaja v Republiki Sloveniji izdana prvič ali v
30 dneh od dneva, ko je bila izdana v kakšni drugi državi.
RTV organizacije
180. člen
Varstvo po tem zakonu uživajo RTV organizacije, ki prenašajo
svoje oddaje po oddajnikih, ki so na ozemlju Republike Slovenije.
Primerjava rokov trajanja
181. člen
Za tuje imetnike sorodnih pravic, ki uživajo varstvo po tem
zakonu, veljajo roki trajanja teh pravic iz tega zakona, s tem, da potečejo
najkasneje na dan, ko poteče varstvo v državi, katere državljani so ali kjer
imajo sedež, in da ne morejo biti daljši od rokov po tem zakonu.
Priobčitev javnosti po satelitu
182. člen
(1) Varstvo po tem zakonu uživajo avtorji in imetniki sorodnih
pravic, katerih delo ali predmet sorodnih pravic so priobčeni javnosti po
satelitu, če se v Republiki Sloveniji vnesejo pod nadzorom in odgovornostjo RTV
organizacije ustrezni programski signali v neprekinjeno komunikacijsko verigo,
ki vodi k satelitu in nazaj na zemljo.
(2) Varstvo po tem zakonu velja tudi, če ni izpolnjen pogoj
iz prejšnjega odstavka, pa 
1.     
je v Republiki Sloveniji usmerjevalna postaja, iz katere se prenašajo
programski signali, ali
2.     
ima RTV organizacija, ki je naročila priobčitev javnosti po satelitu,
svoj sedež v Republiki Sloveniji.
Apatridi in begunci
183. člen
(1) Avtorji in imetniki sorodnih pravic, ki nimajo državljanstva
ali ga ni mogoče ugotoviti, uživajo enako varstvo po tem zakonu kot državljani
Republike Slovenije, če imajo v njej svoje prebivališče.
(2) Če nimajo prebivališča ali ga ni mogoče ugotoviti, uživajo
v Republiki Sloveniji enako varstvo kot državljani Republike Slovenije, če
imajo v njej svoje bivališče.
(3) Če nimajo v Republiki Sloveniji niti prebivališča niti
bivališča, uživajo v Republiki Sloveniji enako varstvo kot državljani države, v
kateri imajo svoje prebivališče oziroma bivališče.
(4) Določbe tega člena veljajo tudi za avtorje in imetnike sorodnih
pravic, ki imajo po mednarodnih pogodbah ali predpisih Republike Slovenije
status begunca.
Deveto poglavje
KAZENSKE DOLOČBE
184. člen
(1) Z globo od 1.700 do 5.000 eurov se kaznuje za prekršek
pravna oseba:
1.     
ki brez prenosa ustrezne materialne avtorske pravice v primerih, ko je
tak prenos potreben po tem zakonu, reproducira, distribuira, da v najem, javno
izvede, javno prenese, javno predvaja, javno prikaže, radiodifuzno oddaja,
radiodifuzno retransmitira, sekundarno radiodifuzno oddaja, da na voljo
javnosti, predela, avdiovizualno priredi ali kako drugače uporabi delo oziroma
primerek dela (21. in 22. člen);
2.     
ki poseduje primerek računalniškega programa za gospodarske namene, za
katerega se zaveda ali bi se moral in mogel zavedati, da je nedovoljen primerek
(2. točka 116. člena);
3.     
ki brez prenosa ustrezne izključne pravice v primerih, ko je tak prenos
potreben po tem zakonu, reproducira, snema, javno prenaša ali radiodifuzno
oddaja živo izvedbo ali reproducira, da na voljo javnosti, distribuira ali da v
najem fonogram ali videogram s svojo izvedbo ali kako drugače uporabi izvedbo
(121. člen);
4.     
ki brez prenosa ustrezne izključne pravice v primerih, ko je tak prenos
potreben po tem zakonu, reproducira, distribuira, da v najem ali na voljo
javnosti ali kako drugače uporabi fonogram ali videogram (129. in 134. člen);
5.     
ki brez prenosa ustrezne izključne pravice v primerih, ko je tak prenos
potreben po tem zakonu, radiodifuzno retransmitira, snema, reproducira,
distribuira, da na voljo javnosti ali kako drugače uporabi oddajo oziroma
posnetek oddaje (137. člen);
6.     
ki brez prenosa ustrezne izključne pravice v primerih, ko je tak prenos
potreben po tem zakonu, reproducira, distribuira, da v najem ali na voljo
javnosti ali kako drugače uporabi podatkovno bazo oziroma njen primerek (141.c
člen);
7.     
ki odstrani ali spremeni elektronski podatek za upravljanje pravic (1.
točka prvega odstavka 166. člena);
8.     
ki reproducira, distribuira, uvozi zaradi distribuiranja, da v najem ali
priobči v javnosti avtorsko delo ali predmet sorodnih pravic oziroma njihov
primerek, glede katerega je bil elektronski podatek za upravljanje pravic
nedovoljeno odstranjen ali spremenjen (2. točka prvega odstavka 166. člena);
9.     
ki se izogne dejanskim tehničnim ukrepom ali proizvede, uvozi,
distribuira, proda, da v najem, oglašuje za prodajo ali najem, poseduje za
gospodarske namene tehnologijo, napravo, proizvod, sestavni del ali
računalniški program, ali opravi storitev z namenom neupravičene izognitve
dejanskim tehničnim ukrepom v primerih iz drugega odstavka 166.a člena (prvi in
drugi odstavek 166.a člena);
10.  
ki proizvede, uvozi, distribuira, proda, da v najem, oglašuje za prodajo
ali najem ali poseduje za gospodarske namene tehnologijo, napravo, proizvod,
sestavni del ali računalniški program za odstranitev ali spremembo
elektronskega podatka za upravljanje pravic (četrti odstavek 166.a člena).
(2) Z globo od 350 do 3.000 eurov se kaznuje samostojni
podjetnik posameznik in posameznik, ki samostojno opravlja dejavnost, ki stori prekršek
iz prejšnjega odstavka.
(3) Z globo od 350 do 1.500 eurov se kaznuje odgovorna oseba
pravne osebe ali odgovorna oseba samostojnega podjetnika posameznika oziroma
posameznika, ki samostojno opravlja dejavnost, ki stori prekršek iz prvega
odstavka tega člena.
(4) Z globo od 350 do 1.000 eurov se kaznuje posameznik, ki
stori prekršek iz prvega odstavka tega člena.
(5) Predmeti, ki so nastali s prekrškom, se odvzamejo.
184.a člen
(1) Z globo od 200 do 500 eurov se kaznuje za prekršek
pooblaščeni subjekt iz tretjega odstavka 48.c člena tega zakona, ki:
1.     
priobči javnosti, distribuira ali da na voljo izvode v dostopnem formatu
neupravičenim osebam ali drugim neupravičenim subjektom (1. točka četrtega
odstavka 48.c člena);
2.     
ne odvrača nedovoljenega reproduciranja, distribuiranja ali priobčitve
javnosti izvodov v dostopnem formatu (2. točka četrtega odstavka 48.c
člena);
3.     
ne izkazuje ustrezne skrbnosti pri ravnanju z deli za upravičene osebe
ter njihovimi izvodi v dostopnem formatu in takega ravnanja ne beleži (3. točka
četrtega odstavka 48.c člena);
4.     
ne objavlja in ne posodablja informacij o izpolnjevanju obveznosti iz 1.
do 3. točke četrtega odstavka 48.c člena tega zakona (4. točka četrtega
odstavka 48.c člena);
5.     
ne zagotovi upravičenim osebam, drugim pooblaščenim subjektom ali
imetnikom pravic na dostopen način seznama del, za katere ima izvode v
dostopnem formatu, razpoložljivih formatov in imen ter kontaktnih podatkov
pooblaščenih subjektov, s katerimi si je izmenjal izvode v dostopnem formatu v
primerih izmenjave izvodov v dostopnem formatu s pooblaščenim subjektom s
sedežem v drugi državi članici Evropske unije (5. točka četrtega odstavka 48.c
člena).
(2) Z globo od 50 do 100 eurov se kaznuje tudi odgovorna
oseba pooblaščenega subjekta iz tretjega odstavka 48.c člena tega zakona, ki
stori prekršek iz prejšnjega odstavka.
(3) Z globo od 40 do 100 eurov se kaznuje pooblaščeni subjekt
iz tretjega odstavka 48.c člena tega zakona – posameznik, ki stori prekršek iz
prvega odstavka tega člena.
185. člen
(1) Z globo od 850 do 3.000 eurov se kaznuje za prekršek
pravna oseba, ki osebi, ki ima zakonit dostop do primerka avtorskega dela ali
predmeta sorodnih pravic, ne zagotovi sredstev, ki ji omogočajo uveljavljanje
vsebinskih omejitev pravic (166.c člen).
(2) Z globo od 250 do 1.500 eurov se kaznuje samostojni
podjetnik posameznik in posameznik, ki samostojno opravlja dejavnost, ki stori
prekršek iz prejšnjega odstavka.
(3) Z globo od 250 do 1.000 eurov se kaznuje odgovorna oseba
pravne osebe ali odgovorna oseba samostojnega podjetnika posameznika oziroma
posameznika, ki samostojno opravlja dejavnost, ki stori prekršek iz prvega
odstavka tega člena.
(4) Z globo od 250 do 700 eurov se kaznuje posameznik, ki
stori prekršek iz prvega odstavka tega člena.
186. člen
(1) Inšpekcijski nadzor nad izvajanjem določb, ki so
sankcionirane v 184., 184.a in 185. členu tega zakona, opravlja tržna
inšpekcija.
(2) Kadar inšpektor ugotovi, da gre za prekršek iz prejšnjega
odstavka:
1.     
zaseže predmete, ki so bili uporabljeni ali namenjeni za prekršek ali so
nastali s prekrškom, in
2.     
z odločbo odredi, da se v določenem roku odpravijo ugotovljene
nepravilnosti.
186.a člen
Za prekrške iz tega zakona se sme v hitrem postopku izreči
globa tudi v znesku, ki je višji od najnižje predpisane globe, določene s tem
zakonom.

Priloga
: Viri skrbnega iskanja

Zakon o avtorski in sorodnih pravicah (Uradni
list RS, št. 21/95)
vsebuje naslednje prehodne in končne določbe:
»Deseto poglavje
PREHODNE IN KONČNE DOLOČBE
187. člen
(1) Določbe tega zakona o nadomestilu za privatno ali drugo
lastno reproduciranje (37. do 39. člen) se začnejo uporabljati po dveh letih od
uveljavitve tega zakona.
(2) Vlada Republike Slovenije izda predpis iz prvega odstavka
39. člena tega zakona najkasneje v roku enega leta od uveljavitve tega zakona.
188. člen
Določbe tega zakona o nadomestilu za javno priobčitev fonograma
(122. in 130. člen) se začnejo uporabljati po dveh letih od uveljavitve tega
zakona.
189. člen
(1) Organizacije avtorjev, ki so pred uveljavitvijo tega zakona
kolektivno uveljavljale avtorske pravice po 91. in 93. členu zakona o avtorski
pravici (Uradni list SFRJ, št. 19/78, 24/86, 21/90), lahko nadaljujejo z delom
brez dovoljenja urada, dokler urad ne izda dovoljenja za kolektivno uveljavljanje
istih pravic kolektivni organizaciji, ki izpolnjuje pogoje iz tega zakona.
(2) Tarife, ki so jih sprejele organizacije avtorjev pred uveljavitvijo
tega zakona na podlagi 91.a člena zakona o avtorski pravici, se uporabljajo do
uveljavitve splošnih ali posebnih tarif na podlagi 153. člena tega zakona.
(3) Če se v enem letu od uveljavitve tega zakona ne ustanovijo
ustrezne kolektivne organizacije, lahko urad izda začasno dovoljenje za
kolektivno uveljavljanje določenih pravic pravni osebi, ki ne izpolnjuje
pogojev iz 149. člena tega zakona, v katerem določi rok in pogoje za začasno
kolektivno uveljavljanje pravic.
190. člen
Določbe tega zakona se ne uporabljajo za pogodbe ali dejanja
uporabe, ki so bile sklenjene ali izvršene pred njegovo uveljavitvijo, če ni s
tem zakonom drugače določeno.
191. člen
Določbe tega zakona o računalniških programih in bazah podatkov
se uporabljajo tudi za računalniške programe in baze podatkov, ki so bili
ustvarjeni pred dnem njegove uveljavitve, če se s tem ne posega v pogodbe in
pravice, ki so bile sklenjene ali pridobljene do tega dne.
192. člen
Za pogodbe o uporabi del in predmetov sorodnih pravic, ki
bodo veljale ob uveljavitvi tega zakona, se njegove določbe o priobčitvi
javnosti po satelitu uporabljajo šele od 1. 1. 2000 dalje, če bodo takrat še
veljale.
193. člen
(1) Ta zakon velja za vsa avtorska dela in izvedbe izvajalcev,
ki so ob njegovi uveljavitvi uživala varstvo na podlagi zakona o avtorski
pravici (Uradni list SFRJ, št.19/78, 24/86, 21/90).
(2) Ta zakon velja za fonograme proizvajalcev fonogramov, glede
katerih ob njegovi uveljavitvi še ni preteklo 20 let, odkar so bili prvič posneti.
(3) Ta zakon velja za videograme, za RTV oddaje in za izdaje
založnikov kot predmete sorodnih pravic, ki so bili prvič posneti oziroma prvič
radiodifuzno oddajane oziroma prvič zakonito izdane po njegovi uveljavitvi.
194. člen
(1) Z dnem, ko začne veljati ta zakon, se preneha uporabljati
zakon o avtorski pravici (Uradni list SFRJ, št. 19/78, 24/86, 21/90).
(2) Z dnem, ko začne veljati ta zakon, neha veljati samoupravni
sporazum o pravicah, obveznostih in odgovornostih založniških organizacij in
avtorjev pri sklepanju pogodb (Uradni list SRS, št. 7/88).
195. člen
Ta zakon začne veljati petnajsti dan po objavi v Uradnem listu
Republike Slovenije.«.

Zakon o spremembah in dopolnitvah zakona o
avtorski in sorodnih pravicah – ZASP-A (Uradni list RS, št. 9/01) spreminja 189. člen zakona tako, da se
glasi:
»189. člen
(1) Organizacije avtorjev, ki so pred uveljavitvijo tega zakona
kolektivno uveljavljale avtorske pravice po 91. in 93. členu zakona o avtorski
pravici (Uradni list SFRJ, št. 19/78, 24/86, 21/90), lahko nadaljujejo z delom
brez dovoljenja urada, dokler urad ne izda dovoljenja za kolektivno uveljavljanje
istih pravic kolektivni organizaciji, ki izpolnjuje pogoje iz tega zakona.
(2) Tarife, ki so jih sprejele organizacije avtorjev pred uveljavitvijo
tega zakona na podlagi 91.a člena zakona o avtorski pravici, se uporabljajo do
uveljavitve splošnih ali posebnih tarif na podlagi 153. člena tega zakona.
(3) Če se v enem letu od uveljavitve tega zakona ne ustanovijo
ustrezne kolektivne organizacije, lahko urad izda začasno dovoljenje za
kolektivno uveljavljanje določenih pravic pravni osebi, ki ne izpolnjuje
pogojev iz 149. člena tega zakona, v katerem določi rok in pogoje za začasno
kolektivno uveljavljanje pravic.
(4) Pravice, ki se po tem zakonu uveljavljajo samo
kolektivno, se lahko uveljavljajo individualno, dokler urad ne izda dovoljenja
za njihovo kolektivno uveljavljanje ali dokler ni sklenjena ustrezna kolektivna
avtorska pogodba.«;
spreminja 193. člen zakona tako, da se glasi:
»193. člen
(1) Ta zakon velja za vsa avtorska dela in izvedbe izvajalcev,
ki so ob njegovi uveljavitvi uživala varstvo na podlagi zakona o avtorski
pravici (Uradni list SFRJ, št.19/78, 24/86, 21/90).
(2) Ta zakon velja za fonograme proizvajalcev fonogramov, glede
katerih ob njegovi uveljavitvi še ni preteklo 20 let, odkar so bili prvič
posneti.
(3) Ta zakon velja za videograme, za RTV oddaje in za izdaje
založnikov kot predmete sorodnih pravic, ki so bili prvič posneti oziroma prvič
radiodifuzno oddajane oziroma prvič zakonito izdane po njegovi uveljavitvi.
(4) Ta zakon velja za podatkovne baze kot predmete sorodne
pravice, ki so bile izdelane po 1. 1. 1983.«;
ter vsebuje naslednjo končno določbo:
»31. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o carinskih ukrepih pri kršitvah pravic
intelektualne lastnine – ZCUKPIL (Uradni list RS, št. 30/01)
v zvezi s prenehanjem veljavnosti 173. člena zakona določa:
»20. člen
(prenehanje veljavnosti)
[…]
(2) Določbe 173. člena ZASP se še naprej uporabljajo za
postopke, uvedene na njegovi podlagi.«;
ter vsebuje naslednjo končno določbo:
»21. člen
(začetek veljavnosti in
začetek uporabe)
Ta zakon začne veljati petnajsti dan po objavi v Uradnem
listu Republike Slovenije, uporabljati pa se začne šest mesecev po uveljavitvi.«.

Zakon o spremembah in dopolnitvah zakona o
avtorski in sorodnih pravicah – ZASP-B (Uradni list RS, št. 43/04)
vsebuje naslednje prehodne in končne določbe:
»PREHODNE IN KONČNE DOLOČBE
24. člen
(1) Z dnem pristopa Republike Slovenije k Evropski uniji
veljajo roki trajanja pravic po Zakonu o avtorski in sorodnih pravicah (Uradni
list RS, št. 21/95, 9/01 in 30/01-ZCUKPIL) tudi za avtorska dela in predmete
sorodnih pravic, ki niso varovani na podlagi prvega, drugega in tretjega odstavka
193. člena zakona, če so na ta dan varovani v vsaj eni državi članici Evropske
unije (oživitev varstva). 
(2) Prejšnji odstavek ne vpliva na dejanja uporabe varovanih
del, ki so bila začeta ali izvedena pred dnem, navedenim v prejšnjem odstavku.
Uporabnik teh del lahko: 
1.     
neomejeno in neodplačno distribuira zaloge, ki so nastale pred tem dnem,
in 
2.     
zahteva ponovni prenos materialnih pravic v prvotno dejansko izvajanem
obsegu, vendar le za nadaljnja tri leta od tega dne in proti plačilu primernega
nadomestila. 
(3) Pravice, ki so bile prenesene za ves čas njihovega
trajanja s pogodbo, ki je bila sklenjena pred dnem iz prvega odstavka tega
člena, ali kako drugače, se štejejo za prenesene pod dosedanjimi pogoji tudi za
dodatni čas oživitve varstva. 
(4) Obstoj varstva neke pravice v državi članici Evropske
unije mora dokazati tisti, ki se nanj sklicuje.
25. člen
Določbe tega zakona o izčrpanju pravice distribuiranja (4.
člen tega zakona) in o razmerjih s tujimi elementi (20. člen tega zakona) se
začnejo uporabljati z dnem pristopa Republike Slovenije k Evropski uniji.
26. člen
(1) Kolektivne organizacije uskladijo svoje delovanje z
določbami tega zakona v enem letu od uveljavitve tega zakona. 
(2) Postopki izdaje dovoljenja za kolektivno upravljanje
avtorskih ali sorodnih pravic, ki na dan uveljavitve tega zakona niso končani,
se nadaljujejo po določbah tega zakona. 
(3) Postopki za odobritev tarif, ki na dan uveljavitve tega
zakona niso končani, se ustavijo. 
(4) Tarife kolektivnih organizacij, ki veljajo na dan uveljavitve
tega zakona, se obravnavajo kot veljavni skupni sporazumi o tarifi po določbah
tega zakona.
27. člen
(1) Globe, določene s tem zakonom, se do začetka uporabe
Zakona o prekrških (Uradni list RS, št. 7/03) v postopkih o prekrških izrekajo
kot denarne kazni v mejah, določenih z 21. in 22. členom tega zakona. 
(2) Določbe 21. in 22. člena tega zakona se za odgovorno
osebo samostojnega podjetnika posameznika začnejo uporabljati s 1. januarjem
2005.
28. člen
Podzakonski predpis iz 163. člena zakona se izda v šestih
mesecih po uveljavitvi tega zakona.
29. člen
(1) Ta zakon začne veljati petnajsti dan po objavi v Uradnem
listu Republike Slovenije. 
(2) Določbe 4., 16., 20., 24. in 25. člena tega zakona se
začnejo uporabljati z dnem pristopa Republike Slovenije k Evropski uniji.«.

Zakon o spremembah in dopolnitvah Zakona o
avtorski in sorodnih pravicah – ZASP-C (Uradni list RS, št. 17/06)
vsebuje naslednje prehodne in končne določbe:
»PREHODNE IN KONČNE DOLOČBE
16. člen
Postopki, ki ob uveljavitvi tega zakona tečejo na podlagi 2.
oddelka Sedmega poglavja zakona, se končajo po do sedaj veljavnih določbah
zakona.
17. člen
Do uvedbe evra kot denarne enote v Republiki Sloveniji se
zneski iz 3. člena tega zakona, določeni v evrih, obračunavajo v tolarski
protivrednosti po srednjem tečaju Banke Slovenije, veljavnem na dan prodaje
izvirnika likovnega dela.
18. člen
Uredbo iz 7. člena tega zakona izda Vlada Republike Slovenije
v treh mesecih po uveljavitvi tega zakona.
19. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o uvedbi eura – ZUE (Uradni list RS, št.
114/06)
spreminja 17. člen Zakona o avtorski in sorodnih pravicah – ZASP-C (Uradni list
RS, št. 17/06)
tako, da se glasi:
»17. člen
Do uvedbe eura kot denarne enote v Republiki Sloveniji se
zneski iz 3. člena tega zakona, določeni v eurih, obračunavajo v tolarski
protivrednosti po srednjem tečaju Banke Slovenije, veljavnem na dan prodaje
izvirnika likovnega dela.«;
ter vsebuje naslednjo končno določbo:
»26. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
avtorski in sorodnih pravicah – ZASP-D (Uradni list RS, št. 139/06)
vsebuje naslednje prehodne in končne določbe:
»PREHODNE IN KONČNE DOLOČBE
15. člen
Minister, pristojen za gospodarstvo, imenuje predsednika in
člane Sveta iz 157.f člena zakona v devetih mesecih od uveljavitve tega zakona.
16. člen
Postopki arbitraže, ki ob uveljavitvi tega zakona tečejo na
podlagi 163.a člena zakona, se končajo po doslej veljavnih določbah zakona.
17. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembi in dopolnitvi Zakona o
avtorski in sorodnih pravicah – ZASP-E (Uradni list RS, št. 68/08)
vsebuje naslednjo končno določbo:
»3. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
avtorski in sorodnih pravicah – ZASP-F (Uradni list RS, št. 110/13)
vsebuje naslednje prehodne in končno določbo:
»PREHODNE IN KONČNA DOLOČBA
7. člen
(1) Določbe 3. do 5. člena tega zakona se uporabljajo za
posnetke izvedb in fonograme, na katerih izvajalec in proizvajalec fonogramov
1. novembra 2013 še uživata varstvo po do sedaj veljavnih določbah zakona, ter
za posnetke izvedb in fonograme, ki bodo nastali po tem datumu.
(2) Če ni v pogodbi o prenosu materialnih pravic izvajalca na
proizvajalca fonogramov določeno drugače, se domneva, da ta pogodba, sklenjena
pred 1. novembrom 2013, velja tudi če izvajalec po do sedaj veljavnih določbah
zakona na dan 30. oktobra 2011 ne bi bil več varovan.
(3) Določba 2. člena tega zakona se uporablja za glasbena
dela z besedilom, pri katerih sta glasba ali besedilo 1. novembra 2013 varovana
v vsaj eni državi članici Evropske unije in za glasbena dela z besedilom,
nastala po tem datumu.
(4) Prejšnji odstavek ne posega v nobeno dejanje uporabe,
storjeno pred 1. novembrom 2013. Osebe, ki so pred 1. novembrom 2013 v dobri
veri pridobile pravice na glasbenem delu z besedilom, obdržijo te pravice še
naprej.
8. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
avtorski in sorodnih pravicah – ZASP-G (Uradni list RS, št. 56/15)
vsebuje naslednjo prehodno in končno določbo:
»PREHODNA IN KONČNA DOLOČBA 
10. člen 
Akt iz četrtega odstavka 50.d člena zakona sprejme vlada v
enem mesecu od uveljavitve tega zakona.
11. člen 
Ta zakon začne veljati naslednji dan po objavi v Uradnem
listu Republike Slovenije.«.

Zakon o kolektivnem upravljanju avtorske in
sorodnih pravic – ZKUASP (Uradni list RS, št. 63/16)
spreminja 189. člen zakona tako, da se glasi:
»189. člen
(1) Organizacije avtorjev, ki so pred uveljavitvijo tega zakona
kolektivno uveljavljale avtorske pravice po 91. in 93. členu zakona o avtorski
pravici (Uradni list SFRJ, št. 19/78, 24/86, 21/90), lahko nadaljujejo z delom
brez dovoljenja urada, dokler urad ne izda dovoljenja za kolektivno uveljavljanje
istih pravic kolektivni organizaciji, ki izpolnjuje pogoje iz tega zakona.
(2) Tarife, ki so jih sprejele organizacije avtorjev pred uveljavitvijo
tega zakona na podlagi 91.a člena zakona o avtorski pravici, se uporabljajo do
uveljavitve splošnih ali posebnih tarif na podlagi 153. člena tega zakona.
(3) (prenehal veljati)
(4) (prenehal veljati)«;
ter vsebuje naslednjo končno določbo:
»88. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
avtorski in sorodnih pravicah – ZASP-H (Uradni list RS, št. 59/19)
vsebuje naslednjo končno določbo:
»KONČNA DOLOČBA
10. člen
Ta zakon začne veljati petnajsti dan po objavi v Uradnem
listu Republike Slovenije.«.