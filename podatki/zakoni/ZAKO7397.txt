I. SPLOŠNI DOLOČBI
1. člen
(vsebina zakona)
Ta zakon ureja način in postopek ugotavljanja vzajemnosti, določene
s tem zakonom, kot pogoja za pridobitev lastninske pravice tujcev in tujih
držav na nepremičninah v Republiki Sloveniji.
2. člen
(tujci)
Tujke in tujci (v nadaljnjem besedilu: tujci) po tem zakonu
so:
-       
fizične osebe, ki niso državljani Republike Slovenije,
-       
pravne osebe, ki imajo svoj sedež zunaj Republike Slovenije.
II. UGOTAVLJANJE VZAJEMNOSTI
1. Vzajemnost pri pridobivanju lastninske pravice
tujca na nepremičninah v Republiki Sloveniji
3. člen
(uporaba zakona in pravica do ugotovitve vzajemnosti)
(1) Vzajemnost po tem zakonu se ugotavlja v primeru, ko tujec
pridobiva lastninsko pravico na nepremičninah v Republiki Sloveniji, če tako
določa zakon ali mednarodna pogodba, ki ureja pogoje za pridobitev lastninske
pravice tujcev na nepremičninah, ne glede na ostale pogoje pridobivanja
lastninske pravice na nepremičninah. Vzajemnost se ugotavlja za vsako
nepremičnino posebej.
(2) Pravico do ugotovitve vzajemnosti po tem zakonu lahko
uveljavlja tujec, ki pridobiva lastninsko pravico na nepremičnini na način in
pod pogoji, ki jih za pridobitev lastninske pravice določa zakon ali mednarodna
pogodba iz prejšnjega odstavka.
4. člen
(vzajemnost pri dedovanju)
(1) Pri zakonitem dedovanju in pri oporočnem dedovanju, ko je
dedinja ali dedič (v nadaljnjem besedilu: dedič) tujec, ki bi bil dedič tudi po
zakonitem dedovanju, se v zapuščinskem postopku vzajemnost kot pogoj za
pridobitev lastninske pravice na nepremičnini z dedovanjem domneva do dokaza o
nasprotnem.
(2) Kadar je pri oporočnem dedovanju dedič tujec, ki ne bi
bil dedič tudi po zakonitem dedovanju, in je treba v zapuščinskem postopku
zaradi dedovanja nepremičnine vzajemnost ugotoviti, sodišče prekine postopek in
tujca napoti, da pri ministrstvu, pristojnem za pravosodje (v nadaljevanju:
ministrstvo), poda vlogo za ugotovitev vzajemnosti.
5. člen
(vzajemnost pri stavbni pravici)
Obstoj vzajemnosti se pod pogoji, ki jih določa ta zakon,
ugotavlja tudi v primeru pridobitve stavbne pravice na nepremičnini.
6. člen
(izjeme)
(1) Vzajemnosti ni treba ugotavljati za pridobitev lastninske
pravice na nepremičnini na podlagi pravnega posla, sklenjenega v postopku
razlastitve, če je razlastitveni upravičenec država ali samoupravna lokalna
skupnost.
(2) Vzajemnosti ni treba ugotavljati v primeru pridobivanja lastninske
pravice na podlagi menjalne pogodbe, če sta predmet menjalne pogodbe enakovrstni
nepremičnini, ki ležita na enakovrstnem območju zemljišč v Republiki Sloveniji
in sta po površini enaki oziroma ima nepremičnina, ki jo z menjavo pridobi
tujec, manjšo površino. Mnenje o navedenih lastnostih nepremičnin, ki so
predmet menjalne pogodbe, poda pristojni geodetski organ. Mnenje pristojnega
geodetskega organa morata pogodbeni stranki predložiti k zemljiškoknjižnemu
dovolilu.
(3) Vzajemnosti ni treba ugotavljati, če tujec pridobiva
lastninsko pravico na nepremičnini, na kateri je že imetnik solastniškega
deleža. Enako velja, če je tujec v zemljiški knjigi vpisan kot skupni lastnik.
7. člen
(materialna vzajemnost)
(1) Vzajemnost po tem zakonu obstaja, če državljan Republike Slovenije
ali pravna oseba, ki ima sedež v Republiki Sloveniji, v državi tujca lahko
pridobiva lastninsko pravico na nepremičninah pod enakimi ali podobnimi pogoji,
pod katerimi lahko pridobivajo lastninsko pravico na nepremičninah v Republiki
Sloveniji tujci in izpolnjevanje katerih za državljana Republike Slovenije ali
pravno osebo s sedežem v Republiki Sloveniji ni bistveno težje, kot je v
pravnem redu Republike Slovenije določeno izpolnjevanje pogojev za tujce
(materialna vzajemnost).
(2) Če ima tujec dvojno državljanstvo, se pri ugotavljanju
vzajemnosti upošteva pravni red tiste države, v kateri ima tujec stalno
prebivališče. Če ima tujec stalno prebivališče v Republiki Sloveniji, se
upošteva pravni red tiste države, v kateri je imel tujec zadnje stalno
prebivališče pred pridobitvijo dovoljenja za stalno prebivanje v Republiki
Sloveniji.
(3) Če je tujec brez državljanstva, se pri ugotavljanju
vzajemnosti tujec v vlogi opredeli, ali se pri ugotavljanju vzajemnosti upošteva
pravni red države njegovega rojstva ali države, v kateri ima stalno
prebivališče, ali države, v kateri je imel tujec zadnje stalno prebivališče
pred pridobitvijo dovoljenja za stalno prebivanje v Republiki Sloveniji.
2. Postopek za ugotavljanje vzajemnosti
8. člen
(pristojnost za odločanje)
Obstoj vzajemnosti ugotavlja ministrstvo.
9. člen
(vloga)
(1) Vlogi za ugotovitev vzajemnosti je treba priložiti:
-       
overjeno kopijo osebnega dokumenta, iz katerega so razvidni naslednji
podatki: osebno ime, datum rojstva in državljanstvo, oziroma original ali
overjeno kopijo javne listine, iz katere so razvidni podatki o firmi in sedežu
pravne osebe,
-       
če ima tujec dvojno državljanstvo, tudi dokazilo o zadnjem stalnem
prebivališču v skladu z drugim odstavkom 7. člena tega zakona,
-       
če tujec nima državljanstva, tudi izjavo v skladu s tretjim odstavkom
7. člena tega zakona,
-       
listino, s katero tujec izkazuje pravico do ugotovitve vzajemnosti iz
drugega odstavka 3. člena tega zakona.
(2) Listina iz druge alineje prejšnjega odstavka mora biti
predložena v obliki javne listine v originalu ali overjeni fotokopiji.
10. člen
(pridobitev podatkov o nepremičnini)
(1) Ministrstvo z vpogledom v zemljiško knjigo pridobi:
-       
identifikacijski znak nepremičnine,
-       
podatek o vrsti nepremičnine (zemljiška parcela; stavba, zgrajena na
podlagi stavbne pravice; posamezni del stavbe, če je stavba v etažni lastnini),
-       
podatek o lastništvu nepremičnine.
(2) Ministrstvo z vpogledom v zemljiški kataster pridobi
podatek o dejanski rabi zemljišča (kmetijsko zemljišče; gozdno zemljišče; vodno
zemljišče; neplodno zemljišče; pozidano zemljišče), z vpogledom v kataster
stavb pridobi podatek o dejanski rabi dela stavbe, z vpogledom v register
prostorskih enot pa podatek o občini, v kateri leži nepremičnina.
(3) Ministrstvo z vpogledom v predpis, ki določa objekte in
okoliše objektov, ki so posebnega pomena za obrambo, ter ukrepe za njihovo
varovanje, preveri, ali nepremičnina leži na območju posebnega pomena za
obrambo države.
(4) Ministrstvo od občine pridobi potrdilo o namenu rabe
nepremičnine po prostorskih aktih in o morebitnih prostorskih ukrepih, ki
veljajo na območju, na katerem leži nepremičnina.
(5) Občina posreduje potrdilo iz prejšnjega odstavka na
podlagi elektronskega zaprosila ministrstva po elektronski poti ali pisno.
11. člen
(preverjanje podatkov o pravnem redu tuje države v primeru
pridobivanja lastninske pravice na podlagi pravnega posla)
(1) Če želi tujec pridobiti lastninsko pravico na
nepremičnini s pravnim poslom, ministrstvo na podlagi popolne vloge iz
9. člena tega zakona v evidenci iz 17. člena tega zakona za državo
tujca preveri:
-       
ali je bilo glede pridobivanja lastninske pravice na enakovrstni nepremičnini,
ki leži tudi na enakovrstnem območju kot nepremičnina, na kateri želi tujec
pridobiti lastninsko pravico, že ugotovljeno, da obstaja vzajemnost, in
-       
ali je bilo glede pridobivanja lastninske pravice na podlagi pravnega
posla, ki ga tujec izkazuje z listino iz četrte alineje prvega odstavka
9. člena tega zakona, že ugotovljeno, da obstaja vzajemnost.
(2) Če ministrstvo po prejšnjem odstavku ugotovi, da je bila
vzajemnost že ugotovljena, preveri še, ali je prišlo do sprememb pravnega reda
tuje države.
(3) Če ministrstvo po prejšnjem odstavku ugotovi, da se
pravni red države tujca, objavljen v evidenci iz 17. člena tega zakona, ni
spremenil oziroma se niso spremenile določbe pravnega reda, ki se uporabijo v
konkretnem primeru, izda odločbo, s katero ugotovi, da vzajemnost obstaja. Taka
odločba vsebuje skrajšano obrazložitev, ki zajema kratko obrazložitev zahtevka
in sklicevanje na predpise tuje države, na podlagi katerih je bilo o zadevi
odločeno.
(4) Ministrstvo izda odločbo v 30 dneh od dneva prejema
popolne vloge.
(5) Zoper odločbo ni dovoljena pritožba, možen pa je upravni
spor.
(6) Tožbo v upravnem sporu lahko vložita tudi državni
pravobranilec in samoupravna lokalna skupnost, na območju katere leži
nepremičnina.
(7) Če se vse stranke, državni pravobranilec in samoupravna lokalna
skupnost, na območju katere leži nepremičnina, po vročitvi odločbe pisno ali
ustno na zapisnik pri ministrstvu odpovedo pravici do vložitve tožbe v upravnem
sporu, postane odločba pravnomočna z dnem, ko se zadnji od upravičencev do
vložitve tožbe odpove tej pravici.
(8) Odločba velja eno leto od dneva, ko je postala
pravnomočna (veljavna odločba o ugotovitvi vzajemnosti).
(9) Če pogoji za izdajo odločbe iz tretjega odstavka tega
člena niso izpolnjeni, ministrstvo začne postopek pridobivanja podatkov o
pravnem redu tuje države in o tem obvesti vlagatelja v 30 dneh od prejema
popolne vloge iz 9. člena tega zakona.
12. člen
(pridobivanje podatkov o pravnem redu tuje države)
(1) Če tujec ne pridobiva lastninske pravice na nepremičnini s
pravnim poslom in v primeru iz devetega odstavka prejšnjega člena, ministrstvo
pridobi podatke o tem, kako je v pravnem redu države tujca glede načina
pridobitve lastninske pravice, ki ga uveljavlja tujec, urejeno pridobivanje
lastninske pravice za državljana Republike Slovenije oziroma za pravne osebe,
ki imajo sedež v Republiki Sloveniji, na enakovrstni nepremičnini, ki leži na
enakovrstnem območju.
(2) Ministrstvo pridobi podatke iz prejšnjega odstavka z
zaprosilom v državo tujca, z neposrednim vpogledom v pravne akte države tujca
ali na drug primeren način.
(3) Če pravni red države tujca glede pridobivanja lastninske pravice
tujca ni enoten, ministrstvo pridobi podatke o tistem pravnem redu, ki velja za
območje, kjer ima tujec stalno prebivališče.
13. člen
(primerjava pravnih redov)
(1) Ko ministrstvo pridobi podatke iz prejšnjega člena,
najprej ugotovi, ali lahko po ureditvi v državi tujca državljan Republike
Slovenije ali pravna oseba, ki ima sedež v Republiki Sloveniji, na način, ki ga
v konkretnem postopku uveljavlja tujec, pridobi lastninsko pravico na
enakovrstni nepremičnini, ki leži na enakovrstnem območju v tej državi.
(2) Če ministrstvo ugotovi, da državljan Republike Slovenije ali
pravna oseba, ki ima sedež v Republiki Sloveniji, lahko na način, ki ga
uveljavlja tujec, pridobi lastninsko pravico na enakovrstni nepremičnini, ki
leži na enakovrstnem območju v državi tujca, presoja še:
-       
ali pravni red države tujca določa enake ali podobne pogoje za
pridobitev lastninske pravice na način, ki ga v konkretnem postopku uveljavlja
tujec, na enakovrstni nepremičnini, ki leži na enakovrstnem območju;
-       
ali je ureditev države tujca bistveno strožja od ureditve, ki za tujca
velja v Republiki Sloveniji, pri čemer upošteva pomembnost razlik v pravnih
redih in dovršenost postopkovnih pravil z vidika pravnega varstva pravic za
pridobitev lastninske pravice na nepremičninah.
14. člen
(odločba)
(1) Ministrstvo izda odločbo, s katero ugotovi, da vzajemnost
ne obstaja:
-       
če po opravljeni presoji v skladu s prvim odstavkom prejšnjega člena
ugotovi, da državljan Republike Slovenije ali pravna oseba, ki ima sedež v
Republiki Sloveniji, v državi tujca na način, ki ga v konkretnem postopku
uveljavlja tujec, ne more pridobiti lastninske pravice na enakovrstni
nepremičnini, ki leži na enakovrstnem območju v tej državi, ali
-       
če po opravljeni presoji v skladu z drugim odstavkom prejšnjega člena
ugotovi, da pravni red države tujca določa bistveno strožje pogoje za
pridobitev lastninske pravice na način, ki ga v konkretnem postopku uveljavlja
tujec, na enakovrstni nepremičnini, ki leži na enakovrstnem območju, kot jih
določa pravni red Republike Slovenije, oziroma da je ureditev države tujca
bistveno strožja od ureditve, ki za tujca velja v Republiki Sloveniji.
(2) Ministrstvo izda odločbo, s katero ugotovi, da vzajemnost
obstaja, če po opravljeni presoji v skladu z drugim odstavkom prejšnjega člena
ugotovi, da pravni red države tujca določa enake ali podobne pogoje za
pridobitev lastninske pravice na način, ki ga v konkretnem postopku uveljavlja
tujec, na enakovrstni nepremičnini, ki leži na enakovrstnem območju, in da
ureditev države tujca ni bistveno strožja od ureditve, ki za tujca velja v
Republiki Sloveniji.
(3) Ministrstvo izda odločbo v 90 dneh od dneva prejema
popolne vloge.
(4) Zoper odločbo ni dovoljena pritožba, možen pa je upravni
spor.
(5) Tožbo v upravnem sporu lahko vložita tudi državni
pravobranilec in samoupravna lokalna skupnost, na območju katere leži
nepremičnina.
(6) Če se vse stranke, državni pravobranilec in samoupravna lokalna
skupnost, na območju katere leži nepremičnina, po vročitvi odločbe pisno ali
ustno na zapisnik pri ministrstvu odpovedo pravici do vložitve tožbe v upravnem
sporu, postane odločba pravnomočna z dnem, ko se zadnji od upravičencev do
vložitve tožbe odpove tej pravici.
(7) Odločba, s katero je bilo ugotovljeno, da vzajemnost
obstaja, velja eno leto od dneva, ko je postala pravnomočna (veljavna odločba o
ugotovitvi vzajemnosti).
3. Vzajemnost pri pridobivanju lastninske pravice tuje
države na nepremičninah v Republiki Sloveniji
15. člen
(vzajemnost in pristojnost za odločanje)
(1) Tuja država lahko pridobi lastninsko pravico na
nepremičninah za potrebe diplomatskega predstavništva ali konzulata, če ta tuja
država omogoča pridobitev lastninske pravice na nepremičninah Republiki
Sloveniji za enak namen.
(2) O tem, ali obstaja vzajemnost iz prejšnjega odstavka,
izda potrdilo ministrstvo, pristojno za zunanje zadeve.
4. Vpis v zemljiško knjigo
16. člen
(pogoj za vpis v zemljiško knjigo)
(1) Veljavno odločbo o ugotovitvi vzajemnosti mora tujec
priložiti k zemljiškoknjižnemu dovolilu. Overitev podpisa na zemljiškoknjižnem
dovolilu brez veljavne odločbe ni dovoljena.
(2) Tuja država mora potrdilo ministrstva, pristojnega za
zunanje zadeve, iz drugega odstavka prejšnjega člena priložiti k
zemljiškoknjižnemu dovolilu. Overitev podpisa na zemljiškoknjižnem dovolilu
brez potrdila ni dovoljena.
(3) Vpis lastninske pravice v zemljiško knjigo v nasprotju s
tem zakonom je neveljaven in se izbriše na predlog ali po uradni dolžnosti.
5. Evidenci
17. člen
(evidenca vzajemnosti po državah)
(1) Z namenom izvajanja nalog po tem zakonu ministrstvo
vzpostavi in vodi evidenco o obstoju vzajemnosti po posameznih državah.
(2) Evidenca iz prejšnjega odstavka za vsako državo vsebuje
naslednje podatke:
-       
posamezne vrste nepremičnin in vrste območij, za katere vzajemnost
obstaja in za katere vzajemnost ne obstaja, z navedbo pravnega reda, ki ureja
pridobitev lastninske pravice na posamezni vrsti nepremičnine in območju, na
katerem nepremičnina leži,
-       
način pridobitve lastninske pravice, glede katerega vzajemnost obstaja
in glede katerega vzajemnost ne obstaja.
(3) Ministrstvo vpiše podatke iz prejšnjega odstavka v
evidenco po pravnomočnosti odločbe, izdane po tem zakonu.
(4) Podatke iz evidence iz drugega odstavka tega člena objavi
ministrstvo na svoji spletni strani.
(5) Minister, pristojen za pravosodje (v nadaljnjem besedilu:
minister), določi natančnejša pravila o vodenju evidence iz prvega odstavka
tega člena.
18. člen
(evidenca izdanih odločb)
(1) Z namenom statističnega spremljanja ministrstvo vzpostavi
in vodi evidenco o odločbah, izdanih po tem zakonu.
(2) Statistične podatke o odločbah, izdanih po tem zakonu, objavi
ministrstvo na svoji spletni strani vsake pol leta.
(3) Minister določi natančnejša pravila o vodenju evidence iz
prvega odstavka tega člena.
III. PREHODNE IN KONČNA DOLOČBA
19. člen
(izvršilna predpisa)
Minister izda predpis iz petega odstavka 17. člena in
predpis iz tretjega odstavka 18. člena tega zakona v dveh mesecih po
uveljavitvi tega zakona.
20. člen
(vzpostavitev evidence)
Ministrstvo vzpostavi evidenco v skladu s 17. členom
tega zakona v treh mesecih po uveljavitvi tega zakona. V evidenco se vnesejo
podatki iz odločb, ki so bile izdane po Zakonu o ugotavljanju vzajemnosti
(Uradni list RS, št. 9/99) in so postale pravnomočne pred začetkom uporabe
tega zakona.
21. člen
(prehodno obdobje)
(1) Vloge, vložene pred začetkom uporabe tega zakona, se
obravnavajo in zaključijo po Zakonu o ugotavljanju vzajemnosti (Uradni list RS,
št. 9/99).
(2) Podatki iz pravnomočnih odločb, izdanih po prejšnjem
odstavku, se vnesejo v evidenco iz 17. člena tega zakona.
22. člen
(prenehanje veljavnosti in podaljšanje uporabe)
(1) Z dnem uveljavitve tega zakona prenehajo veljati:
-       
Zakon o ugotavljanju vzajemnosti (Uradni list RS, št. 9/99),
-       
Navodilo o vzpostavitvi in vodenju evidence o obstoju vzajemnosti po
posameznih državah in o lastninski pravici tujcev na nepremičninah v Republiki
Sloveniji (Uradni list RS, št. 24/99) in
-       
Navodilo za izpolnjevanje listine s podatki o nepremičnini v postopku
ugotavljanja vzajemnosti (Uradni list RS, št. 24/99).
(2) Predpisi iz prejšnjega odstavka se uporabljajo do
zaključka postopkov z vlogami, ki so bile vložene do dneva začetka uporabe tega
zakona.
23. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije, uporabljati pa se začne tri mesece po uveljavitvi.
Št. 720-01/17-6/16
Ljubljana, dne 24. maja 2017
EPA 1791-VII
Državni zbor
Republike Slovenije
dr. Milan Brglez l.r.
Predsednik