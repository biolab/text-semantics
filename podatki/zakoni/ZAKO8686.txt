1. člen
(vsebina zakona)
S tem zakonom se zaradi omilitve posledic dviga cen
življenjskih potrebščin kot začasni ukrep določa draginjski dodatek za
upravičence do otroškega dodatka (v nadaljnjem besedilu: draginjski dodatek za
otroke).
2. člen
(draginjski dodatek za otroke)
(1) Upravičenka oziroma upravičenec (v nadaljnjem besedilu:
upravičenec) do draginjskega dodatka za otroke je:
-       
upravičenec do otroškega dodatka po zakonu, ki ureja starševsko varstvo
in družinske prejemke, in zakonu, ki ureja uveljavljanje pravic iz javnih
sredstev, ki ima od 1. oktobra 2022 do 31. decembra 2022 veljavno
odločbo o upravičenosti do otroškega dodatka in
-       
rejnica oziroma rejnik (v nadaljnjem besedilu: rejnik) za vsakega otroka
do dopolnjenega 18. leta starosti, za katerega ima od 1. oktobra 2022 do
31. decembra 2022 najmanj za en dan sklenjeno rejniško pogodbo v skladu z
zakonom, ki ureja izvajanje rejniške dejavnosti.
(2) Višina draginjskega dodatka za otroke za upravičenca iz
prve alineje prejšnjega odstavka znaša znesek otroškega dodatka za prvega
otroka v posameznem dohodkovnem razredu po zakonu, ki ureja uveljavljanje
pravic iz javnih sredstev, v katerega je uvrščen upravičenec do otroškega
dodatka, za vsakega otroka.
(3) Višina draginjskega dodatka za otroke za upravičenca iz
druge alineje prvega odstavka tega člena znaša za vsakega otroka znesek
otroškega dodatka, kot je določen za prvi dohodkovni razred za prvega otroka v
skladu z zakonom, ki ureja uveljavljanje pravic iz javnih sredstev.
(4) Upravičenec je do draginjskega dodatka za otroke
upravičen enkrat v posameznem mesecu.
(5) Če se odločba iz prve alineje prvega odstavka tega člena
spremeni ali preneha veljati, ali če rejniška pogodba iz druge alineje prvega
odstavka tega člena preneha veljati, se izplačan draginjski dodatek za otroke
ne šteje za neupravičeno prejeta javna sredstva in ga ni treba vračati.
(6) Draginjski dodatek za otroke izplača ministrstvo,
pristojno za družino, upravičencu iz prvega odstavka tega člena tako, kot je
določeno za izplačilo otroškega dodatka po zakonu, ki ureja uveljavljanje
pravic iz javnih sredstev. Draginjski dodatek za otroke se izplača v novembru
in decembru 2022 ter v januarju 2023.
(7) Sredstva za izplačilo draginjskega dodatka za otroke
zagotavlja Republika Slovenija iz proračuna Republike Slovenije.
3. člen
(upoštevanje draginjskega dodatka pri uveljavljanju pravic
iz javnih sredstev, oprostitev dohodnine, plačilo prispevkov za obvezno
zdravstveno zavarovanje in izvzem iz izvršbe)
(1) Draginjski dodatek za otroke se ne šteje v dohodek pri
uveljavljanju pravic po zakonu, ki ureja uveljavljanje pravic iz javnih
sredstev.
(2) Ne glede na zakon, ki ureja dohodnino, se od draginjskega
dodatka za otroke ne plača dohodnina.
(3) Od draginjskega dodatka za otroke se ne plačujejo
prispevki za obvezno zdravstveno zavarovanje po zakonu, ki ureja zdravstveno
varstvo in zdravstveno zavarovanje.
(4) Draginjski dodatek za otroke je izvzet iz izvršbe po
zakonu, ki ureja izvršbo in zavarovanje, iz davčne izvršbe po zakonu, ki ureja
davčni postopek, ter iz stečajne mase v postopku osebnega stečaja po zakonu, ki
ureja finančno poslovanje, postopke zaradi insolventnosti in prisilno
prenehanje.
KONČNA DOLOČBA
4. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.
Št. 541-01/22-18/16
Ljubljana, dne 23. septembra 2022
EPA 270-IX
Državni zbor
Republike Slovenije
Nataša Sukič
podpredsednica