1. člen
Republika Slovenija bo dala poroštvo za
obveznosti Družbe za avtoceste v Republiki Sloveniji d.d. (v nadaljnjem
besedilu: DARS d.d.) iz naslova kreditov, najetih za realizacijo nacionalnega
programa izgradnje avtocest v Republiki Sloveniji za avtocestne odseke, ki se
začnejo graditi v letu 1996, in sicer: Slivnica–Fram–BDC, priključek Slovenska
Bistrica – sever, obvoznica Ormož (del odseka Hajdina–Ormož),
Vransko–Blagovica, Blagovica–Šentjakob, Divača–Kozina in Vipava–Selo, do višine
235 mio USD glavnice s pripadajočimi obrestmi in drugimi stroški kreditov v
tolarski protivrednosti po srednjem tečaju Banke Slovenije na dan najetja
kredita, pod naslednjimi pogoji:
-       
znesek posameznega kredita se lahko črpa v več obrokih, in sicer od leta
1996 do konca leta 2000,
-       
rok odplačila je lahko do 20 let, z vključenim štiriletnim moratorijem
na odplačilo glavnice,
-       
obresti se obračunajo od glavnice, ki se revalorizira na podlagi
temeljne obrestne mere ali vezave na tečaj tuje valute, po obrestni meri, ki je
lahko največ enaka obrestni meri za bančne vloge, vezane nad eno leto, kot jo
dogovorijo banke in hranilnice v Republiki Sloveniji, povečani za 2 odstotni
točki, s tem, da ne presega aktivne obrestne mere, ki jo banke posojilodajalke
uporabljajo za komitente z najboljšo boniteto,
-       
vsi stroški, povezani s pripravo in odobritvijo posameznega kredita, ne
smejo presegati 0,5% vrednosti tega kredita,
-       
strošek rezervacije sredstev kredita je lahko največ 0,5% od nečrpanega
zneska kredita in se obračuna od pogodbeno določenega datuma črpanja kredita
dalje.
2. člen
Če DARS d.d. najame kredit iz prejšnjega
člena pri tujih kreditodajalcih, bo Republika Slovenija izdala poroštvo za tak
kredit na podlagi posebnega zakona.
Določba prejšnjega odstavka velja tudi za
kredite, ki jih bo najela DARS d.d. pri domačih kreditodajalcih, ti pa bodo
kredite za kreditiranje DARS d.d. najeli v tujini.
3. člen
Obseg izdajanja poroštev Republike
Slovenije po 1. členu tega zakona, se zmanjšuje z vsakokratnim zneskom najetega
kredita, za katerega bo dano poroštvo Republike Slovenije.
4. člen
Republika Slovenija bo v primerih, ko DARS
d.d. ne bo poravnala svojih dospelih obveznosti po kreditnih pogodbah, na poziv
banke, plačala te obveznosti namesto DARS d.d.
5. člen
Poroštvene pogodbe v imenu in za račun
Republike Slovenije podpiše s kreditodajalci minister, pristojen za finance, na
podlagi sklepa Vlade Republike Slovenije.
Ministrstvo za finance skrbi za izvajanje
tega zakona ter vseh pravic in obveznosti za Republiko Slovenijo, ki iz njega
izhajajo.
6. člen
Sredstva za plačilo v primerih iz 4. člena
tega zakona se zagotovijo v proračunu Republike Slovenije.
V primerih, ko Republika Slovenija plača
obveznosti iz kreditnih pogodb namesto DARS d.d., pridobi Republika Slovenija v
razmerju do DARS d.d. pravico do regresiranja plačanih zneskov in vseh
stroškov, ki so v zvezi s tem nastali.
7. člen
Republika Slovenija uresniči pravico do
regresiranja z nalogom, ki ga izda minister, pristojen za finance, v breme
sredstev, zbranih na podlagi zakona o zagotovitvi namenskih sredstev za gradnjo
avtocestnega omrežja v Republiki Sloveniji (Uradni list RS, št. 46/93).
Ne glede na prejšnji odstavek ima Republika
Slovenija pravico izvesti regresiranje v breme kateregakoli vira sredstev ali
prihodkov DARS d.d., določenih v 5. členu zakona o Družbi za avtoceste v
Republiki Sloveniji (Uradni list RS, št. 57/93) in predvidenih virov v nacionalnem
programu izgradnje avtocest v Republiki Sloveniji (Uradni list RS, št. 13/96)
ter zahtevati prenos sredstev iz posameznih virov v dobro proračuna Republike
Slovenije.
V roku 30 dni po podpisu poroštvene pogodbe
iz 5. člena tega zakona skleneta ministrstvo, pristojno za finance in DARS d.d.
pogodbo, s katero podrobneje uredita medsebojna razmerja v zvezi z izvajanjem
določb tega člena.
8. člen
Ta zakon začne veljati naslednji dan po
objavi v Uradnem listu Republike Slovenije.
Št. 440-03/96-57/1
Ljubljana, dne 14. marca 1996.
Predsednik
Državnega zbora
Republike Slovenije
Jožef Školč l. r.