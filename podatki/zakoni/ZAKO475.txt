1. člen
Republika Slovenija bo podjetjem s področja
elektrogospodarstva omogočila sanacijo njihovega finančnega položaja in
postopno doseganje ciljev, opredeljenih v resoluciji o strategiji rabe in
oskrbe Slovenije z energijo (Uradni list RS, št. 9/96), z naslednjimi ukrepi:
-       
s konverzijo terjatev Republike Slovenije, nastalih z izpolnitvijo
poroštvenih obveznosti na podlagi zakona o jamstvu Republike Slovenije za
najetje kreditov in izdajo obveznic za ekološke in energetske projekte (Uradni
list RS, št. 38/92) in zakona o poroštvu Republike Slovenije za najete kredite
Nuklearne elektrarne Krško, Termoelektrarne Šoštanj, Termoelektrarne Trbovlje
in Savskih elektrarn Ljubljana (Uradni list RS, št. 60/95) v kapitalske vložke,
-       
z odobritvijo poroštev Republike Slovenije za kredite, ki jih bodo
podjetja s področja elektrogospodarstva najela za restrukturiranje
neodplačanega dela obveznosti iz naslova posojil, za katera je Republika
Slovenija na podlagi zakonov iz prejšnje alinee in zakona o jamstvu Republike
Slovenije za najete kredite za dokončanje gradnje slovenskega dela HE Golica
(Uradni list RS, št. 36/93) dala poroštvo,
-       
z odobritvijo poroštev Republike Slovenije za kredite, ki jih bodo
podjetja s področja elektrogospodarstva najela za restrukturiranje obveznosti
iz naslova kreditov, odobrenih na podlagi sredstev, za katere je Republika
Slovenija prevzela obveznosti vračila s 3. členom sporazuma med Vlado Republike
Slovenije in Vlado Zvezne Republike Nemčije o prevzemu zunanjih dolgov nekdanje
Socialistične federativne republike Jugoslavije (Uradni list RS, št. 44/96 –
Mednarodne pogodbe št. 11),
-       
z odobritvijo poroštev Republike Slovenije za kredite, najete na podlagi
2. člena zakona o zagotavljanju sredstev za zaprtje rudnikov rjavega premoga
Zagorje, Senovo in Kanižarica (Uradni list RS, št. 1/95), s katerimi je bila
realizirana konverzija prenešenih obveznosti Rudnikov rjavega premoga Slovenije
p.o. na novoustanovljene rudnike v zapiranju Zagorje, Senovo, Kanižarica,
-       
z odobritvijo poroštev Republike Slovenije za kredite, najete za
restrukturiranje neodplačanega dela obveznosti iz odloka o določitvi obveznosti
Socialistične Republike Slovenije do Ljubljanske banke, Ljubljana, v zvezi z
njenimi obveznostmi za izgradnjo Nuklearne elektrarne Krško in Termoelektrarne
Šoštanj IV (Uradni list SRS, št. 13/74 in 39/74).
2. člen
Restrukturiranje obveznosti po tem zakonu
pomeni:
-       
najemanje kreditov za predčasno odplačilo obstoječih kreditov (novi
krediti),
-       
spremembo pogojev odplačila obstoječih kreditov (reprogramiranje),
-       
najemanje kreditov za poplačilo prevzetih kratkoročnih zapadlih
obveznosti Rudnikov rjavega premoga Slovenije p.o. po delitveni bilanci na dan
31. 12. 1995.
3. člen
Republika Slovenija spremeni v podjetjih
dolžnikih v kapitalski vložek svoje terjatve iz prve alinee 1. člena tega
zakona, ki so nastale do dneva uveljavitve tega zakona.
Poleg tega bo Republika Slovenija
dokapitalizirala podjetja s področja elektrogospodarstva, navedena v 1. členu
tega zakona, tudi za višino že plačanih glavnic in obresti v letu 1996, ki jih
je za obveznosti iz 1. člena tega zakona plačala Republika Slovenija in nato
izterjala na podlagi regresnega zahtevka, ki ga je imela do podjetij.
4. člen
Republika Slovenija daje poroštvo za
obveznosti podjetij s področja elektrogospodarstva iz naslova kreditov, najetih
za restrukturiranje obveznosti iz 1. člena tega zakona, pod naslednjimi pogoji:
-       
restrukturiranje mora vključevati najmanj osemnajstmesečni odlog
odplačila glavnice,
-       
obrestne mere novih kreditov ne smejo biti višje od obrestnih mer
kreditov, ki se restrukturirajo,
-       
višina glavnic novih kreditov mora biti enaka znesku neplačanih
obveznosti po kreditih, ki se nadomeščajo, 
-       
dokončna dospelost novih obveznosti ne sme biti krajša od dokončne
dospelosti kreditov, ki se restrukturirajo,
-       
višina glavnic novih kreditov mora biti enaka znesku prevzetih
obveznosti po delitveni bilanci Rudnikov rjavega premoga Slovenije p.o. na dan
31.12.1995; dinamika vračil kreditov mora biti usklajena s planirano dobo
zapiranja rudnikov,
-       
zavarovanje upnikovih terjatev iz novih kreditov mora biti urejeno s
pogodbo, ki jo skleneta upnik in dolžnik.
Če Republika Slovenija izpolni poroštveno
obveznost, pridobi pravico do povračila izplačanih zneskov in stroškov, ki so
ji v zvezi s tem nastali.
5. člen
Republika Slovenija bo svoje terjatve do
Nove Ljubljanske banke, d.d., nastale z izpolnitvijo obveznosti, prevzetih s
sporazumom iz tretje alinee 1. člena tega zakona, uskladila s pogoji kreditov
za restrukturiranje obveznosti iz prejšnjega člena.
6. člen
Poroštvene pogodbe z upniki sklene
minister, pristojen za finance, na podlagi sklepa Vlade Republike Slovenije, ko
so izpolnjeni vsi pogoji iz 4. člena tega zakona.
7. člen
Ta zakon začne veljati petnajsti dan po objavi
v Uradnem listu Republike Slovenije.
Št. 431-01/96-8/1
Ljubljana, dne 15. oktobra 1996.
Predsednik
Državnega zbora
Republike Slovenije
Jožef Školč l. r.