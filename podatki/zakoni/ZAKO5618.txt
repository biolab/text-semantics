1. člen
S tem zakonom se za omejitev učinkov svetovne gospodarske krize
z namenom ohranitve delovnih mest ureja delno subvencioniranje polnega
delovnega časa s sofinanciranjem plač za polni delovni čas.
2. člen
(1) Gospodarski družbi oziroma fizični osebi, ki zaposluje delavce
v skladu z zakonom, ki ureja delovna razmerja (v nadaljnjem besedilu:
delodajalec), in zaradi ohranitve delovnih mest v skladu z zakonom, ki ureja
delovna razmerja, kot polni delovni čas določi delovni čas 36 ur na teden, se
zagotovi subvencija za delno sofinanciranje plač (v nadaljnjem besedilu: subvencija)
v znesku 60 eurov na mesec na delavca oziroma delavko (v nadaljnjem besedilu:
delavec).
(2) Delodajalcu iz prejšnjega odstavka, ki z
reprezentativnimi sindikati sklene dogovor o zagotavljanju dela krajši delovni
čas, vendar ne manj kot 32 ur na teden, se zagotovi subvencija v dodatnem
znesku 60 eurov na mesec na delavca za skrajšanje za štiri ure oziroma v
znesku, ki je sorazmeren skrajšanju.
3. člen
(1) Subvencija se delodajalcu dodeli pod pogojem, da v
obdobju prejemanja subvencije izplačuje plače in poravnava prispevke za
socialno varnost delavcem, za katere prejema subvencijo, ne odpušča delavcev iz
poslovnih razlogov, v obdobju prejemanja subvencije ne odreja nadurnega dela in
v poslovnem letu prejemanja subvencije ne izplačuje nagrad organom vodenja in
nadzora.
(2) Delodajalcu se dodeli subvencija na podlagi zahtevka za
dodelitev subvencije (v nadaljnjem besedilu: zahtevek), ki ga vloži na Zavod
Republike Slovenije za zaposlovanje (v nadaljnjem besedilu: zavod). Zavod s
sklepom odloči o zahtevku po določbah zakona, ki ureja splošni upravni
postopek. Zoper sklep ni pritožbe.
(3) Na podlagi sklepa iz prejšnjega odstavka sklene
delodajalec z zavodom pogodbo o subvencioniranju (v nadaljnjem besedilu:
pogodba), v kateri se določijo medsebojna razmerja, obveznosti in odgovornosti
pogodbenih strank. Pogodba mora zlasti vsebovati predmet, višino, način
izplačila subvencije, pogoje in način vračila subvencije, čas prejemanja
subvencije, spremljanje, poročanje, sankcije za kršitve ter nadzor nad izvajanjem.
(4) V kolikor delodajalec ne ravna v skladu s prvim odstavkom
tega člena, mora vrniti prejeto subvencijo oziroma njen ustrezni del.
4. člen
(1) Delodajalec mora zahtevek vložiti do 31. marca 2010,
vloži pa ga lahko največ enkrat na podlagi prvega odstavka 2. člena in enkrat
na podlagi drugega odstavka 2. člena tega zakona.
(2) Subvencija se delodajalcu izplačuje od prvega dne
naslednjega meseca po vložitvi zahtevka za delavce, zaposlene s polnim delovnim
časom, ki delajo v delovnem času, določenem v 2. členu tega zakona, za obdobje
v skladu z zahtevkom delodajalca, a skupaj največ za šest mesecev.
5. člen
Sredstva za subvencijo se zagotavljajo v proračunu Republike Slovenije.
6. člen
(1) Zavod opravlja nadzor nad dodelitvijo in izplačevanjem subvencije
ter izvajanjem pogodbe.
(2) Za potrebe dodeljevanja subvencij in izvajanje nadzora ima
zavod pravico brezplačno pridobivati podatke o delavcih, za katere delodajalec
prejme subvencijo, in sicer osebno ime, enotno matično številko občana,
zavarovalno podlago, dejanski in polni delovni čas ter izplačane plače in
plačane prispevke za socialno varnost, iz obstoječih zbirk osebnih podatkov od Zavoda
za zdravstveno zavarovanje Slovenije, Zavoda za pokojninsko in invalidsko
zavarovanje Slovenije in Davčne uprave Republike Slovenije.
7. člen
Vlada poroča Državnemu zboru o dodeljenih subvencijah po tem
zakonu dvakrat letno, in sicer hkrati s Poročilom o polletnem izvrševanju
proračuna Republike Slovenije in hkrati s Predlogom zaključnega računa
proračuna Republike Slovenije za posamezno leto.

Zakon o delnem subvencioniranju polnega
delovnega časa – ZDSPDČ (Uradni list RS, št. 5/09)
vsebuje naslednjo končno določbo:
»8. člen
Ta zakon začne veljati naslednji dan po objavi v Uradnem listu
Republike Slovenije.«.

Zakon o spremembi Zakona o delnem
subvencioniranju polnega delovnega časa – ZDSPDČ-A (Uradni list RS, št. 40/09)
vsebuje naslednjo končno določbo:
»2. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembi Zakona o delnem
subvencioniranju polnega delovnega časa – ZDSPDČ-B (Uradni list RS, št. 57/09)
vsebuje naslednje prehodne in končno določbo:
»PREHODNE IN KONČNA DOLOČBA
2. člen
(1) Delodajalci, ki so že sklenili pogodbo o delnem
subvencioniranju polnega delovnega časa, lahko zavodu najpozneje 15 dni pred
iztekom pogodbe oziroma aneksa, s katerim je bila pogodba podaljšana,
predlagajo njeno podaljšanje za obdobje največ šest mesecev, z možnostjo
nadaljnjega podaljševanja za obdobje največ šest mesecev.
(2) Predlog za podaljšanje sklenjene pogodbe oziroma aneksa
iz prejšnjega odstavka lahko delodajalec poda najpozneje do roka, določenega v
1. členu tega zakona. Število predlogov, podanih v okviru tega roka, ni
omejeno.
(3) Na predlog delodajalca iz prejšnjega odstavka zavod z
delodajalcem sklene aneks k sklenjeni pogodbi, pod pogojem, da je delodajalec
do dneva podaje predloga za podaljšanje sklenjene pogodbe spoštoval prevzete
pogodbene obveznosti in je predlogu priložil odločitev oziroma dogovor z
reprezentativnimi sindikati o podaljšanju obdobja, za katerega je kot polni
delovni čas določil 36-urni tedenski delovni čas oziroma obdobja, v katerem
delavcem s tako določenim polnim delovnim časom lahko zagotavlja delo v manjšem
obsegu, a ne manj kot 32 ur na teden.
(4) Ne glede na rok iz prvega odstavka tega člena lahko
delodajalci, ki imajo z zavodom sklenjeno pogodbo, ki se izteče 31. julija
2009, zavodu predlagajo podaljšanje pogodbe najkasneje na dan njenega izteka.
3. člen
Ta zakon začne veljati naslednji dan po objavi v Uradnem
listu Republike Slovenije.«.