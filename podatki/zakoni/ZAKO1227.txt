1. SPLOŠNE DOLOČBE
1. člen
(Vsebina in področje veljavnosti zakona)
(delno
prenehal veljati)
(1) S tem zakonom se urejajo sestava,
priprava in izvrševanje proračuna Republike Slovenije (v nadaljnjem besedilu:
državni proračun) in proračunov lokalnih samoupravnih skupnosti (v
nadaljnjem besedilu: občinski proračuni), upravljanje s premoženjem države in
občin, zadolževanje države oziroma občin, poroštva države oziroma občin,
upravljanje njihovih dolgov, računovodstvo in notranji nadzor javnih financ ter
proračunsko inšpiciranje. Določbe tega zakona, ki se nanašajo na neposredne
uporabnike občinskega proračuna, veljajo tudi za ožje dele občin, ki so pravne
osebe, če s tem zakonom ni drugače določeno.
(2) Ta zakon določa tudi pravila, ki
se uporabljajo za Zavod za zdravstveno zavarovanje Slovenije in Zavod za
pokojninsko in invalidsko zavarovanje Slovenije, oba v obveznem delu zavarovanja,
za javne sklade, javne zavode in agencije pri sestavi in predložitvi finančnih
načrtov, upravljanju z denarnimi sredstvi, zadolževanju, dajanju poroštev,
računovodstvu, predložitvi letnih poročil in notranjem nadzoru javnih financ
ter proračunskem inšpiciranju.
(3) Ta zakon ureja tudi zadolževanje
ter dajanje poroštev javnih gospodarskih zavodov, javnih podjetij in drugih
pravnih oseb, v katerih ima država oziroma občina odločujoč vpliv na
upravljanje.
(4) Ta zakon ureja tudi srednjeročno
načrtovanje fiskalne politike in ukrepe, s katerimi se zagotavlja fiskalna
disciplina ter pravila za porabo presežkov institucionalnih enot sektorja
država.
(5) S tem zakonom se v pravni red Republike
Slovenije delno prenaša Direktiva Sveta 2011/85/EU z dne 8. novembra 2011
o zahtevah v zvezi s proračunskimi okviri držav članic (UL L št. 306 z dne
23. 11. 2011, str. 41).
2. člen
(Cilji proračuna in načela zakona)
(1) Pri pripravi in izvrševanju
proračuna si je treba prizadevati za makroekonomsko stabilnost ter zagotavljati
trajen in stabilen narodnogospodarski razvoj.
(2) Sredstva proračuna se uporabljajo
za financiranje funkcij državnih in občinskih organov, za izvajanje njihovih
nalog in druge namene, ki so opredeljeni z ustavo, zakoni ali občinskimi
predpisi ter v višini, ki je nujna za delovanje in izvajanje njihovih nalog in
programov.
(3) Pri pripravi in izvrševanju
proračuna je treba spoštovati načeli učinkovitosti in gospodarnosti.
(4) V proračunu se izkazujejo vsi
prejemki, ki pripadajo državi oziroma občini, ter vsi izdatki države oziroma
občine za posamezne namene.
(5) Vsi prejemki in izdatki se
izkazujejo v polnem (bruto) obsegu brez medsebojnega poračunavanja.
(6) Vsi prejemki služijo za pokrivanje
vseh izdatkov, razen če s tem zakonom ali zakonom, ki ureja izvrševanje
proračuna za posamezno leto, oziroma v odloku, s katerim se sprejme občinski
proračun, ni določeno drugače.
(7) Proračun mora biti uravnotežen med
prejemki in izdatki.
(8) Proračun sprejema Državni zbor
Republike Slovenije (v nadaljnjem besedilu: Državni zbor) oziroma občinski
svet za leto, ki je enako koledarskemu letu.
(9) Proračun sprejme Državni zbor oziroma občinski svet pred začetkom leta, na katerega
se nanaša.
(10) Država oziroma občina lahko v
tekočem letu razpolaga s tistimi prejemki, ki so bili vplačani v njen proračun
do konca tekočega leta. Med izdatke proračuna tekočega leta se štejejo tista
izplačila iz proračuna, ki so bila izvršena do konca tekočega leta.
(11) Neposredni uporabniki lahko
prevzemajo obveznosti in izplačujejo sredstva proračuna v breme proračuna
tekočega leta samo za namen ter do višine, ki sta določena s proračunom, in če
so za to izpolnjeni vsi z ustavo, zakoni in drugimi predpisi določeni pogoji,
če s tem zakonom ni drugače določeno.
(12) Ukrepe, ki imajo pomembne finančne
posledice, je treba utemeljiti z analizo stroškov in koristi v skladu s
posebnimi predpisi.
3. člen
(Pomen izrazov)
(1) Posamezni izrazi imajo po tem
zakonu naslednji pomen:
1.    
proračun je akt države oziroma občine, s
katerim so predvideni prihodki in drugi prejemki ter odhodki in drugi izdatki
države oziroma občine za eno leto;
1.a spremembe proračuna so akt o
spremembah in dopolnitvah državnega oziroma občinskega proračuna, ki ga vlada
predloži v sprejem Državnemu zboru oziroma župan občinskemu svetu pred začetkom
leta, na katerega se sprejeti proračun nanaša;
2.    
rebalans proračuna je akt države oziroma občine
o spremembi proračuna med proračunskim letom;
3.    
finančni načrt je akt neposrednega in
posrednega uporabnika proračuna, Zavoda za zdravstveno zavarovanje Slovenije in
Zavoda za pokojninsko in invalidsko zavarovanje Slovenije, s katerim so
predvideni njegovi prihodki in drugi prejemki ter odhodki in drugi izdatki za
eno leto;
4.    
dokumenti dolgoročnega razvojnega načrtovanja
so strategija gospodarskega razvoja Slovenije, prostorski plani in razvojni
programi;
5.    
neposredni uporabniki so državni oziroma
občinski organi ali organizacije ter občinska uprava;
6.    
posredni uporabniki so javni skladi, javni
zavodi in agencije, katerih ustanovitelj je država oziroma občina;
7.    
prejemniki proračunskih sredstev so fizične ali
pravne osebe, ki na podlagi pogodbe, sklenjene z neposrednim uporabnikom,
odločbe ali sklepa neposrednega uporabnika prejmejo proračunska sredstva;
8.    
javni sektor so neposredni in posredni
uporabniki, Zavod za zdravstveno zavarovanje Slovenije in Zavod za pokojninsko
in invalidsko zavarovanje Slovenije, oba v obveznem delu zavarovanja, javni
gospodarski zavodi, javna podjetja in druge pravne osebe, v katerih imajo
država ali občine odločujoč vpliv na upravljanje;
9.    
obvezne dajatve so vsi davčni prihodki in
nedavčni prihodki, ki so z zakoni in drugimi predpisi predpisani kot splošno
obvezni (npr. takse, pristojbine in denarne kazni);
10. 
prejemki so vsi prihodki, sredstva od prejetih
vračil danih posojil, sredstva od prodaje kapitalskih deležev in iz naslova
zadolževanja;
11. 
donacija je namenski neodplačni prihodek, ki ga
domača ali tuja pravna ali fizična oseba prispeva za določen namen (npr.
darilo, pomoč, volilo, denarna zapuščina);
12. 
izdatki so vsi odhodki, sredstva za dana
posojila, sredstva za nakup kapitalskih deležev in za odplačila glavnic dolga;
13. 
investicijski odhodki so odhodki za naložbe v
povečanje in ohranjanje stvarnega premoženja investitorja;
14. 
investicijski transferi so nepovratni odhodki,
namenjeni za investicije prejemnikov proračunskih sredstev (investitorjev);
15. 
državne pomoči so izdatki in zmanjšani prejemki
države oziroma občine, ki pomenijo korist za prejemnika pomoči in mu tako
zagotavljajo prednost pred konkurenti in so namenjeni za financiranje in sofinanciranje
programov v institucionalnih enotah, ki se ukvarjajo s tržno proizvodnjo blaga
in storitev;
16. 
potrjen investicijski projekt je investicijski
projekt, ki je potrjen s sklepom investitorja in je pripravljen na podlagi
predpisane investicijske dokumentacije;
17. 
veljaven investicijski projekt je investicijski
projekt, ki je vključen v načrt razvojnih programov;
18. 
zadolževanje je črpanje posojila ali izdaja
vrednostnih papirjev za financiranje primanjkljaja in za odplačilo glavnic
dolga in
19. 
likvidnostno zadolževanje je črpanje
kratkoročnega posojila oziroma izdaja kratkoročnega vrednostnega papirja z
zapadlostjo znotraj koledarskega leta.
(2) Ministrstvo, pristojno za finance,
vodi seznam neposrednih in posrednih uporabnikov državnega in občinskih
proračunov, ki ga minister, pristojen za finance, po potrebi tudi objavi.
4. člen
(Odgovornost za izvrševanje proračuna)
(1) Vlada Republike Slovenije (v
nadaljnjem besedilu: vlada) je za izvrševanje državnega proračuna
odgovorna Državnemu zboru. Župan je za izvrševanje
občinskega proračuna odgovoren občinskemu svetu. O izvrševanju proračuna morata
poročati Državnemu zboru oziroma občinskemu svetu na
način, kot je določen s tem zakonom.
(2) Ministrstvo, pristojno za finance,
oziroma za finance pristojen organ občinske uprave, mora redno spremljati
izvrševanje proračuna in o tem, če je treba, obveščati vlado oziroma župana.
5. člen
(Predmet zakona, ki ureja izvrševanje
proračuna za posamezno leto)
(1) Obseg zadolževanja in vseh
predvidenih poroštev države ter obseg zadolžitve javnega sektorja na ravni
države v posameznem letu, drugi elementi, ki jih določa ta zakon, in posebna
pooblastila vladi in ministrstvu, pristojnemu za finance, pri izvrševanju
proračuna za posamezno leto, se določijo z zakonom o izvrševanju državnega
proračuna.
(2) V odloku, s katerim se sprejme
občinski proračun, se določijo tudi obseg zadolževanja in vseh predvidenih
poroštev občine in drugi elementi, ki jih določa ta zakon, ter posebna
pooblastila županu pri izvrševanju proračuna za posamezno leto.
6. člen
(Ocena finančnih posledic zakonov in
drugih predpisov)
(1) Obrazložitev zakona ali drugega
predpisa, ki se predlaga v sprejem vladi, mora vsebovati oceno finančnih
posledic za proračun, iz katere mora biti razvidno, ali predlagani predpis
povečuje ali zmanjšuje prejemke ali izdatke proračuna. Ocena finančnih posledic
mora vsebovati:
1.    
predvidene spremembe prejemkov in izdatkov proračuna
za prihodnja tri leta,
2.    
predloge za pokrivanje povečanih izdatkov
proračuna ali
3.    
predloge za nadomestitev zmanjšanih prejemkov
proračuna in
4.    
mnenje ministrstva, pristojnega za finance,
oziroma za finance pristojnega organa občine.
(2) Zakoni oziroma občinski odloki, ki
urejajo financiranje posebnih potreb v javnem interesu, lahko opredeljujejo
obvezni obseg sredstev, ki se morajo zagotoviti v proračunu za njihovo
financiranje, če so v skladu z načrtom razvojnih programov.
7. člen
(Pravni temelj proračunskih izdatkov)
Sredstva proračuna se uporabljajo za
namene, ki so določeni z zakoni oziroma občinskimi odloki ter drugimi predpisi.
8. člen
(Finančna služba neposrednega uporabnika)
(1) Neposredni uporabniki organizirajo
službe, ki izvajajo naloge priprave in izvrševanja proračuna ter druge naloge,
povezane z upravljanjem s premoženjem države, ki je v pristojnosti neposrednih
uporabnikov (v nadaljnjem besedilu: finančna služba). Finančna služba enega
neposrednega uporabnika lahko opravlja naloge tudi za druge neposredne
uporabnike.
(2) Minister, pristojen za finance,
predpiše skupne osnove za postopke dela finančnih služb, na podlagi katerih
lahko neposredni uporabniki podrobneje uredijo organizacijo in postopke dela
finančne službe. Naloge in pristojnosti finančne službe, ki opravlja naloge za
več uporabnikov, ter druge pravice in obveznosti v razmerju med finančno službo
in uporabniki morajo biti jasno določene.
(3) Občine organizirajo finančne
službe za pripravo in izvrševanje proračuna ter izvajanja drugih nalog,
povezanih z upravljanjem s premoženjem občine, v skladu z določbami prvega in drugega odstavka tega člena.
9. člen
(Uporaba denarnih sredstev na računih
proračuna na koncu tekočega leta)
Denarna sredstva, ki so ostala neporabljena
na računih proračuna na koncu tekočega leta, se na predlog ministrstva,
pristojnega za finance, uporabijo za financiranje izdatkov proračuna
prihodnjega leta, če s tem zakonom ni drugače določeno.
1.A SREDNJEROČNO NAČRTOVANJE FISKALNE
POLITIKE IN FISKALNA DISCIPLINA
9.a člen
(Državni program razvojnih politik)
(1) Vlada na predlog ministra, pristojnega
za finance, do 30. novembra tekočega leta sprejme Državni program
razvojnih politik. Državni program razvojnih politik je dokument, ki zajema
politike, vire sredstev in ukrepe za dosego ciljnega salda sektorja država v
skladu z Zakonom o fiskalnem pravilu (Uradni list RS, št. 55/15; v nadaljnjem
besedilu: ZFisP) ter vsebinsko opredeljuje in finančno vrednoti prioritete
vlade za naslednja štiri leta.
(2) Za pripravo Državnega programa
razvojnih politik ministrstva najpozneje do 15. oktobra tekočega leta ministrstvu,
pristojnemu za finance, na ravni podprograma posredujejo vrstni red prioritet
ali njihove spremembe iz svoje pristojnosti za naslednja štiri leta. Prioritete
se ujemajo s cilji, opredeljenimi v krovnem razvojnem dokumentu države,
Strategiji razvoja Slovenije. Poleg prioritet ministrstva posredujejo tudi
predlog ukrepov iz prejšnjega odstavka.
(3) Prioritete iz prejšnjega odstavka
vsebujejo tudi strukturne ali institucionalne spremembe, ki so finančno
ovrednotene tako, da so prioritete v skladu z omejitvami, ki jih določa ZFisP.
Za strukturne spremembe se štejejo tiste spremembe, ki vsebujejo preverljive
ter dolgoročne pozitivne učinke, ki prispevajo k doseganju srednjeročnega
fiskalnega cilja.
9.b člen
(napoved makroekonomskih agregatov in
priprava scenarija)
(1) Urad, pristojen za makroekonomske
analize in razvoj, najpozneje v sedmih dneh po objavi statističnih podatkov o
rasti bruto domačega proizvoda v zadnjem četrtletju preteklega leta,
ministrstvu, pristojnemu za finance, posreduje pomladansko napoved
makroekonomskih agregatov za tekoče in najmanj naslednja štiri leta (v
nadaljnjem besedilu: pomladanska napoved), ter primerjavo med to napovedjo in
zadnjo napovedjo Evropske komisije (v nadaljnjem besedilu: EK) z obrazložitvijo
znatnih odstopanj.
(2) V rokih iz prejšnjega odstavka urad,
pristojen za makroekonomske analize in razvoj, pripravi še scenarij, ki
upošteva finančno ovrednotene učinke ukrepov iz Državnega programa razvojnih
politik.
(3) Urad, pristojen za makroekonomske
analize in razvoj, najpozneje v sedmih dneh po objavi statističnih podatkov o
rasti bruto domačega proizvoda v drugem četrtletju tekočega leta in prve letne
ocene gospodarske rasti v preteklem letu, ministrstvu, pristojnemu za finance,
posreduje jesensko napoved makroekonomskih agregatov za tekoče leto in najmanj naslednja
štiri leta (v nadaljnjem besedilu: jesenska napoved), ter primerjavo med to
napovedjo in zadnjo napovedjo EK z obrazložitvijo znatnih odstopanj.
(4) Urad, pristojen za makroekonomske
analize in razvoj, napovedi iz prvega in tretjega odstavka tega člena ter
scenarij iz drugega odstavka tega člena posreduje v seznanitev vladi in jih
javno objavi na svojih spletnih straneh.
(5) Sektor država in metodologija ESA imata
enak pomen kot po ZFisP.
9.c člen
(priprava napovedi prihodkov oziroma
prejemkov in odhodkov oziroma izdatkov)
(1) Na podlagi Državnega programa razvojnih
politik, pomladanske napovedi in usmeritev ministrstva, pristojnega za finance,
predlagatelji finančnih načrtov in občine zase in zbirno za javne zavode,
katerih financiranje spada v njihovo pristojnost ali katerih ustanovitelji so,
ministrstvu, pristojnemu za finance, posredujejo napovedi prejemkov in izdatkov
po ekonomski klasifikaciji ter napovedi izdatkov po programski klasifikaciji na
ravni podprograma za tekoče leto in naslednja tri leta najpozneje do
15. marca tekočega leta.
(2) Javne agencije in javni skladi, katerih
ustanoviteljica je država, svoje napovedi prejemkov in izdatkov po ekonomski
klasifikaciji ter napovedi izdatkov po programski klasifikaciji na ravni
podprograma za tekoče leto in naslednja tri leta najpozneje do 15. marca
tekočega leta posredujejo ministrstvu, pristojnemu za finance.
(3) Na podlagi Državnega programa razvojnih
politik, pomladanske napovedi in usmeritev ministrstva, pristojnega za finance,
Zavod za pokojninsko in invalidsko zavarovanje Slovenije oziroma Zavod za
zdravstveno zavarovanje Slovenije pripravi okvirne finančne projekcije
prejemkov in izdatkov za tekoče leto in naslednja tri leta in jih do
15. marca tekočega leta posreduje ministrstvu, pristojnemu za finance.
(4) Na podlagi Državnega programa razvojnih
politik, pomladanske napovedi in usmeritev ministrstva, pristojnega za finance,
vse institucionalne enote, ki sodijo v sektor država in ki niso uporabnice
državnega ali občinskega proračuna, pripravijo napovedi prejemkov in izdatkov
za tekoče leto in naslednja tri leta in jih do 15. marca tekočega leta
posredujejo ministrstvu, pristojnemu za finance.
(5) Ministrstvo, pristojno za finance,
usmeritve iz prvega, tretjega in četrtega odstavka tega člena izda do
10. marca tekočega leta.
(6) Če ministrstvo, pristojno za finance,
do sprejetja proračuna države ugotovi, da je treba načrtovane izdatke pri
institucionalnih enotah sektorja država znižati, s tem seznani vlado, ki lahko
odloči, da se izdatki v napovedih izdatkov iz prvega, drugega in četrtega
odstavka tega člena ter projekcijah iz tretjega odstavka tega člena, razen v
napovedih izdatkov za občine, znižajo.
(7) Na podlagi odločitve vlade iz
prejšnjega odstavka minister, pristojen za finance, posreduje zahtevo za
popravek napovedi ali finančne projekcije predlagateljem napovedi iz prvega,
drugega in četrtega odstavka tega člena ter Zavodu za pokojninsko in invalidsko
zavarovanje Slovenije in Zavodu za zdravstveno zavarovanje Slovenije, razen
občinam.
9.č člen
(srednjeročna fiskalna strategija)
(1) Srednjeročna fiskalna strategija je
dokument vlade, ki ga sprejme do 1. maja tekočega leta na predlog
ministrstva, pristojnega za finance, ki poleg ciljnega salda sektorja država in
zgornje meje izdatkov sektorja država za tekoče leto in naslednja tri leta, ki
so določeni v Okviru za pripravo proračunov sektorja države iz 6. člena
ZFisP (v nadaljnjem besedilu: Okvir), vključuje tudi:
1.    
pomladansko napoved in primerjavo pomladanske
napovedi z zadnjo makroekonomsko napovedjo EK;
2.    
napovedi osnovnih kategorij davkov, prispevkov,
nedavčnih prihodkov in drugih kategorij prihodkov sektorja država za tekoče
leto in naslednja tri leta na podlagi makroekonomskega scenarija brez
upoštevanja ukrepov;
3.    
napovedi osnovnih ekonomskih kategorij odhodkov
sektorja država za tekoče leto in naslednja tri leta na podlagi
makroekonomskega scenarija brez upoštevanja ukrepov;
4.    
primerjavo prihodkov in odhodkov sektorja
država ter ciljnega salda sektorja država z zadnjo oceno EK;
5.    
kvalitativne in kvantitativne opise ukrepov, ki
so razdeljeni na osnovne ekonomske kategorije prejemkov in izdatkov sektorja
država, s katerimi se bo dosegel ciljni saldo sektorja država, v primerjavi z
napovedmi iz 2. in 3. točke tega odstavka ob nespremenjenih politikah;
6.    
dolgoročne ocene vzdržnosti javnih financ;
7.    
zgornjo mejo dolga sektorja država in zgornjo
mejo poroštev sektorja država za tekoče leto in naslednja tri leta v odstotku
bruto domačega proizvoda (v nadaljnjem besedilu: BDP);
8.    
analizo občutljivosti ob različnih predpostavkah
rasti BDP in obrestnih merah.
(2) Ne glede na 8. točko prejšnjega
odstavka ministrstvo, pristojno za finance, analizo občutljivosti ob različnih
predpostavkah rasti BDP in obrestnih merah, ločeno pripravi in javno objavi na
svojih spletnih straneh ob vsaki napovedi makroekonomskih agregatov, ki jo
pripravi urad, pristojen za makroekonomske analize in razvoj.
(3) Minister, pristojen za finance, je
odgovoren za pripravo okvira, Programa stabilnosti, napovedi prihodkov in
izdatkov sektorja država in za izvedbo ukrepov iz 9.e člena tega zakona.
9.d člen
(priprava povezovalne tabele in objava
podatkov institucionalnih enot sektorja država)
(1) Statistični urad Republike Slovenije
pripravi podrobno povezovalno tabelo, ki prikazuje metodologijo pretvorbe
podatkov, izkazanih po denarnem toku, v podatke, izkazane po načelu nastanka
poslovnega dogodka v skladu z metodologijo ESA, ministrstvo, pristojno za
finance, pa jo objavi na svoji spletni strani.
(2) Ministrstvo, pristojno za finance, na
svoji spletni strani objavlja mesečne ocene oziroma podatke prihodkov in
izdatkov proračunov sektorja država, razdeljene na podsektor centralne ravni
sektorja država za pretekli mesec in četrtletne ocene oziroma podatke prihodkov
in izdatkov proračunov sektorja država, razdeljene na podsektor lokalne ravni
sektorja država za preteklo četrtletje. Za institucionalne enote sektorja
država se podatki objavljajo po načelu denarnega toka, razen za gospodarske
družbe, za katere se ti podatki objavljajo po načelu nastanka poslovnega
dogodka.
(3) Ministrstvo, pristojno za finance,
pripravi informacije v zvezi s pogojnimi obveznostmi, ki bi lahko pomembno
vplivale na proračune institucionalnih enot sektorja država, vključno z
državnimi poroštvi, javno zasebnimi partnerstvi, ki so evidentirana zunaj
bilanc sektorja država, in slabimi posojili, opredeljenimi v Uredbi Sveta (EU)
št. 549/2013 z dne 21. maja 2013 o Evropskem sistemu nacionalnih in
regionalnih računov v Skupnosti (UL L 174 z dne 26. 6. 2013, v nadaljnjem
besedilu: Uredba št. 549/2013), ter informacije o udeležbi države v
kapitalu zasebnih in javnih družb, opredeljenih v Uredbi št. 549/2013,
kadar gre za ekonomsko pomembne zneske. Podatke o obsegu obveznosti javnih
družb pripravi Statistični urad Republike Slovenije. Informacije, povezane s
pogojnimi obveznostmi glede državnih poroštev, javno-zasebnih partnerstev,
evidentiranih zunaj bilanc sektorja država, in slabih posojil, informacije o
obsegu obveznosti javnih družb in informacije o udeležbi države v kapitalu objavi
na svoji spletni strani ministrstvo, pristojno za finance.
9.e člen
(fiskalna disciplina)
(1) V primerih iz prvega odstavka
11. člena ZFisP, minister, pristojen za finance, s prvim dnem naslednjega
meseca, za največ 60 dni sprejme ukrepe za zagotovitev fiskalne discipline, s
katerimi poizkuša doseči ponovno srednjeročno uravnoteženost javnih financ, in
sicer:
1.    
dovoli prevzemanje obveznosti samo na podlagi
predhodnega soglasja ministra, pristojnega za finance;
2.    
predlaga vladi sprejetje predpisov, s katerimi
se zmanjšajo izdatki proračunov sektorja država;
3.    
prepove prerazporejanje pravic porabe.
(2) Če je za zagotovitev spoštovanja
srednjeročne uravnoteženosti javnih financ iz 3. člena ZFisP, v skladu z
drugim odstavkom 11. člena ZFisP, treba pripraviti predlog spremembe
okvira, se do sprejetja spremembe okvira ukrepi iz prejšnjega odstavka
nadaljujejo.
9.f člen
(roki za posredovanje ocen Fiskalnega
sveta)
(1) Fiskalni svet ocene iz 1. točke
tretjega odstavka 7. člena ZFisP posreduje vladi in Državnemu zboru v
sedmih dneh od prejema predloga okvira in osnutka Programa stabilnosti.
(2) Fiskalni svet na predlog proračuna
države oziroma na predlog sprememb proračuna države posreduje ocene iz 2. točke
tretjega odstavka 7. člena ZFisP najkasneje do 20. oktobra tekočega
leta, na predlog rebalansa proračuna pa v 15 od prejema predloga rebalansa
proračuna države.
(3) Fiskalni svet ocene iz 3. točke
tretjega odstavka 7. člena ZFisP posreduje vladi in Državnemu zboru v 30
dneh od prejema konsolidirane bilance sektorja država, ki je sestavljena iz
konsolidiranih bilanc blagajn javnega financiranja po denarnem toku, ki jo
posreduje ministrstvo, pristojno za finance, in ocene Statističnega urada
Republike Slovenije za celoten sektor države, ki jo Fiskalnemu svetu posreduje Statistični
urad Republike Slovenije, do 30. junija tekočega leta za preteklo leto.
(4) Fiskalni svet ocene iz 4. točke
tretjega odstavka 7. člena ZFisP posreduje vladi in Državnemu zboru v 15
dneh od prejema predloga sprememb okvira in predloga programa ukrepov, s
katerimi se bo ponovno zagotovilo spoštovanje srednjeročne uravnoteženosti.
(5) Fiskalni svet ocene iz 5. točke
tretjega odstavka 7. člena ZFisP posreduje vladi in Državnemu zboru v 15
dneh od prejema sprememb okvira, s katerim se določa obseg dopustnih odstopanj
od srednjeročne uravnoteženosti v primeru ugotovljenih izjemnih okoliščin iz prvega
odstavka 12. člena ZFisP.
(6) Fiskalni svet ocene iz 6. točke
tretjega odstavka 7. člena ZFisP posreduje vladi ali Državnemu zboru v
15 dneh od prejema zaprosila.
(7) Če iz ocene Fiskalnega sveta izhaja, da
predlog okvira iz prvega odstavka tega člena ni v skladu s srednjeročnimi
fiskalnimi cilji, in Državni zbor okvira zaradi tega ne sprejme, vlada do
15. septembra tekočega leta Državnemu zboru in Fiskalnemu svetu ob
predložitvi predloga državnega proračuna ali njegovih sprememb posreduje v
sprejetje oziroma oceno tudi predlog okvira. Državni zbor okvir sprejme ob
sprejetju državnega proračuna ali njegovih sprememb.
9.g člen
(naloga Fiskalnega sveta v postopkih
srednjeročnega načrtovanja ter usklajenost okvira z dokumenti srednjeročnega
načrtovanja)
(1) Fiskalni svet vsaki dve leti opravi
analizo napovedi makroekonomskih agregatov iz 9.b člena tega zakona za pretekla
štiri leta in jo predstavi v poročilu. V primeru ugotovljenih odstopanj
Fiskalni svet posreduje vladi ustrezne ugotovitve, vlada pa mora na tej podlagi
pripraviti popravljalne ukrepe. Fiskalni svet poročilo javno objavi na svojih
spletnih straneh.
(2) Če se v skladu s šestim odstavkom
6. člena ZFisP ob posredovanju predloga državnega proračuna ali njegovih
sprememb posreduje v sprejem tudi predlog spremembe okvira, morajo biti
spremembe skladne z dokumenti, na podlagi katerih je bil določen srednjeročni
fiskalni cilj.
9.h člen
(informacija o ravni BDP)
Ministrstvo, pristojno za finance, ob
upoštevanju podatkov iz jesenske napovedi urada, pristojnega za makroekonomske
analize in razvoj, najpozneje do 16. oktobra tekočega leta ugotovi in na
spletni strani objavi informacijo o tem, ali bo država v naslednjem letu v
obdobju podpotencialne ali nadpotencialne ravni bruto domačega proizvoda (v
nadaljnjem besedilu: BDP).
9.i člen
(izračunavanje presežkov institucionalnih
enot sektorja država)
Institucionalne enote sektorja država, ki
so uvrščene v sektor S.13 in morajo presežke porabljati v skladu s
5. členom ZFisP, presežke izračunavajo na dan 31. decembra na te
načine:
1.    
državni in občinski proračuni izračunavajo
presežke po denarnem toku in jih zmanjšajo za neplačane obveznosti, razen za
neplačane obveznosti iz odplačila glavnic dolga, za neporabljene donacije in neporabljena
namenska sredstva;
2.    
Zavod za pokojninsko in invalidsko zavarovanje
Slovenije izračunava presežek po denarnem toku;
3.    
Zavod za zdravstveno zavarovanje Slovenije
izračunava presežke po denarnem toku in jih zmanjša za neplačane obveznosti,
neporabljena namenska sredstva in neporabljene donacije;
4.    
javni skladi izračunavajo presežke po denarnem
toku in jih zmanjšajo za neplačane obveznosti, razen za neplačane obveznosti iz
odplačila glavnic dolga, ter za neporabljene donacije in neporabljena namenska
sredstva;
5.    
javne agencije in javni zavodi izračunavajo
presežke po denarnem toku in jih zmanjšajo za neplačane obveznosti,
neporabljena namenska sredstva, ki so namenjena za financiranje izdatkov v prihodnjem
obdobju in so evidentirana na kontih časovnih razmejitev, in neporabljena sredstva
za investicije;
6.    
druge institucionalne enote sektorja država, ki niso
zajete v 1., 2., 3., 4. in 5. točki tega člena (v nadaljnjem besedilu: druge
institucionalne enote sektorja država), izračunavajo presežke tako, da
zmanjšajo izkazani čisti dobiček za namene iz prvega odstavka 230. člena
Zakona o gospodarskih družbah (Uradni list RS, št. 65/09 – uradno
prečiščeno besedilo, 33/11, 91/11, 32/12, 57/12, 44/13 – odl. US, 82/13, 55/15
in 15/17), polovica tako zmanjšanega čistega dobička pa se evidentira na
ločenem računu kot presežek institucionalne enote sektorja država po
5. členu ZFisP.
9.j člen
(uporaba na ločenem računu zbranih
presežkov državnega oziroma občinskega proračuna)
(1) Na ločenem računu zbrani presežki se ob
zadolženosti države oziroma občine lahko uporabijo le za odplačila glavnic dolga
v tekočem proračunskem letu.
(2) Če občina ni zadolžena, se presežki iz
prejšnjega odstavka lahko uporabijo samo za financiranje namenov iz tretjega
odstavka 5. člena ZFisP.
9.k člen
(uporaba na ločenem računu zbranih
presežkov Zavoda za pokojninsko in invalidsko zavarovanje Slovenije in Zavoda
za zdravstveno zavarovanje Slovenije)
(1) Na ločenem računu zbran presežek preteklega
leta, ki ga ugotovi Zavod za pokojninsko in invalidsko zavarovanje Slovenije,
se vplača v državni proračun.
(2) Na ločenem računu zbrani presežki, ki
jih ugotovi Zavod za zdravstveno zavarovanje Slovenije, se lahko uporabijo v
skladu s 5. členom ZFisP.
9.l člen
(uporaba na ločenem računu zbranih
presežkov javnih skladov)
(1) O uporabi na ločenem računu zbranih
presežkov javnega sklada, katerega ustanoviteljica je država, na predlog pristojnega
ministra odloča vlada.
(2) O uporabi na ločenem računu zbranih
presežkov javnega sklada, katerega ustanoviteljica je občina, na predlog župana
odloča občinski svet.
(3) Vlada lahko zahteva vplačilo presežkov
iz prvega odstavka tega člena v državni proračun, če ugotovi, da:
-      
javni sklad ni zadolžen in
-      
ne obstaja nujnost investicij ali povečanja
premoženja javnega sklada.
(4) Občinski svet lahko zahteva vplačilo
presežkov iz drugega odstavka tega člena v občinski proračun, če ugotovi, da:
-      
javni sklad ni zadolžen in
-      
ne obstaja nujnost investicij ali povečanja
premoženja javnega sklada.
9.m člen
(uporaba na ločenem računu zbranih
presežkov javnih agencij in javnih zavodov)
(1) O uporabi na ločenem računu zbranih
presežkov javnih agencij in javnih zavodov odloči vlada oziroma občinski svet
na predlog župana ob predhodnem soglasju financerja oziroma sofinancerja, ki
več kot 50-odstotno sofinancira javno agencijo in javni zavod, če ustanovitelj
in financer nista ista oseba.
(2) Vlada lahko zahteva vplačilo presežkov
iz prejšnjega odstavka v državni proračun, če ugotovi, da javna agencija oziroma
javni zavod ni zadolžen.
(3) Občinski svet lahko zahteva vplačilo
presežkov iz prvega odstavka tega člena v občinski proračun, če ugotovi, da
javna agencija oziroma javni zavod ni zadolžen.
9.n člen
(uporaba na ločenem računu zbranih presežkov
drugih institucionalnih enot sektorja država)
(1) Na ločenem računu zbrani presežki se ob
zadolženosti druge institucionalne enote sektorja država lahko uporabijo le za
odplačila glavnic dolga v tekočem letu. Kot ločen račun se šteje vzpostavitev
ločene evidence na posebnem kontu.
(2) Če druga institucionalna enota sektorja
država ni zadolžena, se presežki iz prejšnjega odstavka lahko uporabijo samo za
financiranje namenov iz tretjega odstavka 5. člena ZFisP.
9.o člen
(povečanje premoženja institucionalnih
enot sektorja država)
Na ločenem računu zbrani presežki se lahko
uporabijo za povečanje premoženja institucionalne enote sektorja država samo,
če institucionalna enota sektorja država brez povečanja premoženja iz četrtega
odstavka 5. člena ZFisP ne bi več izpolnjevala pogojev za delovanje ali če
obveznost povečanja premoženja izhaja iz strukturne reforme, ki ima dolgoročno
merljiv vpliv na vzdržnost javnih financ.
2. SESTAVA PRORAČUNA IN FINANČNEGA NAČRTA
10. člen
(Sestava proračuna in finančnih načrtov
neposrednih in posrednih uporabnikov)
(1) Proračun sestavljajo splošni del,
posebni del in načrt razvojnih programov.
(2) Splošni del proračuna sestavljajo
skupna bilanca prihodkov in odhodkov, račun finančnih terjatev in naložb ter
račun financiranja.
(3) Posebni del proračuna sestavljajo
finančni načrti neposrednih uporabnikov.
(4) Načrt razvojnih programov
sestavljajo letni načrti oziroma plani razvojnih programov neposrednih
uporabnikov, ki so opredeljeni z dokumenti dolgoročnega razvojnega načrtovanja,
s posebnimi zakoni ali drugimi predpisi.
(5) V splošnem in posebnem delu
proračuna se prikažejo:
1.    
ocena realizacije prejemkov in izdatkov za
preteklo leto in
2.    
ocena realizacije prejemkov in izdatkov za
tekoče leto.
(6) V splošnem in posebnem delu proračuna
se prikaže tudi načrt prejemkov in izdatkov za prihodnje leto. Predmet
sprejemanja v Državnem zboru oziroma občinskem svetu je samo načrt prejemkov in
izdatkov za prihodnje leto.
(7) Finančni načrt posrednega
uporabnika, Zavoda za zdravstveno zavarovanje Slovenije in Zavoda za
pokojninsko in invalidsko zavarovanje Slovenije, oba v obveznem delu
zavarovanja, sestavljata splošni in posebni del, ki sta prikazana v skladu s
prejšnjim odstavkom in na način, kot ga predpiše minister, pristojen za finance.
11. člen
(Bilanca prihodkov in odhodkov, račun
finančnih terjatev in naložb ter račun financiranja)
(1) V bilanci prihodkov in odhodkov se
izkazujejo prihodki, ki obsegajo:
1.    
davčne prihodke, ki zajemajo tudi prispevke;
2.    
nedavčne prihodke;
3.    
kapitalske prihodke;
4.    
prejete donacije in
5.    
transferne prihodke.
(2) V bilanci prihodkov in odhodkov se
izkazujejo odhodki, ki obsegajo:
1.    
tekoče odhodke;
2.    
tekoče transfere;
3.    
investicijske odhodke in
4.    
investicijske transfere.
(3) V računu finančnih terjatev in
naložb se izkazujejo vsa prejeta sredstva od vrnjenih posojil, od prodaje
kapitalskih vlog in vsa sredstva danih posojil ter za nakup kapitalskih naložb.
(4) V računu financiranja se
izkazujejo odplačila dolgov in zadolževanje, ki je povezano s financiranjem
presežkov odhodkov nad prihodki v bilanci prihodkov in odhodkov, presežkov
izdatkov nad prejemki v računu finančnih terjatev in naložb ter s financiranjem
odplačil dolgov v računu financiranja. V računu financiranja se prav tako
izkazujejo načrtovane spremembe denarnih sredstev na računih proračuna v
proračunskem letu.
(5) Minister, pristojen za finance,
predpiše členitev bilance prihodkov in odhodkov, računa finančnih terjatev in
naložb ter računa financiranja za državni in občinske proračune, finančne
načrte neposrednih in posrednih uporabnikov, Zavoda za
zdravstveno zavarovanje Slovenije in Zavoda za
pokojninsko in invalidsko zavarovanje Slovenije, oba v obveznem delu
zavarovanja, po ekonomski in funkcionalni klasifikaciji.
12. člen
(Načrt razvojnih programov)
(1) V načrtu razvojnih programov se
izkazujejo načrtovani izdatki proračuna za investicije in državne pomoči v
prihodnjih štirih letih, ki so razdelani po:
1.    
posameznih programih neposrednih uporabnikov;
2.    
letih, v katerih bodo izdatki za programe
bremenili proračune prihodnjih let, in
3.    
virih financiranja za celovito izvedbo
programov.
(2) Podrobnejšo vsebino načrta
razvojnih programov državnih in občinskih proračunov predpiše minister,
pristojen za finance, v sodelovanju z ministrom, pristojnim za razvoj.
(3) Načrt razvojnih programov se letno
dopolnjuje.
3. PRIPRAVA PRORAČUNA IN FINANČNEGA NAČRTA
3. 1. Priprava proračuna
13. člen
(Predlog državnega in občinskega
proračuna)
(delno
prenehal veljati)
(delno
se preneha uporabljati)
(1) Vlada pripravi in predloži Državnemu
zboru:
1.    
proračunski memorandum;
2.    
predlog proračuna države z obrazložitvami;
3.    
predloge finančnih načrtov Zavoda za
zdravstveno zavarovanje Slovenije in Zavoda za pokojninsko in invalidsko
zavarovanje Slovenije, oba v obveznem delu zavarovanja, za prihodnje leto in
leto, ki temu sledi, ter predloge finančnih načrtov javnih skladov in agencij,
katerih ustanoviteljica je država, z obrazložitvami za prihodnje leto;
4.    
predloge zakonov, ki so potrebni za izvedbo
predloga proračuna države.
(2) Župan pripravi in predloži občinskemu
svetu:
1.    
predlog proračuna občine z obrazložitvami;
2.    
predlog letnega programa razpolaganja s
kapitalskimi naložbami občine;
3.    
predloge predpisov občine, ki so potrebni za
izvedbo predloga proračuna občine.
(3) Predlog proračuna države za posamezno
leto, ki ga vlada predlaga v sprejetje Državnemu zboru, mora biti usklajen z
okvirom, ki ga je sprejel Državni zbor.
(4) Sestavni del obrazložitve predloga
proračuna države sta kadrovski načrt in načrt izvajanja finančnih instrumentov,
sestavni del obrazložitve predloga proračuna občine pa je kadrovski načrt.
13.a člen
(delno
prenehal veljati)
(delno
se preneha uporabljati)
(1) Vlada predloži Državnemu zboru skupaj s
predlogom proračuna za naslednje proračunsko leto tudi predlog proračuna za
leto, ki temu sledi, pri čemer mora predložiti:
1.    
dokumente iz 1., 2., 3. in 5. točke prvega
odstavka prejšnjega člena, ki se nanašajo na ta proračun in
2.    
predloge finančnih načrtov Zavoda za
zdravstveno zavarovanje Slovenije, Zavoda za pokojninsko in invalidsko
zavarovanje Slovenije, javnih skladov in agencij, katerih ustanovitelj je
država, za leto, ki sledi prihodnjemu letu, če so ti pripravljeni.
Župan lahko predloži občinskemu svetu
skupaj s predlogom proračuna za naslednje proračunsko leto tudi predlog
proračuna za leto, ki temu sledi, vendar samo znotraj mandatnega obdobja, za
katero je bil občinski svet izvoljen.
(2) Če je proračun iz prejšnjega odstavka
sprejet, vlada najkasneje do 1. oktobra prihodnjega leta predloži
Državnemu zboru predlog sprememb proračuna, ki so potrebne zaradi bistvenih
sprememb predpostavk gospodarskega razvoja ali usmeritev ekonomske in
javnofinančne politike, pri čemer mora predložiti:
1.    
dokumente iz 1., 2., 3. in 5. točke prvega
odstavka prejšnjega člena, ki se nanašajo na spremembe
proračuna, če je to glede na vrsto in obseg dopolnitev ali sprememb proračuna
potrebno in
2.    
predloge finančnih načrtov oziroma njihove
spremembe Zavoda za zdravstveno zavarovanje Slovenije, Zavoda za pokojninsko in
invalidsko zavarovanje Slovenije, javnih skladov in agencij, katerih
ustanovitelj je država, za prihodnje leto.
Če je občinski proračun iz prejšnjega
odstavka sprejet, lahko župan v roku iz drugega odstavka 28. člena tega zakona
prihodnjega leta predloži občinskemu svetu spremembe tega proračuna.
(3) Ob predlogu sprememb proračuna vlada v
skladu s prvim odstavkom tega člena predloži Državnemu zboru tudi predlog
proračuna za leto, ki sledi letu, za katerega so pripravljene spremembe
proračuna. Ob predlogu sprememb občinskega proračuna lahko župan predloži
občinskemu svetu tudi predlog občinskega proračuna za leto, ki sledi letu, za
katerega so pripravljene spremembe proračuna.
14. člen
(Proračunski memorandum)
(1) Proračunski memorandum države je dokument
vlade, ki vsebuje vsaj: 
1.    
zadnjo napoved gospodarskih gibanj in ključnih
makroekonomskih agregatov, pripravljenih na podlagi napovedi iz prvega oziroma
tretjega odstavka 9.b člena tega zakona;
2.    
vsebine politik, ki sledijo prioritetam in
ukrepom Državnega programa razvojnih politik;
3.    
opise strukturnih ukrepov za doseganje
predvidenih ciljnega salda iz Srednjeročne fiskalne strategije;
4.    
politiko upravljanja dolga proračuna države.
(2) Vlada sprejme proračunski memorandum v
mesecu septembru tekočega leta na predlog ministra, pristojnega za finance.
15. člen
(Navodilo za pripravo predloga državnega
proračuna)
(1) Na podlagi sprejetega
proračunskega memoranduma minister, pristojen za finance, posreduje neposrednim
uporabnikom navodilo za pripravo predloga državnega proračuna.
(2) Navodilo vsebuje:
1.    
temeljna ekonomska izhodišča in predpostavke za
pripravo predloga državnega proračuna;
2.    
oceno bilance prihodkov in odhodkov, računa
finančnih terjatev in naložb ter računa financiranja državnega proračuna v
prihodnjih dveh letih;
3.    
okvirni predlog obsega finančnega načrta
posameznega neposrednega uporabnika v prihodnjih dveh letih in
4.    
način priprave in terminski načrt za pripravo
državnega proračuna in predlogov finančnih načrtov neposrednih uporabnikov.
16. člen
(Predlog finančnega načrta neposrednega
uporabnika)
(1) Na podlagi navodila za pripravo
predloga državnega proračuna pripravijo neposredni uporabniki predlog svojega
finančnega načrta.
(2) Obrazložitev predloga finančnega
načrta neposrednega uporabnika mora vsebovati:
1.    
predstavitev ciljev, strategij in programov na
posameznem področju;
2.    
zakonske in druge podlage, na katerih temeljijo
predvidene strategije in programi;
3.    
usklajenost ciljev, strategij in programov z
dokumenti dolgoročnega razvojnega načrtovanja in proračunskim memorandumom;
4.    
izhodišča in kazalce, na katerih temeljijo
izračuni in ocene potrebnih sredstev;
5.    
druga pojasnila, ki omogočajo razumevanje
predlaganih strategij in programov, in
6.    
poročilo o doseženih ciljih in rezultatih
strategij in programov s področja neposrednega uporabnika za obdobje prvega
polletja tekočega leta.
17. člen
(Obveščanje občin in posrednih uporabnikov
proračuna)
(1) Minister, pristojen za finance,
obvesti občine, Zavod za zdravstveno zavarovanje Slovenije, Zavod za
pokojninsko in invalidsko zavarovanje Slovenije, javne sklade in agencije o
temeljnih ekonomskih izhodiščih in predpostavkah za pripravo državnega
proračuna, pristojna ministrstva pa javne zavode, katerih ustanovitelj je
država oziroma se financirajo iz državnega proračuna.
(2) Za finance pristojen organ
občinske uprave obvesti javne sklade in agencije o temeljnih ekonomskih
izhodiščih in predpostavkah za pripravo občinskega proračuna, pristojni
občinski organi pa javne zavode, katerih ustanovitelj je občina.
18. člen
(Priprava predloga občinskega proračuna)
(1) Za finance pristojen organ
občinske uprave posreduje neposrednim uporabnikom navodilo za pripravo
občinskega proračuna po prejemu temeljnih ekonomskih izhodišč in predpostavk za
pripravo predloga državnega proračuna. Navodilo vsebuje:
1.    
temeljna ekonomska izhodišča in predpostavke za
pripravo predloga občinskega proračuna;
2.    
opis načrtovanih politik občine;
3.    
oceno bilance prihodkov in odhodkov, računa
finančnih terjatev in naložb ter računa financiranja občinskega proračuna v
prihodnjih dveh letih;
4.    
okvirni predlog obsega finančnega načrta
posameznega neposrednega uporabnika v prihodnjih dveh letih in
5.    
način priprave ter terminski načrt za pripravo
občinskega proračuna in predlogov finančnih načrtov neposrednih uporabnikov.
(2) Na podlagi navodila za pripravo
predloga občinskega proračuna pripravijo neposredni uporabniki predlog svojega
finančnega načrta z obrazložitvijo, ki je pripravljena v skladu z drugim
odstavkom 16. člena tega zakona in ga predložijo za finance pristojnemu organu
občine.
19. člen
(Sporočanje predlogov finančnih načrtov
neposrednih uporabnikov državnega proračuna)
(1) Neposredni uporabniki pripravijo
in predložijo ministrstvu, pristojnemu za finance, predloge svojih finančnih
načrtov na podlagi navodila za pripravo predloga državnega proračuna.
(2) Ne glede na prejšnji odstavek
pripravijo in predložijo predloge finančnih načrtov:
1.    
ministrstvo – za organe in organizacije v
njegovi sestavi;
2.    
Urad predsednika Vlade Republike Slovenije – za
vladne službe, za katerih organizacijo skrbi generalni sekretar;
3.    
ministrstvo, pristojno za upravo – za upravne
enote;
4.    
Vrhovno sodišče Republike Slovenije (v
nadaljnjem besedilu: vrhovno sodišče) – za sodišča, skladno z določili
zakona o sodiščih;
5.    
Senat za prekrške Republike Slovenije (v
nadaljnjem besedilu: senat za prekrške) – za samostojne državne organe za
postopek o prekrških in
6.    
Državno tožilstvo Republike Slovenije (v
nadaljnjem besedilu: državno tožilstvo) – za državna tožilstva.
(3) Neposredni uporabniki iz
prejšnjega odstavka, ki so pristojni za pripravo in predložitev predlogov
finančnih načrtov, so pristojni za posredovanje vseh gradiv, ki jih določa ta
zakon, med ministrstvom, pristojnim za finance, in državnimi organi in
organizacijami iz njihove pristojnosti.
(4) S posebnim zakonom ali zakonom, ki
ureja izvrševanje proračuna za posamezno leto, se lahko določi, da se finančni
načrti neposrednih uporabnikov iz posameznih točk drugega odstavka tega člena
določijo kot skupni finančni načrt le-teh.
20. člen
(Usklajevanje zahtevkov)
(1) Ministrstvo, pristojno za finance,
pregleda predloge finančnih načrtov neposrednih uporabnikov in predlaga
potrebne uskladitve glede na navodilo za pripravo predloga državnega proračuna.
(2) Če z neposrednimi uporabniki ne
doseže soglasja, izdela ministrstvo, pristojno za finance, poročilo za vlado,
ki sprejme dokončno odločitev. Če z neposrednimi uporabniki, ki niso državni
upravni organi in organizacije, vlada ne doseže soglasja, vključi v predlog
proračuna predlog finančnega načrta, ki ga predlaga vlada, in v njegovo
obrazložitev predlog finančnega načrta, ki ga predlaga neposredni uporabnik.
(3) Ne glede na prejšnji odstavek vlada v
primeru, če z Državnim zborom, Državnim svetom, Ustavnim sodiščem, Varuhom
človekovih pravic in Računskim sodiščem ne doseže soglasja, vključi v predlog
proračuna predlog finančnega načrta, ki ga predlaga Državni zbor, Državni svet,
Ustavno sodišče, Varuh človekovih pravic ali Računsko sodišče, ter v njegovo
obrazložitev predlog finančnega načrta, ki ga predlaga vlada.
21. člen
(Predpisi za pripravo predloga proračuna)
Vlada podrobneje predpiše:
1.    
vsebino dokumentov razvojnega načrtovanja in
postopek njihove priprave na predlog ministra, pristojnega za razvoj, in
ministra, pristojnega za finance, in
2.    
terminski načrt za pripravo državnega
proračuna, dokumente in organe, ki so pristojni za njihovo pripravo, na predlog
ministra, pristojnega za finance, in ministra, pristojnega za razvoj.
3. 2. Priprava načrta razvojnih programov,
načrtov delovnih mest in načrta nabav
22. člen
(Priprava predloga načrta razvojnih
programov)
(1) Neposredni uporabniki predložijo
predlog načrta razvojnega programa neposrednega uporabnika organu,
pooblaščenemu za pripravo skupnega predloga načrta razvojnih programov (v
nadaljnjem besedilu: predlagatelj), ki ga določi vlada oziroma župan.
(2) Pri pripravi skupnega načrta
razvojnih programov je treba upoštevati:
1.    
da mora biti posamezen program ali projekt
neposrednega uporabnika usklajen z dokumenti dolgoročnega razvojnega
načrtovanja in s proračunskim memorandumom;
2.    
da mora biti posamezen investicijski projekt
ali program neposrednega uporabnika v skladu s predpisano metodologijo za
izdelavo investicijske dokumentacije in potrjen najmanj na ravni
predinvesticijske zasnove in
3.    
merila in način uporabe meril za izbiro med
konkurenčnimi programi ali projekti.
(3) Predlog načrta razvojnih programov
mora biti usklajen s predlogi finančnih načrtov neposrednih uporabnikov.
(4) Če predlog načrta razvojnih
programov ni usklajen s proračunom, ga mora predlagatelj v 30 dneh po
uveljavitvi proračuna uskladiti s proračunom.
23. člen
(Predpisi za pripravo načrta razvojnih
programov)
(1) Minister, pristojen za finance,
predpiše način in roke za predložitev predlogov načrtov razvojnih programov
neposrednih uporabnikov ter načine in postopke prevzemanja in evidentiranja
obveznosti v breme proračuna.
(2) Vlada na predlog ministra,
pristojnega za finance, in ministra, pristojnega za razvoj, podrobneje
predpiše:
1.    
pogoje za uvrstitev programov in projektov v
načrt razvojnih programov,
2.    
merila in način uporabe meril za izbiro med
konkurenčnimi projekti in programi in
3.    
enotno metodologijo za izdelavo programov za
javna naročila investicijskega značaja.
(3) Način in roke za predložitev
načrtov razvojnih programov neposrednih uporabnikov občinskega proračuna
predpiše župan. Določbe 1. in 2. točke prejšnjega odstavka veljajo za
neposredne uporabnike državnega in občinskih proračunov, določbe 3. točke
prejšnjega odstavka pa tudi za posredne uporabnike državnega proračuna ter
neposredne in posredne uporabnike občinskih proračunov.
24. člen
(prenehal
veljati)
25. člen
(prenehal
veljati)
3. 3. Priprava finančnega načrta posrednega
uporabnika proračuna, Zavoda za zdravstveno zavarovanje Slovenije in Zavoda za
pokojninsko in invalidsko zavarovanje Slovenije
26. člen
(Priprava in posredovanje finančnega
načrta posrednega uporabnika državnega proračuna, Zavoda za zdravstveno
zavarovanje Slovenije in Zavoda za pokojninsko in invalidsko zavarovanje
Slovenije)
(1) Posredni uporabniki državnega
proračuna, Zavod za zdravstveno zavarovanje Slovenije in Zavod za pokojninsko
in invalidsko zavarovanje Slovenije, oba za obvezni del zavarovanja, morajo
pripraviti predloge finančnih načrtov ob pripravi in na podlagi izhodišč, ki
veljajo za državni proračun.
(2) Pristojna ministrstva morajo na
način in v roku, ki ga predpiše minister, pristojen za finance, zahtevati od
posrednih uporabnikov državnega proračuna, da jim pošljejo podatke, potrebne za
pripravo finančnih načrtov ministrstev. Minister, pristojen za finance, lahko
od neposrednih uporabnikov zahteva podatke, ki se nanašajo na financiranje posrednih
uporabnikov in so potrebni za pripravo predloga državnega proračuna.
(3) Predloge finančnih načrtov Zavoda
za zdravstveno zavarovanje Slovenije in Zavoda za pokojninsko in invalidsko
zavarovanje Slovenije, oba za obvezni del zavarovanja, javnih skladov in
agencij morajo pristojna ministrstva predložiti ministrstvu, pristojnemu za
finance, ki jih hkrati s predlogom državnega proračuna predloži vladi, ta pa
Državnemu zboru.
(4) Finančne načrte posrednih
uporabnikov državnega proračuna sprejme pristojni organ po postopku, določenem
v posebnem zakonu ali drugem predpisu ali v aktu o ustanovitvi posrednega
uporabnika. Če se posredni uporabnik v pretežnem delu financira iz proračunskih
sredstev, se njegov finančni načrt sprejme v 60 dneh po sprejetju državnega
proračuna.
27. člen
(Priprava in predložitev finančnega načrta
posrednega uporabnika občinskega proračuna)
(1) Posredni uporabniki občinskega
proračuna morajo pripraviti predloge finančnih načrtov ob pripravi in na
podlagi izhodišč, ki veljajo za občinski proračun.
(2) Neposredni uporabniki občinskega
proračuna morajo na način in v roku, kot ga predpiše župan, od posrednih
uporabnikov zahtevati, da jim pošljejo podatke, potrebne za pripravo finančnih
načrtov neposrednih uporabnikov. Župan lahko od neposrednih uporabnikov zahteva
podatke, ki se nanašajo na financiranje posrednih
uporabnikov in so potrebni za pripravo predloga občinskega proračuna.
(3) Predloge finančnih načrtov javnih
skladov in agencij morajo pristojni organi predložiti za finance pristojnemu
organu občinske uprave, ki jih hkrati s predlogom občinskega proračuna predloži
županu, ta pa občinskemu svetu.
(4) Finančne načrte posrednih
uporabnikov občinskega proračuna sprejme pristojni organ po postopku, določenem
v posebnem predpisu ali v aktu o ustanovitvi posrednega uporabnika. Če se
pravna oseba v pretežnem delu financira iz proračunskih sredstev, se njen
finančni načrt sprejme v 30 dneh po sprejetju občinskega proračuna.
4. SPREJEMANJE PRORAČUNA
4.1. Postopek sprejemanja proračuna
28. člen
(Predložitev predloga proračuna Državnemu
zboru oziroma občinskemu svetu)
(1) Vlada mora določiti predlog proračuna
oziroma sprememb proračuna in ga predložiti Državnemu zboru do 1. oktobra
tekočega leta.
(2) Župan predloži predlog občinskega
proračuna za prihodnje leto oziroma sprememb občinskega proračuna občinskemu
svetu v 30 dneh po predložitvi državnega proračuna oziroma sprememb proračuna
Državnemu zboru.
(3) Če se med pripravo predloga proračuna
oziroma sprememb proračuna bistveno spremenijo predpostavke gospodarskega
razvoja, usmeritve ekonomske in javnofinančne politike, obseg in sestava
proračuna, sprejme vlada ob predlogu državnega proračuna oziroma sprememb
proračuna tudi spremembe proračunskega memoranduma.
29. člen
(Sprejemanje proračuna)
(1) Državni zbor oziroma občinski svet
mora sprejeti proračun v roku, ki omogoča uveljavitev proračuna s 1. januarjem
leta, za katero se sprejema proračun.
(2) Postopke sprejemanja proračuna
natančneje uredita Državni zbor oziroma občinski svet s poslovnikom.
(3) Državni zbor mora spremembe proračuna
sprejeti pred začetkom leta, za katerega naj velja in sicer po postopku, ki ga
določa poslovnik Državnega zbora. Občinski svet mora spremembe občinskega
proračuna sprejeti pred začetkom leta, za katerega velja in sicer po postopku,
ki ga določa poslovnik občinskega sveta.
30. člen
(Omejitve pri sprejemanju proračuna)
Predlogi za povečanje izdatkov proračuna
morajo obsegati predloge za povečanje prejemkov proračuna ali za zmanjšanje
drugih izdatkov proračuna v isti višini, pri čemer ti ne smejo biti v breme
proračunske rezerve ali splošne proračunske rezervacije ali v breme dodatnega
zadolževanja.
31. člen
(Predložitev občinskih proračunov)
Župan predloži občinski proračun
ministrstvu, pristojnemu za finance, v 30 dneh po
njegovem sprejetju.
4. 2. Sredstva v obdobju začasnega
financiranja države oziroma občine
32. člen
(Sredstva v obdobju začasnega financiranja
države oziroma občine)
(1) Če proračun ni sprejet pred
začetkom leta, na katero se nanaša, se financiranje funkcij države in občine
ter njihovih nalog in drugih s predpisi določenih namenov (v nadaljnjem
besedilu: začasno financiranje), začasno
nadaljuje na podlagi proračuna za preteklo leto in za iste programe kot v
preteklem letu. V obdobju začasnega financiranja neposredni uporabniki ne smejo
povečevati števila zaposlenih glede na stanje na dan 31. december preteklega
leta.
(2) V obdobju začasnega financiranja
se smejo uporabiti sredstva do višine, sorazmerne s porabljenimi sredstvi v
enakem obdobju v proračunu za preteklo leto.
(3) Po preteku začasnega financiranja
se v tem obdobju plačane obveznosti vključijo v proračun tekočega leta.
33. člen
(Odločanje o začasnem financiranju)
(1) Odločitev o začasnem financiranju
države sprejme vlada in o tem obvesti Državni zbor.
(2) Odločitev o začasnem financiranju
občine sprejeme župan in o tem obvesti občinski svet ter nadzorni odbor.
Odločitev o začasnem financiranju se objavi v uradnem glasilu občine.
(3) Obdobje začasnega financiranja
lahko traja največ tri mesece. Če proračun ni sprejet v dodatnem roku treh
mesecev začasnega financiranja, se začasno financiranje države lahko podaljša
na predlog vlade s posebnim sklepom Državnega zbora,
če je to potrebno za financiranje funkcij države. Začasno financiranje
občinskega proračuna se lahko podaljša na predlog župana s sklepom
skupščinskega sveta, če je to potrebno za financiranje funkcij občine.
5. IZVRŠEVANJE PRORAČUNA
5. 1. Prejemki proračuna in načrtovanje
likvidnosti proračuna
34. člen
(Vplačila v proračun)
(1) Prejemki proračuna se pobirajo in
vplačujejo v proračun v skladu z zakonom in drugimi predpisi ne glede na obseg,
ki je v proračunu določen za posamezno vrsto prejemka.
(2) Neposredni uporabniki so dolžni
zagotavljati popolno in pravočasno pobiranje prejemkov proračuna iz svoje
pristojnosti ter izločanje teh prejemkov v proračun.
(3) Določbi prvega in drugega odstavka
tega člena veljata tudi v obdobju začasnega financiranja.
35. člen
(Plačila obveznih dajatev v denarju)
Obvezne dajatve se plačujejo v denarju,
razen če ni z zakonom določeno drugače.
36. člen
(Določanje obsega izdatkov neposrednih
uporabnikov za določeno obdobje)
(1) Neposredni uporabniki smejo
plačevati obveznosti samo v obsegu, ki ga za trimesečje ali drugo obdobje
neposrednemu uporabniku določi vlada oziroma župan (v nadaljnjem besedilu:
kvota).
(2) Pri določanju predloga kvote
neposrednemu uporabniku minister, pristojen za finance, oziroma za finance pristojen
organ občinske uprave upošteva v letnem finančnem načrtu neposrednega
uporabnika zagotovljena sredstva, prevzete obveznosti neposrednega uporabnika
in predlog kvote, ki ga je pripravil neposredni uporabnik, ter likvidnostne
možnosti proračuna. Ministrstvo, pristojno za finance, oziroma za finance pristojen
organ občinske uprave mora sporočiti neposrednemu uporabniku kvoto vsaj 15 delovnih dni pred začetkom obdobja, na katero se nanaša.
(3) Minister, pristojen za finance,
določi za državni in občinske proračune postopek in pogoje, ki jih je treba
upoštevati pri določanju kvot iz prvega in drugega odstavka tega člena, ter
ukrepe ob nespoštovanju predpisanih kvot.
37. člen
(Načrtovanje likvidnosti proračuna)
(1) Ministrstvo, pristojno za finance,
oziroma za finance pristojen organ občinske uprave načrtuje likvidnost
proračuna z napovedjo denarnega toka proračuna na podlagi mesečnih načrtov za
izvrševanje proračuna, ki jih pripravi ministrstvo, pristojno za finance,
oziroma za finance pristojen organ občinske uprave na način in v rokih, kot jih
predpiše minister, pristojen za finance.
(2) Mesečni načrt za izvrševanje
proračuna je pregled načrtovanih prihodkov, povečanih za sredstva vrnjenih
posojil in sredstva od prodaje kapitalskih naložb, ter pregled načrtovanih
odhodkov, povečanih za dana posojila in sredstva za nakup kapitalskih naložb
ter odplačil glavnic dolga.
(3) Največji možni obseg načrtovanih
odhodkov, povečanih za dana posojila in sredstva za nakup kapitalskih deležev
ter odplačila dolga, v skladu z likvidnostnimi možnostmi proračuna predhodno
določi minister, pristojen za finance.
5. 2. Prerazporejanje proračunskih sredstev
38. člen
(Prerazporejanje proračunskih sredstev)
(1) Proračunskih sredstev ni mogoče
prerazporejati, razen pod pogoji in na način, ki jih določa ta zakon in zakon o
izvrševanju državnega proračuna, oziroma odlok, s katerim se sprejme občinski
proračun, upoštevaje strukturo predloga proračuna.
(2) Vlada oziroma župan mora o
izvršenih prerazporeditvah šestmesečno poročati Državnemu zboru oziroma
občinskemu svetu.
(3) Ne glede na določbe prvega
odstavka tega člena prerazporejanje sredstev med bilanco prihodkov in odhodkov,
računom finančnih terjatev in naložb in računom financiranja ni dovoljeno.
39. člen
(Prerazporejanje sredstev za odplačila
dolga, stroškov, povezanih z zadolževanjem, in poroštev)
(1) Obveznosti iz državnega oziroma
občinskega dolga, stroškov, povezanih z zadolževanjem, in poroštev se
poravnavajo ne glede na sredstva, ki so za ta namen izkazana v posebnem delu
proračuna.
(2) Ne glede na določbo tretjega
odstavka prejšnjega člena lahko vlada oziroma župan prerazporedi sredstva za
pokrivanje obveznosti iz prejšnjega odstavka iz bilance prihodkov in odhodkov.
(3) O prerazporeditvi sredstev iz
prejšnjega odstavka vlada obvesti Državni zbor, župan pa občinski svet v 30
dneh.
5. 3. Začasno zadrževanje izvrševanja proračuna
in rebalans proračuna
40. člen
(Ukrepi za uravnoteženje proračuna)
(1) Če se med proračunskim letom
zaradi nastanka novih obveznosti za proračun ali spremenjenih gospodarskih
gibanj povečajo izdatki ali zmanjšajo prejemki proračuna, lahko vlada na
predlog ministrstva, pristojnega za finance, oziroma župan na predlog za
finance pristojne službe v občinski upravi največ za 45 dni zadrži izvrševanje
posameznih izdatkov (v nadaljnjem besedilu: začasno zadržanje izvrševanja). Z
ukrepi začasnega zadržanja izvrševanja lahko vlada oziroma župan:
1.    
ustavi prevzemanje obveznosti;
2.    
predlaga podaljšanje pogodbenih rokov plačil in
3.    
ustavi prerazporejanje proračunskih sredstev,
potrebno zaradi prevzemanja obveznosti.
(2) Vlada lahko poleg ukrepov iz
prejšnjega odstavka tudi določi, da morajo neposredni uporabniki, razen Državni zbor, Državni svet, Ustavno sodišče, Varuh človekovih
pravic ali Računsko sodišče, pridobiti predhodno
soglasje ministrstva, pristojnega za finance, za sklenitev pogodbe.
(3) Ministrstvo, pristojno za finance,
oziroma za finance pristojen organ občinske uprave pripravi predlog obsega in
ukrepov začasnega zadržanja izvrševanja v sodelovanju z neposrednimi
uporabniki. Ukrepi začasnega zadržanja izvrševanja se morajo enakomerno
nanašati na vse neposredne uporabnike.
(4) O odločitvi iz prvega odstavka
tega člena mora vlada obvestiti Državni zbor, župan pa občinski svet takoj po
njenem sprejemu.
(5) Če se med izvajanjem ukrepov
začasnega zadržanja izvrševanja proračuna proračun ne more uravnovesiti, mora
najkasneje 15 dni pred iztekom roka za začasno zadržanje izvrševanja proračuna
vlada oziroma župan predlagati rebalans proračuna.
(6) Z rebalansom proračuna, ki ga
sprejme Državni zbor oziroma občinski svet na predlog vlade oziroma župana, se
prejemki in izdatki proračuna ponovno uravnovesijo.
(7) V obdobju sprejemanja rebalansa
proračuna lahko vlada na predlog ministra, pristojnega za finance, oziroma
župan ponovno začasno zadrži izvrševanje posameznih izdatkov.
5. 4. Vključevanje nenačrtovanih prejemkov
in izdatkov v proračun
41. člen
(Vključevanje novih obveznosti v proračun)
Če se po sprejemu proračuna sprejme zakon
ali odlok, na podlagi katerega nastanejo nove obveznosti za proračun, vključi
vlada oziroma župan te obveznosti v proračun in določi obseg izdatkov za ta
namen v okviru večjih pričakovanih prejemkov in obsega zadolžitve, ki je
določen s proračunom, ali s prerazporeditvijo sredstev v okviru možnih
prihrankov sredstev.
42. člen
(Splošna proračunska rezervacija)
(1) V proračunu se del predvidenih
proračunskih prejemkov vnaprej ne razporedi, ampak zadrži kot splošna
proračunska rezervacija, ki se v proračunu posebej izkazuje.
(2) Sredstva splošne proračunske
rezervacije se uporabljajo za nepredvidene namene, za katere v proračunu niso
zagotovljena sredstva, ali za namene, za katere se med letom izkaže, da niso
zagotovljena sredstva v zadostnem obsegu, ker jih pri pripravi proračuna ni
bilo mogoče načrtovati. Sredstva proračunske rezervacije ne smejo presegati 2%
prihodkov iz bilance prihodkov in odhodkov.
(3) O uporabi sredstev splošne
proračunske rezervacije odloča vlada na predlog ministra, pristojnega za
finance oziroma župan. Dodeljena sredstva splošne proračunske rezervacije se
razporedijo v finančni načrt neposrednega uporabnika.
43. člen
(Namenski prejemki in izdatki proračuna)
(1) Namenski prejemki proračuna so
donacije, namenski prejemki proračunskega sklada, prihodki od lastne dejavnosti
neposrednih uporabnikov, prihodki od okoljskih dajatev za onesnaževanje okolja
zaradi odvajanja odpadnih voda, prihodki od okoljskih dajatev za onesnaževanje
okolja zaradi odlaganja odpadkov, prihodki od prodaje ali zamenjave državnega
oziroma občinskega stvarnega premoženja in odškodnine iz naslova zavarovanj. Z
zakonom, ki se nanaša na izvrševanje državnega proračuna, oziroma v odloku, s
katerim se sprejme občinski proračun, se lahko določijo tudi druge vrste
namenskih prejemkov in izdatkov proračuna.
(2) Če se po sprejemu proračuna vplača
namenski prejemek, ki zahteva sorazmeren namenski izdatek, ki v proračunu ni
izkazan ali ni izkazan v zadostni višini, se v višini dejanskih prejemkov
povečata obseg izdatkov finančnega načrta neposrednega uporabnika in proračun.
(3) Če so namenski prejemki vplačani v
proračun v nižjem obsegu, kot je izkazan v proračunu,
lahko uporabnik prevzema in plačuje obveznosti samo v višini dejansko vplačanih
oziroma razpoložljivih sredstev.
(4) Minister, pristojen za finance,
podrobneje uredi način vključevanja namenskih prejemkov in izdatkov v državni
in občinske proračune, za sredstva lastne dejavnosti pa določi tudi namene in
pogoje porabe teh sredstev.
44. člen
(Prenos namenskih sredstev)
(1) Namenska sredstva, ki niso bila
porabljena v preteklem letu, razen sredstva, ki jih neposredni uporabnik doseže
z lastno dejavnostjo, se prenesejo v proračun za tekoče leto.
(2) Za obseg prenesenih sredstev se
povečata obseg sredstev v finančnem načrtu uporabnika, na katerega se nanašajo,
in proračun.
45. člen
(Vračilo donacij)
Neposredni uporabnik državnega oziroma
občinskega proračuna, ki je bil prejemnik donacije, mora v okviru svojega
finančnega načrta zagotoviti sredstva za vračilo donacije, ki jo zahteva
donator nazaj, ker donacija ni bila porabljena na način in pod pogoji, kot jih
je določil donator.
46. člen
(Obveznosti iz preteklih let)
Neposredni uporabniki zagotovijo sredstva
za obveznosti iz preteklih let, ki niso predvidene v proračunu za tekoče leto,
v okviru sredstev proračuna tekočega leta.
47. člen
(Spremembe neposrednih uporabnikov med
letom)
(1) Če se med letom spremeni delovno
področje oziroma pristojnost neposrednega uporabnika, se sorazmerno poveča ali
zmanjša obseg sredstev za delovanje neposrednega uporabnika. O povečanju ali
zmanjšanju sredstev odloča vlada oziroma župan.
(2) Če se neposredni uporabnik med
letom ukine in njegovih nalog ne prevzame drug neposredni uporabnik, se
neporabljena sredstva prenesejo v splošno proračunsko rezervacijo.
5. 5. Proračunska rezerva
48. člen
(Oblikovanje in uporaba sredstev
proračunske rezerve)
(1) V proračunu se zagotavljajo
sredstva za proračunsko rezervo, ki deluje kot proračunski sklad.
(2) Sredstva proračunske rezerve se
uporabljajo za financiranje izdatkov za odpravo posledic naravnih nesreč, kot
so potres, poplava, zemeljski plaz, snežni plaz, visok sneg, močan veter, toča,
žled, pozeba, suša, množični pojav nalezljive človeške, živalske ali rastlinske
bolezni, druge nesreče, ki jih povzročijo naravne sile in ekološke nesreče.
(3) V sredstva proračunske rezerve se
izloča del skupno doseženih letnih prejemkov proračuna v višini, ki je določena
s proračunom, vendar največ do višine 1,5% prejemkov proračuna. Del sredstev se
izloča v rezerve začasno vsak mesec, dokončno pa po zaključnem računu proračuna
za preteklo leto.
(4) O uporabi sredstev proračunske
rezerve v posameznem primeru do višine 2% v proračunu načrtovane proračunske
rezerve odloča vlada na predlog ministra, pristojnega za finance. O uporabi
sredstev vlada obvešča Državni zbor s pisnimi poročili. O uporabi sredstev
proračunske rezerve v znesku, ki presega navedeno višino, odloča Državni zbor s
posebnim zakonom.
49. člen
(Proračunska rezerva občine)
(1) V proračunu občine se zagotavljajo
sredstva za proračunsko rezervo, ki deluje kot proračunski sklad.
(2) Sredstva proračunske rezerve se
uporabljajo za financiranje izdatkov za odpravo posledic naravnih nesreč, kot
so potres, poplava, zemeljski plaz, snežni plaz, visok sneg, močan veter, toča,
žled, pozeba, suša, množični pojav nalezljive človeške, živalske ali rastlinske
bolezni, druge nesreče, ki jih povzročijo naravne sile in ekološke nesreče.
(3) V sredstva proračunske rezerve se
izloča del skupno doseženih letnih prejemkov proračuna v višini, ki je določena
s proračunom, vendar največ do višine 1,5% prejemkov proračuna. Del sredstev se
izloča v rezerve začasno vsak mesec, dokončno pa po zaključnem računu proračuna
za preteklo leto.
(4) O uporabi sredstev proračunske
rezerve v posameznem primeru do višine, ki jo določa odlok, s katerim se
sprejme občinski proračun, odloča župan na predlog za finance pristojnega
organa občinske uprave in o uporabi sredstev obvešča občinski svet s pisnimi
poročili. V drugih primerih uporabe sredstev proračunske rezerve, ki presega
višino, določeno z odlokom o proračunu, odloča občinski svet občine s posebnim
odlokom.
5. 6. Prevzemanje obveznosti v breme
proračuna
50. člen
(Prevzemanje obveznosti v breme proračuna
tekočega leta)
Neposredni uporabnik prevzema obveznosti s
pisno pogodbo, razen če ni z zakonom drugače določeno. Za nalogo, za katero
zagotavlja sredstva več neposrednih uporabnikov, je lahko sklenjena le ena
večstranska pogodba, v kateri je določen neposredni uporabnik, ki je
koordinator nalog.
51. člen
(Prevzemanje obveznosti v breme proračunov
prihodnjih let)
(1) Neposredni uporabnik lahko
prevzema obveznosti s pogodbami, ki zahtevajo plačilo v prihodnjih letih, če so
za ta namen že planirana sredstva v proračunu tekočega leta.
(2) V zakonu, ki ureja izvrševanje
proračuna za posamezno leto, oziroma v odloku, s katerim je sprejet občinski
proračun, se za posamezne namene določi največji obseg obveznosti, ki zahtevajo
plačilo v prihodnjih letih in jih lahko neposredni uporabnik prevzame v tekočem
letu. Minister, pristojen za finance, lahko določi še dodatne pogoje za
prevzemanje obveznosti po tem členu.
(3) Omejitve iz prejšnjih odstavkov ne
veljajo za obveznosti, povezane z zadolževanjem države oziroma občine in
upravljanjem z dolgovi države oziroma občine.
(4) Plačila, ki izhajajo iz obveznosti, prevzetih v skladu s tem členom, mora neposredni uporabnik
vključiti v proračun leta, v katerem zapadejo.
52. člen
(Plačevanje obveznosti)
(1) Obveznosti v breme državnega in
občinskih proračunov se plačujejo v rokih, ki se za posamezne namene porabe
določijo v zakonu o izvrševanju državnega proračuna.
(2) Neposredni uporabnik uporablja
sredstva za plačevanje že opravljenih nabav blaga, storitev in gradbenih del.
Dogovarjanje o predplačilih je možno le izjemoma ob primernem zavarovanju
predplačil ter na podlagi predhodnega soglasja ministra, pristojnega za
finance, oziroma župana. Način zavarovanja predplačil iz državnih in občinskih
proračunov predpiše minister, pristojen za finance.
53. člen
(Oddaja javnih naročil)
(1) Pogodba za nabavo blaga, naročilo
storitev in oddajo gradenj v breme proračunskih sredstev se lahko sklene samo
skladno s predpisi o javnem naročanju.
(2) Podatki o dodeljenih sredstvih iz prejšnjega odstavka so javni.
5. 7. Izplačila iz proračuna in vračila vanj
54. člen
(Izplačila iz proračuna)
(1) Vsak izdatek iz proračuna mora
imeti za podlago verodostojno knjigovodsko listino, s katero se izkazuje
obveznost za plačilo.
(2) Pravni temelj in višino
obveznosti, ki izhaja iz verodostojne knjigovodske listine, je treba pred
izplačilom preveriti in pisno potrditi.
(3) Minister, pristojen za finance,
podrobneje uredi načine prevzemanja obveznosti, obveščanja o prevzetih
obveznostih in načine izplačil iz državnega in občinskega proračuna.
55. člen
(Vračila v proračun)
(1) Če se naknadno ugotovi, da je bilo
izplačilo iz proračuna neupravičeno izvršeno, mora neposredni uporabnik takoj
zahtevati vračilo v proračun.
(2) Če se pri proračunskem nadzoru
ugotovi, da so bila sredstva uporabljena v nasprotju z zakonom ali proračunom,
proračunski inšpektor z odločbo izreče ukrep, s katerim se zahteva vračilo
sredstev.
(3) Za sredstva, vrnjena v proračun v
istem proračunskem letu, se zniža obremenitev finančnega načrta uporabnika, v
breme katerega so bila sredstva plačana.
5. 8. Proračunski sklad
56. člen
(Proračunski sklad)
(1) Proračunski sklad je evidenčni
račun v okviru računa proračuna, ki ga odpre država oziroma občina zaradi
ločenega vodenja določenih prejemkov in izdatkov in uresničevanja posebnega
namena. Proračunski sklad se ustanovi s posebnim zakonom, mednarodno pogodbo
ali odlokom občine (v nadaljnjem besedilu: akt o ustanovitvi proračunskega
sklada).
(2) Akt o ustanovitvi proračunskega
sklada mora določati:
1.    
namen proračunskega sklada;
2.    
čas, za katerega je proračunski sklad
ustanovljen;
3.    
ministrstvo oziroma občinski organ, ki je
pristojen za upravljanje proračunskega sklada in za razpolaganje s sredstvi
proračunskega sklada in
4.    
vire financiranja proračunskega sklada.
57. člen
(Financiranje proračunskega sklada in
odgovornost za obveznosti proračunskega sklada)
(1) Proračunski sklad se financira iz:
1.    
proračunskih sredstev, zagotovljenih v proračunu
za tekoče leto;
2.    
namenskih prejemkov proračuna, ki so določeni
kot namenski prejemki proračunskega sklada;
3.    
in prejemkov od upravljanja s prostimi
denarnimi sredstvi proračunskega sklada.
(2) Obveznosti proračunskega sklada se
pokrivajo iz sredstev sklada.
58. člen
(Upravitelj proračunskega sklada)
(1) Upravitelj proračunskega sklada je
pristojno ministrstvo oziroma pristojni organ občine.
(2) S prenehanjem proračunskega sklada
prevzame pravice in obveznosti proračunskega sklada upravitelj.
59. člen
(Posebnosti razpolaganja s sredstvi
proračunskega sklada)
(1) Izplačila v breme proračunskega
sklada se lahko izvajajo do višine razpoložljivih sredstev proračunskega
sklada, obveznosti pa se lahko prevzemajo v okviru utemeljeno pričakovanih
prejemkov proračunskega sklada.
(2) Neporabljena sredstva na računu
proračunskega sklada na koncu tekočega leta se prenesejo v prihodnje leto.
60. člen
(Prenehanje proračunskega sklada)
(1) Proračunski sklad preneha:
1.    
s potekom časa, za
katerega je ustanovljen, ali
2.    
če je dosežen namen proračunskega sklada ali
3.    
če proračunski sklad ne izpolnjuje namena, za
katerega je ustanovljen, ali
4.    
če sredstva proračunskega sklada ne zadostujejo
za izpolnjevanje njegovega namena.
(2) Pristojno ministrstvo oziroma
pristojni organ občine, mora v 30 dneh po nastopu pogojev za prenehanje
proračunskega sklada po predpisanem postopku predlagati vladi oziroma županu
spremembo akta o ustanovitvi proračunskega sklada.
5. 9. Sistem enotnega zakladniškega računa
61. člen
(Sistem računov za izvrševanje državnega
in občinskih proračunov)
(1) Izvrševanje državnega proračuna se
opravlja prek računov, ki jih pri Banki Slovenije odpre minister, pristojen za
finance, in ki sestavljajo sistem enotnega zakladniškega računa države. V
sistem enotnega zakladniškega računa države sta s svojimi računi vključena tudi
Zavod za zdravstveno zavarovanje Slovenije in Zavod za pokojninsko in
invalidsko zavarovanje Slovenije, oba v obveznem delu zavarovanja.
(2) Izvrševanje občinskega proračuna
se opravlja prek računov, ki jih pri Banki Slovenije v soglasju z ministrstvom,
pristojnim za finance, odpre župan, in ki sestavljajo sistem enotnega
zakladniškega računa občine.
(3) V sistem enotnega zakladniškega
računa države oziroma občin se na način in v rokih, ki jih določi minister,
pristojen za finance, vključijo tudi posredni uporabniki državnega oziroma
občinskih proračunov. Računi občine se lahko na predlog župana vključijo v
sistem enotnega zakladniškega računa države.
5. 10. Poročanje o doseženih ciljih in
rezultatih ter o izvrševanju proračuna in finančnih načrtov posrednih
uporabnikov državnega proračuna, Zavoda za zdravstveno zavarovanje Slovenije in
Zavoda za pokojninsko in invalidsko zavarovanje Slovenije
62. člen
(Poročanje o doseženih ciljih in
rezultatih)
(1) Neposredni uporabniki morajo
pripraviti poročilo o doseženih ciljih in rezultatih na področjih iz svoje
pristojnosti v preteklem letu do 28. februarja tekočega leta in ga predložiti
ministrstvu, pristojnemu za finance, ta pa vladi. Vlada mora poročila
predložiti Državnemu zboru skupaj z zaključnim računom proračuna.
(2) Posredni uporabniki državnega
proračuna, Zavod za zdravstveno zavarovanje Slovenije in Zavod za pokojninsko
in invalidsko zavarovanje Slovenije, oba v obveznem delu zavarovanja, morajo
pripraviti poročilo o doseženih ciljih in rezultatih na področjih iz svoje
pristojnosti v preteklem letu do 28. februarja tekočega leta in ga predložiti
ministrstvu, pristojnemu za področje dela posrednega uporabnika ter
ministrstvu, pristojnemu za finance, ta pa vladi. Vlada mora poročila, razen
poročil javnih zavodov, predložiti Državnemu zboru skupaj z zaključnim računom
proračuna.
(3) Župan in posredni uporabniki
občinskega proračuna morajo pripraviti poročilo o doseženih ciljih in
rezultatih s področja svoje pristojnosti v preteklem letu do 28. februarja
tekočega leta in ga predložiti občinskemu svetu skupaj z zaključnim računom
proračuna. Poročil javnih zavodov, katerih ustanoviteljica je občina ni
potrebno posredovati občinskemu svetu, razen če to občina drugače uredi.
(4) Minister, pristojen za finance,
predpiše enotno metodologijo za pripravo poročil o doseženih ciljih in
rezultatih.
63. člen
(Poročanje o izvrševanju proračuna)
(1) Minister, pristojen za finance,
oziroma župan v avgustu poroča vladi oziroma občinskemu
svetu, o izvrševanju proračuna v prvem polletju tekočega leta. Poročilo
vsebuje:
1.    
poročilo o realizaciji prejemkov, izdatkov,
presežku ali primanjkljaju, zadolževanju in oceno realizacije do konca leta;
2.    
podatke o vključitvi novih obveznosti v
proračun, prenosu namenskih sredstev iz proračuna preteklega leta, plačilu
neporavnanih obveznosti iz preteklih let, prerazporejanju proračunskih
sredstev, spremembi neposrednih uporabnikov med letom, uporabi sredstev
proračunske rezerve, izdanih in unovčenih poroštvih ter izterjanih regresnih
zahtevkih iz naslova poroštev;
3.    
razlago glavnih odstopanj v primerjavi s
sprejetim proračunom in
4.    
predlog potrebnih ukrepov.
(2) Vlada mora poročilo iz prejšnjega
odstavka predložiti Državnemu zboru do 1. septembra tekočega leta.
64. člen
(Poročanje o izvrševanju finančnih načrtov
posrednih uporabnikov državnega proračuna, Zavoda za zdravstveno zavarovanje
Slovenije in Zavoda za pokojninsko in invalidsko zavarovanje Slovenije)
Posredni uporabniki državnega proračuna,
Zavod za zdravstveno zavarovanje Slovenije in Zavod za pokojninsko in
invalidsko zavarovanje Slovenije, oba v obveznem delu zavarovanja, morajo
poročati ministrstvu, pristojnemu za finance, o prejemkih in izdatkih, stanju
na računih in naložbah prostih denarnih sredstev, na način in v rokih, ki jih
določi minister, pristojen za finance.
64.a člen
(poročanje o davčnem dolgu in davčnih
izdatkih)
(1) Vlada hkrati z zaključnim računom
državnega proračuna za posamezno leto predloži Državnemu zboru tudi podatke o
stanju in gibanju davčnega dolga v preteklem letu.
(2) Vlada hkrati z zaključnim računom
državnega proračuna za posamezno leto predloži Državnemu zboru tudi poročilo o
davčnih izdatkih v predpreteklem letu.
5. 11. Pristojnosti predstojnika
neposrednega uporabnika
65. člen
(Pristojnost predstojnika neposrednega
uporabnika)
(1) Predstojnik neposrednega
uporabnika je pristojen za prevzemanje obveznosti, verifikacijo obveznosti,
izdajo odredbe za plačilo v breme proračunskih sredstev organa, ki ga vodi, in
ugotavljanje pravice izterjave ter izdajanje nalogov za izterjavo v korist
proračunskih sredstev.
(2) Predstojnik neposrednega
uporabnika odgovarja za zakonitost, namenskost, učinkovitost in gospodarnost
razpolaganja s proračunskimi sredstvi.
(3) Predstojnik neposrednega uporabnika
lahko s pooblastilom prenese posamezna upravičenja iz prvega odstavka tega
člena na druge osebe. Oseba, ki je pooblaščena za izdajo odredb za plačilo, je
odredbodajalec.
66. člen
(Razmejitev pristojnosti med
odredbodajalci, računovodji in notranjimi nadzorniki)
(1) Izvrševanje proračuna poteka v
skladu z načelom razmejitve pristojnosti med odredbodajalci in računovodji ter
v skladu s sistemom notranje kontrole.
(2) Funkciji odredbodajalca in
računovodje sta nezdružljivi.
6. UPRAVLJANJE Z DRŽAVNIM IN OBČINSKIM
PREMOŽENJEM
6. 1. Splošna določba
67. člen
(Državno in občinsko premoženje in njegovo
upravljanje)
(1) Državno in občinsko premoženje po
tem zakonu je finančno in stvarno premoženje v lasti države in občin. Finančno
premoženje po tem zakonu so denarna sredstva, terjatve, dolžniški vrednostni
papirji ter delnice in deleži na kapitalu pravnih oseb in druge naložbe v
pravne osebe (v nadaljnjem besedilu: kapitalske
naložbe). Stvarno premoženje so premičnine in nepremičnine.
(2) Za opravljanje javnih služb in
dejavnosti v javnem interesu lahko država oziroma občina državno oziroma
občinsko premoženje organizirata v obliki javnih zavodov, javnih gospodarskih
zavodov, javnih podjetij, javnih skladov in agencij.
(3) Javni zavodi in agencije, katerih
ustanovitelj je država oziroma občina, ne smejo odplačno pridobivati
kapitalskih naložb.
67.a člen
(Imetniki pravice upravljanja in
razpolaganja s premoženjem)
(delno
prenehal veljati)
(delno
se preneha uporabljati)
(1) S finančnim in stvarnim
premoženjem države upravlja in razpolaga vlada v skladu s tem zakonom in če
posebni zakon ne določa drugače. S finančnim in stvarnim premoženjem občine
razpolaga v skladu z zakonom, ki ureja lokalno samoupravo, določen organ.
(2) S finančnim in stvarnim
premoženjem države upravljajo neposredni oziroma posredni uporabniki, razen če
ni s tem zakonom ali s posebnim zakonom drugače določeno.
(3) Javni zavodi in agencije, katerih
ustanovitelj je država oziroma občina, stvarnega premoženja nimajo v lasti,
razen če posebni zakon določa drugače.
67.b člen
(Izvajanje storitev na trgu pri javnih
zavodih)
(1) Javni zavod lahko prodajo blaga in
storitev na trgu izvaja le, če z izvajanjem le-te zagotovi najmanj pokritje
vseh s to dejavnostjo povezanih odhodkov.
(2) Če javni zavod opravlja prodajo blaga
in storitev na trgu, mora biti cena teh storitev in blaga določena tako, da so
vanjo všteti vsi stroški, ki so povezani s prodajo blaga in storitev na trgu
ter se nanašajo na izdatke za blago in storitve, investicije in investicijsko
vzdrževanje, amortizacijo ter stroške dela.
6. 2. Upravljanje s finančnim premoženjem
68. člen
(Sistem enotnega zakladniškega računa)
(1) Denarna sredstva sistema enotnega
zakladniškega računa države oziroma občine upravlja ministrstvo, pristojno za
finance, oziroma občinska uprava (v nadaljnjem besedilu: upravljavec sredstev
sistema enotnega zakladniškega računa države oziroma občine) prek zakladniškega
podračuna enotnega zakladniškega računa države oziroma občine v skladu z načeli
varnosti, likvidnosti in donosnosti. Upravljavec sredstev sistema enotnega
zakladniškega računa države oziroma občine se v skladu z zakonom, ki ureja
opravljanje plačilnih storitev za proračunske uporabnike, registrira pri Upravi
Republike Slovenije za javna plačila s svojo matično številko kot del
ministrstva, pristojnega za finance, oziroma kot del občinske uprave.
(2) Upravljavec sredstev sistema enotnega
zakladniškega računa države lahko za obdobje, ki ni daljše od 36 mesecev,
sprejema vloge in daje posojila uporabnikom proračuna, vključenim v sistem
enotnega zakladniškega računa države, ter nalaga denarna sredstva zunaj sistema
enotnega zakladniškega računa države. Podrobnejšo obliko, način in pogoje
upravljanja denarnih sredstev predpiše minister, pristojen za finance.
(3) Upravljavec sredstev sistema enotnega
zakladniškega računa države se lahko zadolži za učinkovito upravljanje denarnih
sredstev sistema enotnega zakladniškega računa države in za zagotovitev
denarnih sredstev uporabnikov proračuna. Obseg zadolžitve na dan
31. decembra se šteje za zadolževanje uporabnika proračuna, ki je vključen
v sistem enotnega zakladniškega računa države in ima na ta dan dolg do
upravljavca sredstev sistema enotnega zakladniškega računa države.
(4) Upravljavec sredstev sistema enotnega
zakladniškega računa občine lahko za obdobje, ki ni daljše od 12 mesecev,
sprejema vloge in daje posojila uporabnikom proračuna, vključenim v sistem
enotnega zakladniškega računa občine, ter nalaga denarna sredstva zunaj sistema
enotnega zakladniškega računa občine. Podrobnejšo obliko, način in pogoje
upravljanja denarnih sredstev predpiše minister, pristojen za finance.
(5) Obrestovanje poslov upravljanja sistema
enotnega zakladniškega računa in kritje stroškov, povezanih z upravljanjem
sistema enotnega zakladniškega računa, določi minister, pristojen za finance.
(6) Rezultat upravljanja denarnih sredstev
sistema enotnega zakladniškega računa države se prenese v državni proračun.
Rezultat upravljanja denarnih sredstev sistema enotnega zakladniškega računa
občine se prenese v občinski proračun. Podrobnejši način obračuna in prenosa
rezultata upravljanja denarnih sredstev predpiše minister, pristojen za
finance.
(7) Državni proračun lahko prosta denarna
sredstva na računih, vključenih v sistem EZR države, nalaga tudi v pravne
osebe, ustanovljene za namen zagotavljanja finančne stabilnosti v evroobmočju.
69. člen
(črtan)
70. člen
(črtan)
71. člen
(Upravljanje javnih zavodov, javnih
podjetij, skladov in agencij ter uresničevanje pravic iz delnic in deležev na
kapitalu pravnih oseb)
(1) Pristojna ministrstva oziroma za
finance pristojen organ občinske uprave zagotavljajo izvajanje javnih služb in
dejavnosti v javnem interesu, če poseben zakon ne določa drugače, tako da
izvajajo naslednje naloge:
1.    
usklajevanje programov dela in finančnih
načrtov javnih zavodov, javnih podjetij, skladov in agencij ter financiranje dejavnosti
teh pravnih oseb po potrjenih programih;
2.    
nadzor nad poslovanjem pravnih oseb;
3.    
nadzor nad izvajanjem odobrenih programov
pravnih oseb;
4.    
nadzor nad zadolževanjem pravnih oseb in
5.    
uveljavljanje različnih pravic lastnika
kapitalske naložbe (npr. sodelovanje na skupščinah in v nadzornih svetih).
(delno
se preneha uporabljati)
(2) Ministrstvo, pristojno za finance,
oziroma za finance pristojen organ občinske uprave vodi centralno evidenco
finančnega premoženja države oziroma občine. Za potrebe vodenja centralne
evidence predpiše minister, pristojen za finance, načine in roke za
posredovanje podatkov, ki so jih dolžni zagotavljati:
1.    
neposredni in posredni uporabniki ter druge pravne
osebe, ki upravljajo s finančnim premoženjem države oziroma občine,
2.    
pravne osebe, v katerih ima država oziroma
občina kapitalsko naložbo.
72. člen
(Obveznost pravnih oseb za poročanje in
revidiranje računovodskih izkazov)
(delno
se preneha uporabljati)
(1) Pravne osebe, v katerih ima država
oziroma občina najmanj 15% delež v kapitalu, morajo
najpozneje v 180 dneh po koncu poslovnega leta, vendar najmanj 30 dni pred
objavo sklica seje skupščine, predložiti ministrstvu, pristojnemu za finance in
pristojnemu ministrstvu oziroma za finance pristojnemu organu občinske uprave
gradivo za sejo skupščine in vsa revizijska poročila ter poročila nadzornih
organov za preteklo poslovno leto, če jih gradivo za sejo skupščine ne vsebuje.
(2) Minister, pristojen za finance,
oziroma župan lahko v pravnih osebah, v katerih ima država oziroma občina
najmanj 15% delež v kapitalu, zahteva revizijo
poslovanja na stroške revidirane osebe.
73. člen
(Ustanavljanje in ukinjanje pravnih oseb
javnega sektorja ter pridobivanje in prodaja kapitalskih vlog v gospodarskih
družbah)
(1) O ustanavljanju in ukinjanju
pravnih oseb, katerih ustanovitelj ali soustanovitelj je država oziroma občina,
odloča vlada na predlog pristojnega ministra oziroma občinski svet, razen če ni
s področnim zakonom ali z zakonom o lokalni samoupravi drugače določeno.
(2) Vlada oziroma občinski svet se
lahko na predlog pristojnega ministra oziroma občinskega organa odločita za
nakup delnic ali deleža v gospodarski družbi, če so za nakup zagotovljena
sredstva v proračunu in če se s tem zaščitijo nacionalni oziroma občinski
interesi. (delno
se preneha uporabljati)
(3) V primeru, da preneha javni
interes za državno oziroma občinsko lastništvo delnic
ali deležev na kapitalu pravnih oseb, lahko vlada oziroma občinski svet na
predlog pristojnega ministra ali ministra, pristojnega za finance, oziroma
občinskega organa odločita, da se delnice oziroma delež na kapitalu proda, če
to ni v nasprotju s posebnim zakonom. (delno
se preneha uporabljati)
74. člen
(Kupnina od prodaje kapitalskih naložb in
vlog države in občin)
(1) Kupnina od prodaje kapitalskih naložb
države oziroma občine se uporabi za odplačila dolgov v računu financiranja.
(2) Ne glede na določbo prejšnjega odstavka
se kupnina od prodaje kapitalskih naložb lahko uporabi:
1.    
v skladu s posebnim zakonom ali zakonom, ki
ureja izvrševanje proračuna za posamezno leto, ki določa drugačen namen porabe
kupnine od prodaje določenih kapitalskih naložb;
2.    
za nakup novega stvarnega ali finančnega
premoženja države oziroma občine, če kupnina presega obseg sredstev, potrebnih
za odplačilo dolgov v računu financiranja, ali če ni glavnic dolga, ki zapadejo
v plačilo v proračunskem letu, ali
3.    
za plačilo stroškov pripravljalnih dejanj za
prodajo kapitalske naložbe in drugih stroškov, povezanih s prodajo naložbe. (delno
se preneha uporabljati)
75. člen
(Izterjava regresnih zahtevkov iz naslova
poroštev)
Če so bila za izpolnitev obveznosti iz
posojilnih pogodb ali drugih obveznosti, za katere je dala država oziroma
občina poroštvo, uporabljena sredstva proračuna, se vzpostavi terjatev do
glavnega dolžnika, namesto katerega je bila plačana obveznost. Minister,
pristojen za finance, oziroma za finance pristojen organ občinske uprave začne
takoj po izpolnitvi obveznosti postopek za poplačilo regresnega zahtevka od
glavnega dolžnika na podlagi pogodbe o zavarovanju.
76. člen
(Konverzija terjatve v kapitalsko naložbo)
(1) Država oziroma občina lahko
pridobiva kapitalske naložbe v gospodarskih družbah neodplačno, iz sredstev
proračuna ali z vplačilom kapitala s stvarnim vložkom.
(2) Pridobitev kapitalskih naložb
države oziroma občine v gospodarskih družbah z vplačilom kapitala s stvarnim
vložkom se lahko izvede s:
1.    
konverzijo zapadlih in neplačanih davkov,
prispevkov in drugih obveznih dajatev dolžnika do države oziroma občine v
postopkih prisilne poravnave v skladu z zakonom o prisilni poravnavi, stečaju
in likvidaciji;
2.    
konverzijo terjatev iz naslova danih posojil in
plačanih poroštev in
3.    
z vložitvijo premičnin in nepremičnin, razen
nepremičnin, ki se uporabljajo za izvajanje javnih služb.
(3) O pridobivanju kapitalske naložbe
države oziroma občine v gospodarskih družbah po prejšnjem odstavku odloča vlada
na predlog pristojnega ministrstva, usklajenega z ministrstvom, pristojnim za
finance, o pridobivanju kapitalske naložbe občine pa občinski svet, na predlog
župana.
77. člen
(Odpis, delni odpis, odlog in obročno
plačevanje dolga do države oziroma občine)
(1) Pristojni minister v soglasju z
ministrom, pristojnim za finance, oziroma župan lahko na prošnjo dolžnika ob
primernem zavarovanju in obrestovanju odloži plačilo, dovoli obročno plačilo
dolga dolžnika ali spremeni predvideno dinamiko plačila dolga, če se s tem
bistveno izboljšajo možnosti za plačilo dolga dolžnika, od katerega sicer ne bi
bilo mogoče izterjati celotnega dolga. Minister, pristojen za finance, predpiše
način zavarovanja in obrestovanja odloga plačila dolga dolžnika države ali
občine.
(2) Minister, pristojen za finance,
oziroma župan lahko zahteva takojšnje plačilo celotnega dolga, katerega plačilo
je odloženo, če eden izmed obrokov ni pravočasno plačan.
(3) Pristojni minister v soglasju z
ministrom, pristojnim za finance, oziroma župan, lahko do višine, določene v
zakonu, ki ureja izvrševanje proračuna za posamezno leto, oziroma v odloku, s
katerim se sprejme občinski proračun, odpiše oziroma delno odpiše plačilo dolga,
če bi bili stroški postopka izterjave v nesorazmerju z višino terjatve ali če
se zaradi nevnovčljivosti premoženja dolžnika ugotovi, da terjatve ni mogoče
izterjati.
(4) Kot dolgovi po tem členu se ne
štejejo dolgovi do države oziroma občin iz naslova obveznih dajatev.
6. 3. Upravljanje s stvarnim premoženjem
78. člen
(prenehal
veljati)
79. člen
(prenehal
veljati)
80. člen
(Sredstva od prodaje in zamenjave
državnega oziroma občinskega stvarnega premoženja, odškodnine iz naslova
zavarovanj)
(1) Kupnina od prodaje premoženja in
najemnina od oddaje stvarnega premoženja v najem je prihodek proračuna države
oziroma občine, ki je lastnik premoženja, če ni s posebnim zakonom drugače
določeno.
(2) Kupnina, najemnina in odškodnina
za državno oziroma občinsko stvarno premoženje se uporabijo samo za gradnjo,
nakup in vzdrževanje stvarnega premoženja države oziroma občine.
(3) Kupnina od prodaje premoženja se
plača v enem znesku, lahko pa se plača v več obrokih, ki so zavarovani z bančno
garancijo ali na drug način, ki ga določi vlada s predpisom iz 80.h člena tega
zakona.
6.4. Prodaja
državnega oziroma občinskega finančnega in stvarnega premoženja
80.a člen
(Uporaba določb)
(delno
prenehal veljati)
(delno
se preneha uporabljati)
(1) Določbe tega zakona se uporabljajo
za prodajo:
1.    
finančnega in stvarnega premoženja države
oziroma občine in
2.    
kapitalskih naložb, ki jih ima pravna oseba, v
kateri ima država oziroma občina večinsko kapitalsko naložbo (v nadaljnjem
besedilu:   družba mati), v drugih gospodarskih   družbah (v nadaljnjem
besedilu: hčerinska   družba), pri čemer   družba mati v razmerju do
hčerinske   družbe v pretežni meri izvaja dejavnost upravljanja hčerinske  
družbe, glavnina pridobitne gospodarske dejavnosti, ki je lahko drugačna od
dejavnosti matere, pa se izvaja v hčerinski   družbi.
(2) Določbe tega zakona, ki urejajo
prodajo, se smiselno uporabljajo tudi za:
1.    
zamenjavo ali
2.    
vsak drug pravni posel, na podlagi katerega se
lastninska pravica na premoženju prenese na drugo pravno ali fizično osebo.
(3) Določbe tega zakona se ne
uporabljajo za razpolaganje s finančnim in stvarnim premoženjem države oziroma
občine, ki je urejeno s posebnim zakonom. Razpolaganje s stvarnim premoženjem
ter kapitalskimi naložbami države oziroma občine po tem odstavku mora biti
prikazano v letnem programu prodaje državnega oziroma občinskega finančnega in
stvarnega premoženja.
80.b člen
(Načelo odplačnosti odtujitve)
(delno
prenehal veljati)
(1) Finančnega in stvarnega premoženja
države oziroma občine ni dovoljeno odtujiti neodplačno, odplačno pa samo pod
pogoji in na način, določen v tem zakonu.
(2) Ne glede na določbo prejšnjega
odstavka lahko država oziroma občina svoje finančno in stvarno premoženje
neodplačno prenese na drugo osebo, če je:
1.    
to dovoljeno po posebnem zakonu;
2.    
predmet prenosa žival ali posebna tehnična
oprema, ki se prenaša v last njenega imetnika, za katerega ima posebno
subjektivno vrednost;
3.    
predmet prenosa nepremičnina, ki se zaradi
opustitve namembnosti prenaša v last osebi javnega prava in je to ekonomsko
utemeljeno ali
4.    
če se prenesejo ustanoviteljske pravice na
drugo osebo javnega prava.
80.c člen
(Izvedba postopka prodaje)
(delno
prenehal veljati)
(delno
se preneha uporabljati)
(1) Za izvedbo postopkov prodaje ter
pripravljalnih dejanj v zvezi s prodajo posameznega finančnega ali stvarnega
premoženja je odgovoren neposredni oziroma posredni uporabnik proračuna, ki
upravlja s premoženjem, oziroma župan. V ta namen
predstojnik pristojnega neposrednega oziroma posrednega uporabnika, oziroma
župan, imenuje komisijo za izvedbo in nadzor postopka prodaje premoženja. V
primeru prodaje kapitalskih naložb države imenuje predsednika komisije
minister, pristojen za finance.
(2) Postopek prodaje se lahko izvede,
če je:
1.       
predmet prodaje vključen v sprejeti letni
program prodaje finančnega in stvarnega premoženja, razen, če predmeta prodaje
v skladu s tem zakonom ni potrebno vključiti v ta program;
2.    
imenovana komisija iz prejšnjega odstavka in
3.       
sprejet posamezni program prodaje.
80.č člen
(Določanje letnega programa prodaje
finančnega in stvarnega premoženja)
(delno
prenehal veljati)
(delno
se preneha uporabljati)
(1) Vlada v postopku priprave predloga
proračuna pripravi predlog programa prodaje državnega finančnega in stvarnega
premoženja za prihodnje proračunsko obdobje oziroma prihodnji dve leti (v
nadaljnjem besedilu: predlog letnega programa prodaje), ki ga v skladu s 13.
oziroma 13.a členom tega zakona, skupaj s predlogom proračuna, predloži
Državnemu zboru v sprejem. Vlada lahko med izvrševanjem proračuna letni program
prodaje spremeni ali dopolni, pri čemer mora o predlogu vlade za dopolnitev
letnega programa prodaje z vključitvijo novega premoženja odločiti Državni
zbor. Vlada o zaključku posameznega programa prodaje poroča Državnemu zboru.
(2) Letni program prodaje občinskega
finančnega in stvarnega premoženja v postopku sprejemanja predloga občinskega
proračuna sprejme občinski svet na predlog župana. Občinski svet lahko na
predlog župana med izvrševanjem proračuna letni program prodaje spremeni ali
dopolni.
(3) Ne glede na določbo prvega
odstavka tega člena je Državni zbor samostojen pri določanju letnega programa
prodaje premoženja, ki je v upravljanju Državnega zbora in pri odločanju o
prodaji tega premoženja.
(4) Predlog letnega programa prodaje
državnega finančnega premoženja določi vlada na predlog ministrstva,
pristojnega za finance, ki zbere predloge vseh ministrstev, ki po 71. členu
tega zakona upravljajo s finančnim premoženjem.
(5) Predlog letnega programa prodaje
državnega stvarnega premoženja določi vlada na predlog:
1.    
Servisa skupnih služb Vlade Republike Slovenije
za stvarno premoženje, s katerim upravljajo državni upravni organi, razen za
stvarno premoženje, s katerim upravlja ministrstvo, pristojno za obrambo, in
ministrstvo, pristojno za notranje zadeve;
2.    
ministrstva, pristojnega za obrambo, ministrstva,
pristojnega za notranje zadeve, in Slovenske varnostno‑obveščevalne
agencije za stvarno premoženje, s katerim upravljata;
3.    
ministrstva, pristojnega za pravosodje, za
stvarno premoženje s katerim upravljajo sodišča, državna tožilstva, organi za
postopek o prekrških in državno pravobranilstvo in na podlagi njihovega
programa;
4.    
nevladnih neposrednih uporabnikov, za stvarno
premoženje, s katerim upravljajo in na podlagi njihovega programa in
5.    
ministrstev, za stvarno premoženje države, s
katerim upravljajo posredni uporabniki ali druge pravne osebe s področja dela
ministrstva.
(6) V letnem programu prodaje se
navede seznam finančnega in stvarnega premoženja, katerega prodaja se predlaga,
ločeno po:
1.    
kapitalskih naložbah, pri čemer se po
posameznih naložbah navede odstotni delež, ki se prodaja, in
2.    
nepremičninah in premičninah, pri čemer se
navede vrsta in obseg premoženja, ki se prodaja.
80.d člen
(Posamezni program prodaje)
(delno
prenehal veljati)
(delno
se preneha uporabljati)
(1) O izvedbi postopka prodaje
posameznega predmeta odloči vlada oziroma z občinskim predpisom določen organ s
sprejetjem posameznega programa prodaje, razen v primerih določenih v predpisu
iz 80.h člena tega zakona.
(2) Posamezni program prodaje mora
obsegati:
1.    
opredelitev ciljev prodaje in razloge, s
katerimi se utemeljuje, da bodo s prodajo ti cilji doseženi;
2.    
pravni temelj prodaje;
3.    
opis predmeta prodaje;
4.    
opredelitev metod prodaje, ki bodo uporabljene
in razloge, s katerimi se utemeljuje, da je izbrana metoda ustrezna za dosego
ciljev prodaje, in
5.    
obrazložitev pripravljalnih dejanj.
(3) Vladi posreduje predlog
posameznega programa prodaje:
1.    
stvarnega premoženja – pristojni neposredni
uporabnik državnega proračuna, pri čemer mora s posamičnim predlogom prodaje
soglašati minister, pristojen za finance, in
2.    
finančnega premoženja – ministrstvo, pristojno
za finance, ali drugo pristojno ministrstvo.
80.e člen
(Pripravljalna dejanja v zvezi s prodajo
posameznega premoženja)
(delno
se preneha uporabljati)
(1) (prenehal
veljati)
(2) Pred prodajo posamezne kapitalske
naložbe je potrebno, da:
1.    
vrednost kapitalske naložbe oceni pooblaščeni
ocenjevalec vrednosti podjetij iz prvega odstavka 63. člena Zakona o
revidiranju (Uradni list RS, št. 11/01)  in
2.    
se opravi skrben finančen, pravni in
organizacijski pregled družbe v primerih, kadar kapitalska naložba države
predstavlja več kot 50% delež v osnovnem kapitalu družbe.
80.f člen
(Metode prodaje stvarnega in finančnega
premoženja)
(delno
prenehal veljati)
(delno
se preneha uporabljati)
(1) Pri prodaji finančnega in
stvarnega premoženja države oziroma občine je treba izbrati take metode, ki
zagotavljajo optimalno doseganje ciljev prodaje. Prodaja mora biti izvedena na
način, ki zagotavlja enakopravno obravnavanje ponudnikov in preglednost
postopkov prodaje.
(2) Kadar je pri prodaji finančnega
oziroma stvarnega premoženja države oziroma občine edini cilj prodaje doseganje
čim višje kupnine, mora biti prodaja opravljena na podlagi ene od naslednjih
metod:
1.    
javne ponudbe, ki je na nedoločen oziroma
določljiv krog oseb naslovljeno javno vabilo k nakupu pod vnaprej objavljenimi
pogoji in vsebuje vse bistvene sestavine pogodbe;
2.    
javne dražbe, ki je javna prodaja pod vnaprej
objavljenimi pogoji prodaje, pri kateri je pogodba o nakupu sklenjena s
ponudnikom, ki izpolnjuje pogoje in ponudi najvišjo ceno nad izklicno ceno, ali
3.    
javnega zbiranja ponudb, ki je na nedoločen
oziroma določljiv krog oseb naslovljeno vabilo, naj pošljejo ponudbo za nakup
določenega premoženja pod objavljenimi pogoji.
(3) Kadar je potrebno pri prodaji
kapitalskih naložb države oziroma občine poleg doseganja čim višje kupnine
upoštevati tudi uresničitev širših gospodarskih interesov države oziroma
občine, zlasti doseganje trajne in stabilne gospodarske rasti, izboljšanje
kakovosti in zmogljivosti javnih storitev ter zagotovitev uspešnejšega in
konkurenčnejšega gospodarskega sistema, se z zainteresiranimi kupci, izbranimi
na podlagi javnega zbiranja ponudb, opravijo pogajanja o ključnih elementih
prodajne pogodbe. Pogajanja se opravijo zlasti o strategiji razvoja podjetja in
investiranju ter odgovornostih za napake predmeta prodaje, in glede na rezultat
pogajanj sklene pogodba. V pogodbi se lahko v okviru odgovornosti prodajalca za
napake predmeta prodaje opredeli odgovornost za napake predmeta prodaje in
njene posledice, kot so: odprava napake, znižanje kupnine, odprava zmanjšanja
vrednosti pravne osebe ali predmeta prodaje.
(4) Prodaja se lahko opravi s
sklenitvijo neposredne pogodbe v naslednjih primerih:
1.    
za stvarno premoženje države oziroma občine:
- 
v primeru prodaje solastniških deležev na
nepremičninah,
- 
v primeru zamenjave nepremičnin, če se vrednost
premoženja z zamenjavo ne zmanjša, ali
- 
v primeru neposredne prodaje stavbnega
zemljišča skladno s prostorsko izvedbenim aktom občine;
2.    
za finančno premoženje države oziroma občine:
- 
v primeru zamenjave kapitalskih naložb v druge
oblike finančnega premoženja ali obratno, in sicer v isti pravni osebi, če se
na ta način ne zmanjša vrednost premoženja oziroma se izboljša kvaliteta
finančnega premoženja ali
- 
v primeru, da se z dolžniškim vrednostnim
papirjem ali delnico trguje na organiziranem ali prostem trgu v skladu z
zakonom, ki ureja trg vrednostnih papirjev oziroma zakonom, ki ureja prevzeme
ter pravili trgovanja tega trga.
(5) Prodaja nepotrebnih zasedenih in
najemnih stanovanj države se opravi na podlagi javne ponudbe, pri čemer imajo
osebe, ki jih uporabljajo, pod enakimi pogoji predkupno pravico.
80.g člen
(Stroški prodaje)
(delno
prenehal veljati)
(delno
se preneha uporabljati)
(1) Stroške pripravljalnih dejanj in
druge stroške prodaje stvarnega ali finančnega premoženja krije neposredni ali
posredni uporabnik proračuna, ki predlaga prodajo premoženja.
(2) V postopku prodaje kapitalske
naložbe plačuje pravna oseba, katere kapitalska naložba se prodaja, stroške
pripravljalnih dejanj in druge stroške prodaje. Ko se postopek prodaje
kapitalske naložbe v pravni osebi, v kateri država oziroma občina ni edini
imetnik kapitalska naložbe, zaključi, se tej pravni osebi stroški povrnejo v
skladu s prejšnjim odstavkom oziroma 74. členom tega
zakona.
80.h člen
(Predpis o razpolaganju s premoženjem)
(delno
prenehal veljati)
(delno
se preneha uporabljati)
Vlada predpiše na predlog ministra,
pristojnega za finance, podrobnejše postopke in metode prodaje, zamenjave in
oddaje v najem stvarnega in finančnega premoženja države oziroma občine. V
predpisu uredi tudi primere, ko:
1.    
zaradi majhne vrednostjo posameznega predmeta
prodaje ni potrebno pripraviti posameznega programa prodaje;
2.    
zaradi nesorazmernosti med vrednostjo
posameznega predmeta prodaje in stroški pripravljalnih dejanj le‑teh ni
potrebno izvesti v polnem obsegu ali sploh ni potrebno izvesti in
3.    
je dovoljeno predmet prodati ali oddati z
neposredno pogodbo, kolikor bi bila zaradi nesorazmernosti stroškov postopka,
glede na vrednost predmeta, ki se prodaja ali oddaja, izvedba metod iz drugega
odstavka 80.f člena tega zakona neutemeljena.
6.5. Oddaja
stvarnega državnega oziroma občinskega premoženja v najem
80.i člen
(prenehal
veljati)
6.6. Privatizacija
javnih zavodov, javnih gospodarskih zavodov in javnih podjetij
80.j člen
(prenehal
veljati)
7. ZADOLŽEVANJE, UPRAVLJANJE Z DOLGOVI IN
POROŠTVA DRŽAVE IN OBČIN TER ZADOLŽEVANJE JAVNEGA SEKTORJA
7. 1. Zadolževanje in upravljanje z dolgovi
81. člen
(Zadolževanje države)
(1) Država se za izvrševanje državnega
proračuna v tekočem proračunskem letu lahko zadolži doma in v tujini do višine
primanjkljaja bilance prihodkov in odhodkov, računa finančnih terjatev in
naložb in odplačila glavnic dolga, ki zapadejo v plačilo v tekočem proračunskem
letu in do višine, potrebne za odplačilo glavnic dolga državnega proračuna, ki
zapadejo v plačilo v prihodnjih dveh proračunskih letih.
(2) V obdobju začasnega financiranja
se lahko država zadolži do višine, ki je potrebna za odplačilo glavnic
državnega dolga v tekočem proračunskem letu.
(3) Za izvajanje intervencij na sekundarnem
trgu lastnih dolžniških vrednostnih papirjev se država lahko zadolži z dodatno
izdajo posameznega lastnega dolžniškega vrednostnega papirja do obsega,
določenega za ta namen v zakonu, ki ureja izvrševanje proračuna za posamezno
leto. Obseg zadolževanja za izvajanje intervencij na trgu vrednostnih papirjev
se ne všteva v obseg zadolževanja iz prvega odstavka tega člena, niti v višino
likvidnostnega zadolževanja iz četrtega odstavka tega člena.
(4) Ne glede
na prvi odstavek tega člena se lahko država dodatno likvidnostno zadolži,
vendar največ do višine 15 % vseh izdatkov zadnjega sprejetega proračuna.
(5) Obseg zadolževanja države, ki je
določen z zakonom, ki ureja izvrševanje proračuna za posamezno leto, se lahko
poveča največ do razlike med pravicami porabe za odplačilo glavnic dolga,
nominiranimi v tuji valuti, ki so načrtovane v sprejetem proračunu in pravicami
porabe, potrebnimi za realizacijo odplačil navedenih glavnic, nastale zaradi
povečanja tečajev tujih valut pri realizaciji izplačila v razmerju do tečaja
teh valut pri načrtovanju proračuna. Za enak obseg se povečajo tudi pravice
porabe v finančnem načrtu pristojnega neposrednega uporabnika.
(6) Vlada najmanj vsaka tri leta sprejme
srednjeročno strategijo upravljanja javnega dolga, v kateri določi srednjeročne
cilje, ki se zasledujejo pri zadolževanju in upravljanju dolga državnega
proračuna. Strategijo iz prejšnjega stavka izvaja ministrstvo, pristojno za
finance.
81.a člen
(prenehal
veljati)
81.b člen
(prenehal
veljati)
82. člen
(Upravljanje z državnim dolgom)
(1) Država lahko s črpanjem posojil in
izdajanjem vrednostnih papirjev pridobiva sredstva, potrebna za vračilo
državnega dolga pred njegovo dospelostjo ali za odkup lastnih vrednostnih
papirjev, če se s tem:
1.    
podpirajo ukrepi za doseganje gospodarskega
ravnotežja;
2.    
zmanjšajo stroški državnega dolga ali
3.    
izboljša kakovost zadolžitve in se s tem dolg
države ne poveča.
(2) Poleg poslov iz prejšnjega
odstavka lahko država za državna, oziroma občina za občinska uravnavanja
tečajnih in obrestnih tveganj sklepa tudi druge posle, povezane z državnim
oziroma občinskim dolgom (izvedeni finančni inštrumenti).
83. člen
(intervencije na sekundarnem trgu lastnih
dolžniških vrednostnih papirjev)
(1) Država intervenira na sekundarnem trgu
lastnih dolžniških vrednostnih papirjev tako, da kupuje in prodaja lastne
dolžniške vrednostne papirje na organiziranem trgu vrednostnih papirjev ali
zunaj njega in s posojanjem lastnih dolžniških vrednostnih papirjev.
(2) Sredstva za posle iz prejšnjega
odstavka se zagotovijo v državnem proračunu.
84. člen
(Sklepanje poslov v zvezi z državnim
dolgom)
(1) O sklepanju poslov v zvezi z
zadolževanjem države in upravljanjem z državnimi dolgovi odloča minister,
pristojen za finance, na podlagi letnega programa financiranja proračuna, ki ga
sprejme vlada.
(2) Posle iz prejšnjega odstavka
sklepa minister, pristojen za finance, ali druga oseba po njegovem pisnem
pooblastilu.
(3) O poslih likvidnostnega zadolževanja in
intervencijah na sekundarnem trgu lastnih dolžniških vrednostnih papirjev
odloča in jih sklepa minister, pristojen za finance, ali oseba, ki jo minister,
pristojen za finance, pisno pooblasti.
85. člen
(Posebnosti zadolževanja občin)
(1) Občina se lahko zadolžuje na
podlagi predhodnega soglasja ministra, pristojnega za finance, pod pogoji, ki
jih določa zakon, ki ureja financiranje občin. Posli zadolžitve, za katere
ministrstvo, pristojno za finance, ni izdalo soglasja, so nični.
(2) Če se zaradi neenakomernega
pritekanja prejemkov izvrševanje proračuna ne more uravnovesiti, se lahko
občina likvidnostno zadolži, vendar največ do višine 5% zadnjega sprejetega
proračuna. Če posebni zakon ne določa drugače, so prihodki od upravljanja s
prostimi denarnimi sredstvi prihodek proračuna in stroški v zvezi z
zagotavljanjem likvidnosti sredstev proračuna izdatek proračuna.
(3) Občina mora o zadolževanju in
odplačilih glavnic dolgov poročati ministrstvu, pristojnemu za finance, na
način in v rokih, ki jih predpiše minister, pristojen za finance.
(4) V obdobju začasnega financiranja
se lahko občina zadolži do višine, ki je potrebna za odplačilo glavnic
občinskega dolga v tekočem proračunskem letu.
7. 2. Izdajanje poroštev
86. člen
(Poroštva države in občin)
(1) Država oziroma občina lahko izdaja
poroštva za obveznosti iz naslova zadolževanja drugih oseb v obsegu in po
pogojih, ki jih določa zakon.
(2) Poroštvene pogodbe v imenu države
sklepa minister, pristojen za finance, ali oseba, ki jo za to pooblasti vlada.
(3) Poroštvene pogodbe lahko v imenu
občine sklepa župan ali oseba, ki jo župan pisno pooblasti.
86.a člen
(prenehal
veljati)
86.b člen
(prenehal
veljati)
7. 3. Zadolževanje in izdajanje poroštev
javnega sektorja
87. člen
(Zadolževanje in izdajanje poroštev
javnega sektorja na ravni države)
(1) Posredni uporabniki državnega
proračuna, Zavod za zdravstveno zavarovanje Slovenije in Zavod za pokojninsko
in invalidsko zavarovanje Slovenije, oba za obvezni del zavarovanja, javni
gospodarski zavodi, javna podjetja in pravne osebe, v katerih ima država
odločujoč vpliv na upravljanje, se lahko zadolžujejo in izdajajo poroštva samo
pod pogoji, ki jih določi vlada na predlog ministrstva, pristojnega za finance.
(2) Skupna višina zadolžitve in
izdanih poroštev iz prejšnjega odstavka se določi z zakonom, ki ureja
izvrševanje proračuna za posamezno leto.
(3) Vlada na predlog ministra,
pristojnega za finance, izda seznam pravnih oseb iz prvega odstavka tega člena
ter pogoje in postopke, ki jih morajo pravne osebe oziroma predstavniki
ali pooblaščenci države v organih teh pravnih oseb upoštevati pri zadolževanju
in izdajanju poroštev.
88. člen
(Zadolževanje in izdajanje poroštev
javnega sektorja na ravni občine)
(1) Posredni uporabniki občinskega
proračuna, javni gospodarski zavodi in javna podjetja se lahko zadolžujejo in
izdajajo poroštva samo, če je z zakonom, ki ureja financiranje občin to
dovoljeno in pod pogoji, ki jih določi občinski svet.
(2) Pravne osebe, v katerih ima občina
odločujoč vpliv na upravljanje, se lahko zadolžujejo in izdajajo poroštva pod
pogoji, ki jih določi občinski svet.
(3) Skupna višina zadolžitve in
izdanih poroštev iz prejšnjega odstavka se določi z odlokom, s katerim se
sprejme občinski proračun.
(4) Občine morajo o zadolževanju oseb
javnega sektorja in izdajanju poroštev po tem členu obveščati ministrstvo,
pristojno za finance, na način in v rokih, ki jih predpiše minister, pristojen
za finance.
88.a člen
(prenehal
veljati)
8. RAČUNOVODSTVO
89. člen
(Računovodski sistem)
(1) Za vodenje poslovnih knjig in
izdelavo letnih poročil za državni in občinske proračune, neposredne in
posredne uporabnike proračuna, Zavod za zdravstveno zavarovanje Slovenije in
Zavod za pokojninsko in invalidsko zavarovanje Slovenije, oba v obveznem delu
zavarovanja, se uporabljajo določbe zakona o računovodstvu, razen če ta zakon
ne določa drugače.
(2) Minister, pristojen za finance,
predpiše računovodske postopke, kontni načrt, vodenje knjig in izdelavo poročil
za državni in občinski proračun, neposredne in posredne uporabnike proračuna,
Zavod za zdravstveno zavarovanje Slovenije in Zavod za pokojninsko in
invalidsko zavarovanje Slovenije, oba v obveznem delu zavarovanja, v skladu s
slovenskimi računovodskimi standardi in zakonom o računovodstvu.
90. člen
(Izjeme pri izkazovanju prejemkov in
izdatkov)
(1) Minister, pristojen za finance,
predpiše posebnosti pri izkazovanju prejemkov in izdatkov proračuna.
(2) Zadolževanje pri likvidnostnem in
drugem kratkoročnem zadolževanju ter zadolževanje pri intervencijah na
sekundarnem trgu lastnih dolžniških vrednostnih papirjev se na koncu leta v
računu financiranja izkaže le kot razlika med prejemki in izdatki iz naslova
tega zadolževanja v tekočem letu.
(3) (prenehal
veljati)
(4) Spremembe v zvezi s tistimi posojili
lastnih dolžniških vrednostnih papirjev, pri katerih posojilojemalec v
pogodbeno določenem roku vrednostnega papirja ne vrne, zaradi česar je v istem
letu opravljen nakup istovrstnega vrednostnega papirja, se izkazujejo samo v
bilanci stanja.
91. člen
(Pristojnosti računovodske službe)
Računovodstvo državnega oziroma občinskih
proračunov, neposrednih in posrednih uporabnikov proračuna, Zavoda za
zdravstveno zavarovanje Slovenije in Zavoda za pokojninsko in invalidsko
zavarovanje Slovenije, oba v obveznem delu zavarovanja, opravlja plačila,
tekoče ureja, zajema, knjigovodsko evidentira in sporoča podatke, pripravlja obvezne
računovodske izkaze, izvaja računovodski nadzor in nadzor nad izpolnjevanjem
terjatev in plačilom obveznosti in arhivira izvirnike knjigovodskih listin, če
ni s posebnim zakonom drugače določeno.
92. člen
(Pooblaščeni računovodja)
(1) Predstojniki neposrednih in
posrednih uporabnikov, ki vodijo računovodstvo, Zavoda za zdravstveno
zavarovanje Slovenije in Zavoda za pokojninsko in invalidsko zavarovanje
Slovenije, oba v obveznem delu zavarovanja, določijo pooblaščenega računovodjo.
Če vodijo računovodstvo za več neposrednih ali posrednih uporabnikov, določijo
pooblaščenega računovodjo za posameznega neposrednega ali posrednega
uporabnika.
(2) Župan določi enega ali več
pooblaščenih računovodij za vodenje poslovnih knjig in izdelavo letnih poročil
občinskega proračuna in neposrednih uporabnikov občinskega proračuna.
(3) Pooblaščeni računovodja lahko
začasno zadrži izplačilo, če je v nasprotju s tem zakonom ali zakonom, ki ureja
izvrševanje proračuna za posamezno leto, oziroma odlokom, s katerim se sprejme
občinski proračun.
93. člen
(Priprava konsolidirane premoženjske
bilance države in občin)
(1) Konsolidirana premoženjska bilanca
države in občin je akt vlade, v katerem se prikaže konsolidirano stanje
premoženja države in občin po stanju na dan 31. decembra tekočega leta.
(2) Neposredni uporabniki državnega
proračuna pripravijo premoženjsko bilanco in jo do 30. aprila v prihodnjem letu
predložijo ministrstvu, pristojnemu za finance.
(3) Neposredni uporabniki občinskega
proračuna pripravijo premoženjsko bilanco in jo do 30. marca v prihodnjem letu
predložijo za finance pristojnemu organu občinske uprave, ki jo do 30. aprila v
prihodnjem letu predloži ministrstvu, pristojnemu za finance. Občine v
premoženjsko bilanco občine vključijo tudi premoženjsko bilanco posrednih
uporabnikov občinskega proračuna in ožjih delov občin iz petega odstavka tega
člena.
(4) Posredni uporabniki državnega
proračuna, Zavod za zdravstveno zavarovanje Slovenije in Zavod za pokojninsko
in invalidsko zavarovanje Slovenije, oba za obvezni del zavarovanja, sestavijo
premoženjsko bilanco in jo do 30. aprila v prihodnjem letu predložijo
ministrstvu, pristojnemu za finance.
(5) Posredni uporabniki občinskega
proračuna in ožji deli občin sestavijo premoženjsko bilanco in jo do 30. marca
v prihodnjem letu predložijo za finance pristojnemu organu občine.
(6) Na podlagi premoženjskih bilanc iz
drugega, tretjega, četrtega in petega odstavka tega člena pripravi ministrstvo,
pristojno za finance, konsolidirano premoženjsko bilanco države in občin in jo
do 31. maja v prihodnjem letu predloži vladi v sprejem.
94. člen
(Predložitev konsolidirane premoženjske
bilance države in občin)
Vlada vsaki dve leti ob zaključnem računu
državnega proračuna predloži Državnemu zboru tudi
konsolidirano premoženjsko bilanco države in občin.
95. člen
(Izvrševanje proračuna ob koncu leta)
(1) Neposredni uporabniki državnega
proračuna zaradi tehnične izvršitve proračuna izplačujejo sredstva za plačilo
svojih obveznosti še prva dva delovna dneva v januarju naslednjega leta.
(2) Minister, pristojen za finance, do
30. septembra tekočega leta s predpisom določi način izvrševanja proračuna
države do konca leta, v katerem določi zlasti:
-      
roke, do katerih smejo neposredni uporabniki
prevzemati obveznosti;
-      
roke, do katerih morajo neposredni uporabniki
posredovati dokumentacijo v izplačilo;
-      
roke, do katerih se lahko prerazporejajo
pravice porabe.
(3) V predpisu iz prejšnjega odstavka
minister, pristojen za finance, lahko določi, da se po poteku rokov nove
obveznosti prevzemajo in pravice porabe prerazporejajo samo na podlagi
predhodnega soglasja ministrstva, pristojnega za finance.
(4) Ne glede na prvo in tretjo alinejo
drugega odstavka tega člena in prejšnji odstavek Državni zbor, Državni svet,
Ustavno sodišče, Varuh človekovih pravic ali Računsko sodišče prevzemajo
obveznosti ter prerazporejajo pravice porabe samostojno in brez predhodnega
soglasja ministrstva, pristojnega za finance.
(5) Župan do 30. septembra tekočega
leta s sklepom določi končni rok za prevzemanje obveznosti v breme proračuna
občine tekočega leta.
9. ZAKLJUČNI RAČUN PRORAČUNA
96. člen
(Vsebina zaključnega računa proračuna)
(1) Zaključni račun proračuna države (v
nadaljnjem besedilu: zaključni račun) je akt države, v katerem so prikazani
predvideni in realizirani prihodki in drugi prejemki ter odhodki in drugi
izdatki države za preteklo leto. Sestavni del zaključnega računa je zbirna
bilanca stanja državnega proračuna, v kateri so izkazana sredstva in obveznosti
do virov sredstev, ki so izkazana v zbirni bilanci stanja državnega proračuna.
(2) Zaključni račun proračuna občine je akt
občine, v katerem so prikazani predvideni in realizirani prihodki in drugi
prejemki ter odhodki in drugi izdatki občine za preteklo leto.
(3) Pri sestavi zaključnega računa se
upošteva členitev, ki je predpisana za sestavo proračuna. Zaključni račun
zajema tudi obrazložitev zaključnega računa, katere sestavni del so podatki iz
bilance stanja ter pojasnilo odstopanj.
(4) Minister, pristojen za finance,
predpiše podrobnejšo vsebino in strukturo zaključnega računa državnega in
občinskega proračuna.
97. člen
(Priprava in sprejem zaključnega računa
državnega proračuna)
(1) Neposredni uporabnik pripravi zaključni
račun svojega finančnega načrta in letno poročilo za preteklo leto in ga
predloži ministrstvu, pristojnemu za finance, do 28. februarja tekočega
leta.
(2) Ministrstvo, pristojno za finance,
pripravi predlog zaključnega računa državnega proračuna in ga predloži
računskemu sodišču do 31. marca tekočega leta.
(3) Računsko sodišče lahko ob izdaji
osnutka revizijskega poročila predlaga popravek revizorja. Predlog popravka
revizorja mora temeljiti na veljavnih predpisih ter vsebovati pravne podlage in
navedbo izvirnih verodostojnih knjigovodskih listin, ki omogočajo odpravo
tistih nepravilnosti, ki jih je računsko sodišče ugotovilo v predlogu
zaključnega računa državnega proračuna.
(4) Najpozneje v ugovoru na predlog
revizijskega poročila, vlada odloči, katere popravke revizorja iz prejšnjega
odstavka bo upoštevala in na kakšen način ter določi dokončen predlog
zaključnega računa državnega proračuna.
(5) Vlada, najpozneje do 1. oktobra
tekočega leta, na predlog ministrstva, pristojnega za finance, predlog
zaključnega računa državnega proračuna iz prejšnjega odstavka, skupaj z
dokončnim poročilom računskega sodišča in pojasnili za neupoštevanje posameznih
predlogov popravkov revizorja, predloži državnemu zboru v sprejem.
(6) Če državni zbor predloga zaključnega
računa državnega proračuna ne sprejme, naloži vladi, da pripravi nov predlog
zaključnega računa državnega proračuna in določi popravke, ki jih na podlagi
razkritih napak v dokončnem poročilu računskega sodišča mora upoštevati.
(7) Vlada v skladu s sklepom iz prejšnjega
odstavka popravljen predlog zaključnega računa državnega proračuna ponovno predloži
državnemu zboru v sprejem.
98. člen
(Priprava in sprejem zaključnega računa
občinskega proračuna)
(1) Neposredni uporabnik pripravi
zaključni račun svojega finančnega načrta in letno poročilo za preteklo leto in
ga predloži županu do 28. februarja tekočega leta.
(2) Župan pripravi predlog zaključnega
računa občinskega proračuna za preteklo leto in ga predloži ministrstvu,
pristojnemu za finance, do 31. marca tekočega leta.
(3) Župan predloži predlog zaključnega
računa občinskega proračuna občinskemu svetu v sprejem, do 15. aprila
tekočega leta.
(4) Župan o sprejetem zaključnem
računu občinskega proračuna obvesti ministrstvo, pristojno za finance, v 30 dneh po njegovem sprejemu.
99. člen
(Predložitev letnih poročil posrednih
uporabnikov proračuna, Zavoda za zdravstveno zavarovanje Slovenije in Zavoda za
pokojninsko in invalidsko zavarovanje Slovenije)
(1) Posredni uporabniki državnega in
občinskih proračunov, Zavod za zdravstveno zavarovanje Slovenije in Zavod za
pokojninsko in invalidsko zavarovanje Slovenije, oba v obveznem delu
zavarovanja, morajo pripraviti letno poročilo skladno z določbami zakona o računovodstvu.
(2) Posredni uporabniki državnega
proračuna, Zavod za zdravstveno zavarovanje Slovenije in Zavod za pokojninsko
in invalidsko zavarovanje Slovenije, oba v obveznem delu zavarovanja, morajo
predložiti letno poročilo za preteklo leto skupaj z obrazložitvami pristojnemu
ministrstvu najpozneje do 28. februarja tekočega leta. Letna poročila skladov
in agencij, katerih ustanovitelj je država ter Zavoda za zdravstveno
zavarovanje Slovenije in Zavoda za pokojninsko in invalidsko zavarovanje
Slovenije, oba v obveznem delu zavarovanja, mora vlada predložiti tudi Državnemu zboru.
(3) Posredni uporabniki občinskega
proračuna morajo predložiti letno poročilo za preteklo leto skupaj z
obrazložitvami županu najpozneje do 28. februarja tekočega leta. Letna poročila
skladov in agencij, katerih ustanovitelj je občina, mora župan predložiti tudi
občinskemu svetu.
10. NOTRANJI NADZOR JAVNIH FINANC IN
PRORAČUNSKO INŠPICIRANJE
99.a člen
(Notranji nadzor javnih financ)
(1) Notranji nadzor javnih financ
obsega na enotnih temeljih zasnovan sistem finančnega poslovodenja (menedžmenta) in kontrol ter notranjega revidiranja pri neposrednih
in posrednih uporabnikih ter stalno preverjanje tega sistema.
(2) Notranji nadzor javnih financ mora
zagotoviti, da finančno poslovodenje (menedžment) in
sistem kontrol deluje v skladu z načeli zakonitosti, preglednosti,
učinkovitosti, uspešnosti in gospodarnosti.
10.1.
Notranji nadzor javnih financ pri neposrednih in posrednih uporabnikih
100. člen
(Notranji nadzor javnih financ pri
neposrednih in posrednih uporabnikih)
(1) Predstojnik neposrednega in
posrednega uporabnika je odgovoren za vzpostavitev in delovanje ustreznega
sistema finančnega poslovodenja in kontrol ter notranjega revidiranja.
(2) Finančno poslovodenje (menedžment) obsega vzpostavitev in izvajanje načrtovanja in
izvrševanja proračunov in finančnih načrtov, računovodenja in poročanja z
namenom, doseči zastavljene cilje ter zagotoviti, da bodo sredstva zavarovana
pred izgubo, oškodovanji in prevarami. Notranje kontrole obsegajo sistem
postopkov in metod, katerih cilj je zagotoviti spoštovanja načel zakonitosti,
preglednosti, učinkovitosti, uspešnosti in gospodarnosti.
(3) Notranje revidiranje zagotavlja
neodvisno preverjanje sistemov finančnega poslovodenja (menedžmenta) in kontrol ter svetovanje poslovodstvu za izboljšanje
njihove učinkovitosti.
(4) Notranje revidiranje izvajajo
notranji revizorji. Notranji revizor opravlja revidiranje v skladu s kodeksom
poklicne etike notranjih revizorjev ter s standardi notranjega revidiranja, ki
jih izda minister, pristojen za finance na podlagi prehodnega mnenja računskega sodišča.
(5) Notranji revizor mora biti pri
svojem delu samostojen in neodvisen. Predvsem mora biti samostojen pri pripravi
predlogov revizijskih načrtov, izbiri revizijskih metod, poročanju, dajanju
priporočil ter spremljanju njihovega izvajanja. Pri opravljanju revizij mora
imeti notranji revizor prost dostop do prostorov, dokumentov in oseb, povezanih
z revizijo.
(6) Notranji revizor ne sme opravljati
nobenih drugih operativnih nalog in ne sme opravljati revizije v postopkih, v
katerih je poprej sodeloval.
(7) Predlagatelji finančnih načrtov iz
drugega odstavka 19. člena tega zakona morajo organizirati skupne notranje
revizijske službe za svoje potrebe in organe iz njihove pristojnosti. Občine in
ostali neposredni in posredni uporabniki državnega in občinskih proračunov, ki
zaradi gospodarnosti poslovanja ne organizirajo notranje revizijske službe,
lahko te naloge poverijo zunanjim izvajalcem pooblaščenim za notranje
revidiranje, ki morajo te naloge opravljati skladno s predpisanimi standardi,
ali pa ministrstvu, pristojnemu za finance.
100.a člen
(1) Notranji revizor mora pridobiti
naziv državni notranji revizor ali preizkušeni državni notranji revizor.
(2) Potrdilo za naziv državni notranji
revizor ali preizkušeni državni notranji revizor lahko pridobi oseba, ki ima
univerzitetno izobrazbo, ustrezne delovne izkušnje in je opravila izpit za
pridobitev naziva državni notranji revizor ali preizkušeni državni notranji
revizor. Ostale pogoje za pridobitev naziva državni notranji revizor ali
preizkušeni državni notranji revizor določi minister, pristojen za finance.
(3) Potrdili za naziv državni notranji
revizor ali preizkušeni državni notranji revizor izda minister, pristojen za
finance, in imata značaj javne listine.
100.b člen
(Register zunanjih izvajalcev,
pooblaščenih za notranje revidiranje neposrednih in posrednih uporabnikov)
(1) Zunanji izvajalci, pooblaščeni za
notranje revidiranje, lahko izvajajo notranje revidiranje neposrednih in
posrednih uporabnikov, če:
-      
zagotovijo, da za njih notranje revidiranje pri
neposrednih in posrednih uporabnikih v skladu s četrtim, petim in šestim
odstavkom 100. člena tega zakona izvajajo notranji revizorji z nazivom
državni notranji revizor ali preizkušeni državni notranji revizor, in
-      
so vpisani v register zunanjih izvajalcev,
pooblaščenih za notranje revidiranje neposrednih in posrednih uporabnikov, ki
ga vodi urad, pristojen za nadzor proračuna.
(2) V register zunanjih izvajalcev,
pooblaščenih za notranje revidiranje neposrednih in posrednih uporabnikov, se
na podlagi vloge vpiše pravna oseba zasebnega prava ali samostojni podjetnik
posameznik, če:
-      
razpolaga z notranjimi revizorji z nazivom
državni notranji revizor ali preizkušeni državni notranji revizor, ki zanj v
skladu s četrtim, petim in šestim odstavkom 100. člena tega zakona
izvajajo notranje revidiranje neposrednih in posrednih uporabnikov,
-      
oseba, pooblaščena za zastopanje zunanjega
izvajalca, pooblaščenega za notranje revidiranje neposrednih in posrednih
uporabnikov, ni bila pravnomočno obsojena za kaznivo dejanje zoper premoženje
oziroma gospodarstvo.
(3) Notranji revizorji iz prve alineje
prejšnjega odstavka so pri zunanjih izvajalcih, pooblaščenih za notranje
revidiranje neposrednih in posrednih uporabnikov, zaposleni ali zanje na
podlagi pogodbe izvajajo storitve notranjega revidiranja neposrednih in
posrednih uporabnikov.
(4) Za namen vodenja registra zunanji
izvajalci, pooblaščeni za notranje revidiranje neposrednih in posrednih
uporabnikov, zagotavljajo naslednje podatke:
-      
ime subjekta, sedež, matično številko in pravno
obliko,
-      
osebno ime osebe, pooblaščene za zastopanje,
-      
kontaktne podatke.
(5) Vsako spremembo podatkov iz drugega in
četrtega odstavka tega člena zunanji izvajalci, pooblaščeni za notranje
revidiranje neposrednih in posrednih uporabnikov, sporočijo uradu, pristojnemu
za nadzor proračuna, najkasneje v osmih dneh po nastanku spremembe.
(6) Register zunanjih izvajalcev,
pooblaščenih za notranje revidiranje neposrednih in posrednih uporabnikov,
vsebuje registracijsko številko in podatke iz četrtega odstavka tega člena ter
je javen. Objavljen je na spletni strani urada, pristojnega za nadzor
proračuna.
(7) Zunanjega izvajalca, pooblaščenega za
notranje revidiranje neposrednih in posrednih uporabnikov, urad, pristojen za
nadzor proračuna, izbriše iz registra, če:
-      
sam pisno zahteva izbris;
-      
je bil izbrisan iz sodnega registra;
-      
je bila oseba, pooblaščena za zastopanje
zunanjega izvajalca, pooblaščenega za notranje revidiranje neposrednih in
posrednih uporabnikov, pravnomočno obsojena za kaznivo dejanje zoper premoženje
oziroma gospodarstvo;
-      
ne izpolnjuje pogojev iz prve alineje prvega
odstavka in iz prve alineje drugega odstavka tega člena.
(8) V primeru, da urad, pristojen za nadzor
proračuna, zunanjega izvajalca, pooblaščenega za notranje revidiranje
neposrednih in posrednih uporabnikov, izbriše iz registra zaradi neizpolnjevanja
pogojev iz drugega odstavka tega člena, lahko zunanji izvajalec ponovno poda
vlogo za vpis v register, ko zagotovi izpolnjevanje teh pogojev.
(9) V primeru, da urad, pristojen za nadzor
proračuna, zunanjega izvajalca, pooblaščenega za notranje revidiranje
neposrednih in posrednih uporabnikov, izbriše iz registra, ker ugotovi, da pri
posameznem neposrednem ali posrednem uporabniku:
-      
ni zagotovil, da notranje revidiranje zanj
izvajajo notranji revizorji z nazivom državni notranji revizor ali preizkušeni
državni notranji revizor, ali
-      
notranji revizorji z nazivom državni notranji
revizor ali preizkušeni državni notranji revizor, s katerimi razpolaga zunanji
izvajalec, pooblaščen za notranje revidiranje neposrednih in posrednih
uporabnikov, ne izvajajo notranjega revidiranja neposrednih in posrednih
uporabnikov v skladu s četrtim, petim in šestim odstavkom 100. člena tega
zakona,
lahko zunanji izvajalec
poda vlogo za ponovni vpis v register po preteku enega leta od dneva izbrisa iz
registra.
(10) Minister, pristojen za finance,
predpiše vsebino in obliko vloge, dokazila o izpolnjevanju pogojev za vpis ter
vsebino in obliko obvestila o spremembah podatkov v registru zunanjih
izvajalcev, pooblaščenih za notranje revidiranje neposrednih in posrednih
uporabnikov.
10. 2. Organ, pristojen za razvoj,
usklajevanje in preverjanje delovanja notranjega nadzora javnih financ
101. člen
(Pristojnosti organa)
Ministrstvo, pristojno za finance, je
odgovorno za razvoj, usklajevanje in preverjanje delovanja notranjega nadzora javnih
financ tako da:
1.    
predpisuje usmeritve za usklajeno delovanje
sistema notranjega nadzora javnih financ;
2.    
predpisuje smernice in metodiko notranjih
kontrol in notranjega revidiranja pri neposrednih in posrednih uporabnikih
proračuna;
3.    
predpisuje pravila in pogoje za imenovanje in
razrešitev notranjih revizorjev ter preverja njihovo izvajanje;
4.    
preverja izvajanje usmeritev, metodik in
standardov iz 1. in 2. točke tega člena ter o tem poroča vladi;
5.    
spremlja in proučuje ugotovitve in priporočila
notranje revizijskih služb za izboljšanje finančnega poslovanja (menedžmenta) in notranjih kontrol ter o ugotovitvah poroča vladi in
računskemu sodišču;
6.    
izvaja notranje revidiranje pri neposrednih in
posrednih uporabnikih državnega oziroma občinskega proračuna, ki niso dolžni
ustanoviti lastne notranje revizijske službe in niso najeli zunanjega izvajalca, in
7.    
certificira letna poročila ter usklajuje oziroma izvaja notranje revidiranje pri neposrednih in posrednih
uporabnikih državnega oziroma občinskega proračuna za projekte, ki jih
sofinancira Evropska unija v skladu z mednarodnimi
sporazumi.
10. 3. Organ, pristojen za inšpekcijski nadzor
102. člen
(Organ, pristojen za inšpekcijski nadzor)
(1) Nadzor nad izvajanjem tega zakona
in predpisov, ki urejajo poslovanje s sredstvi državnega proračuna opravlja
ministrstvo, pristojno za finance.
(2) Naloge inšpekcijskega nadzora
opravljajo proračunski inšpektorji kot delavci s posebnimi pooblastili v
ministrstvu, pristojnemu za finance.
(3) Proračunski inšpektor samostojno
opravlja naloge inšpekcijskega nadzora, ki mu je dodeljen, izdaja zapisnike,
odločbe in sklepe v upravnem postopku in odreja druge ukrepe, za katere je
pooblaščen.
(4) Proračunski inšpektor obravnava
tudi prijave, pritožbe, sporočila in druge vloge v zadevah iz svoje
pristojnosti in vlagatelje na njihovo zahtevo obvešča o svojih ukrepih.
(5) Proračunski inšpektor je odgovoren
predstojniku za pravilno in pravočasno opravljanje oziroma opustitev nalog v
okviru danih pooblastil.
(6) Pooblastilo za opravljanje
inšpekcijskega nadzora izkazuje proračunski inšpektor s službeno izkaznico.
(7) Če ni s tem zakonom drugače
določeno, se za proračunske inšpektorje in za izvrševanje proračunskega nadzora
uporabljajo določbe zakona, ki ureja splošni upravni postopek, ter zakona, ki sistemsko ureja inšpekcije.
(8) Proračunski inšpektor se mora
stalno usposabljati za opravljanje svojih nalog.
103. člen
(Opravljanje nadzora)
(1) Stranka v inšpekcijskem postopku
je neposredni ali posredni uporabnik državnega ali občinskega proračuna za sredstva
prejeta iz državnega proračuna, razen Državni zbor,
Državni svet, Ustavno sodišče, Varuh človekovih pravic ali Računsko sodišče.
(2) Neposredni in posredni uporabniki
ter drugi prejemniki sredstev državnega proračuna morajo za sredstva
pridobljena iz državnega proračuna proračunskim inšpektorjem omogočiti
opravljanje inšpekcijskega nadzora in dati vse zahtevane podatke, listine,
poročila, ki se nanašajo na inšpekcijski nadzor in omogočiti računalniško
obdelavo teh podatkov. Drugi prejemnik sredstev državnega proračuna mora
omogočiti proračunskemu inšpektorju opravljanje inšpekcijskega nadzora za
sredstva pridobljena iz državnega proračuna.
(3) Proračunski inšpektorji so pri
opravljanju nadzora dolžni čuvati državno, vojaško, uradno in poslovno skrivnost.
104. člen
(Posebna pooblastila)
(1) Če se pri opravljanju
inšpekcijskega nadzora ugotovi, da je bil kršen zakon, predpis ali posamičen
akt, katerega izvajanje se nadzoruje, ima proračunski inšpektor pravico in
dolžnost:
1.    
izdati odločbo za vzpostavitev zakonitega
stanja;
2.    
v zapisniku predlagati pristojnemu organu
sprejem ukrepov;
3.    
predlagati uvedbo postopka zaradi prekrška v
skladu z zakonom;
4.    
podati ovadbo pristojnim organom za kazniva
dejanja, ki se preganjajo po uradni dolžnosti.
(2) Če se pri opravljanju
inšpekcijskega nadzora ugotovijo nepravilnosti, za katere se oceni, da jih
neposredni ali posredni uporabnik lahko odpravi z ustreznimi ukrepi v
poslovanju, se mu v inšpekcijskem zapisniku poda predlog oziroma priporočilo za
njihovo odpravo. Neposredni ali posredni uporabnik mora v predpisanem roku
poročati organu, pristojnemu za inšpekcijski nadzor, o ukrepih, ki jih je
sprejel za odpravo nepravilnosti.
(3) Pritožba zoper odločbo, s katero
se začasno ustavi izplačevanje sredstev, ne zadrži njene izvršitve. Vlada mora
o pritožbi odločiti najkasneje v roku 15 dni.
105. člen
(Organ, pristojen za odločanje o pritožbi)
O pritožbi zoper odločbo, ki jo izda na
prvi stopnji ministrstvo, pristojno za finance, odloča na drugi stopnji vlada.
106. člen
(Poročanje)
O opravljenem nadzoru, ugotovitvah in
odločitvah ministrstvo, pristojno za finance, obvešča vlado in računsko
sodišče, vlada pa polletno Državni zbor.
10.a FISKALNI SVET
(prenehalo veljati)
106.a člen
(prenehal
veljati)
106.b člen
(prenehal
veljati)
106.c člen
(prenehal
veljati)
106.č člen
(prenehal
veljati)
106.d člen
(prenehal
veljati)
106.e člen
(prenehal
veljati)
10.b SREDSTVA PRORAČUNA ZA IZVAJANJE
PREDNOSTNIH IN RAZVOJNIH NALOG
106.f člen
(dodeljevanje sredstev)
(1) Država oziroma občina spodbuja razvojne
programe in uresničuje prednostne naloge države oziroma občine. Sredstva za ta
namen država oziroma občina lahko zagotovi v obliki kapitalskih naložb,
povečanja namenskega premoženja, s poroštvi ter z dodeljevanjem sredstev
subvencij in posojil iz državnega oziroma občinskega proračuna.
(2) Zahteve in merila za dodelitev sredstev
iz prejšnjega odstavka določi neposredni proračunski uporabnik, ki ima v svojem
finančnem načrtu za ta namen zagotovljene proste pravice porabe.
(3) Zahteve in merila iz prejšnjega odstavka
morajo biti objektivno utemeljena in določena na način, ki subsidiarno upošteva
načela zakona, ki ureja javna naročila.
(4) Javni sklad, Slovenska izvozna in
razvojna banka, d.d. Ljubljana ali sklad, v katerem delež države ni večji od
49 odstotkov, lahko sredstva iz prvega odstavka uporabi za izvajanje
finančnega inženiringa, s katerimi se, v skladu z načelom transparentnosti,
zagotavljajo sredstva predvsem malim in srednjim gospodarskim družbam za
izvedbo projektov.
(5) Finančni inženiring je ukrep, s katerim
država spodbuja tehnološko razvojne projekte na način, da zagotavlja del
sredstev za izvedbo projektov iz prejšnjega odstavka.
106.g člen
(začetek postopka)
Neposredni proračunski uporabnik lahko
začne postopek za dodelitev sredstev, če:
1.    
ima zanje v svojem finančnem načrtu
zagotovljene proste pravice porabe v potrebni višini;
2.    
so izpolnjeni drugi pogoji za prevzemanje
obveznosti, ki jih določa zakon, ki ureja izvrševanje proračuna oziroma odlok,
s katerim se sprejme občinski proračun ter drugi predpisi in
3.    
je bila imenovana komisija v primerih, ko se
sredstva dodeljujejo na podlagi javnega razpisa.
106.h člen
(imenovanje, delovanje in pristojnosti
komisije)
(1) Postopek javnega razpisa za dodelitev
sredstev vodi komisija, ki jo s sklepom imenuje predstojnik neposrednega
proračunskega uporabnika, ki izvaja postopek, ali od njega pooblaščena oseba.
(2) Komisija mora pred odločitvijo o objavi
javnega razpisa v zapisniku oceniti, ali je vsebina razpisne dokumentacije
pripravljena tako, da je mogoče pričakovati uspešen javni razpis.
(3) Komisija opravi strokovni pregled
popolnih vlog, jih oceni na podlagi zahtev in meril, ki so bila navedena v
javnem razpisu ter pripravi predlog prejemnikov sredstev.
(4) Na podlagi predlogov komisije iz
prejšnjega odstavka predstojnik neposrednega proračunskega uporabnika ali
oseba, ki jo je ta pooblastil za sprejetje odločitve o dodelitvi sredstev, izda
sklepe o izboru prejemnikov sredstev.
106.i člen
(javni razpis za dodelitev sredstev)
(1) Za dodelitev sredstev mora biti
objavljen javni razpis v Uradnem listu Republike Slovenije, Unije oziroma v
uradnem glasilu občine, razen če ta zakon ne določa drugače.
(2) Obvezne sestavine javnega razpisa so:
1.    
ime oziroma naziv in sedež neposrednega
proračunskega uporabnika, ki dodeljuje sredstva;
2.    
pravna podlaga za izvedbo javnega razpisa;
3.    
predmet javnega razpisa;
4.    
zahteve in merila za kandidiranje na javnem
razpisu in merila, s pomočjo katerih se med tistimi, ki izpolnjujejo navedene
zahteve in merila, izberejo prejemniki sredstev;
5.    
višina razpoložljivih sredstev;
6.    
način financiranja;
7.    
način in rok za predložitev vlog;
8.    
postopek in način izbora;
9.    
minimalni multiplikator javnih sredstev oziroma
pričakovani učinek vloženih javnih sredstev, če gre za povratna sredstva;
10. 
zahteva, da prejemnik sredstev pri porabi teh
sredstev upošteva zakon, ki ureja javno naročanje, če so izpolnjeni pogoji,
določeni v navedenem zakonu;
11. 
predvideni datum začetka in konca črpanja
sredstev;
12. 
kraj, čas in oseba, pri kateri zainteresirani
dvignejo razpisno dokumentacijo.
(3) Neposredni proračunski uporabnik lahko
v javnem razpisu v postopek izbora za dodelitev sredstev vključi tudi
pogajanja. V primeru izbora s pogajanji mora neposredni proračunski uporabnik v
javnem razpisu opredeliti vsebine in elemente vlog, ki so lahko predmet
pogajanj. Pogajanja se lahko izvedejo po predhodni razvrstitvi vlog glede na v
javnem razpisu določene zahteve in merila. Višina dodeljenih sredstev ne sme
presegati višine sredstev, določene v vlogi.
106.j člen
(sklenitev neposredne pogodbe)
(1) Ne glede na 106.i člen tega zakona se
sredstva iz prvega odstavka 106.f člena tega zakona lahko dodelijo na podlagi
neposredne pogodbe:
-      
če je predmet sofinanciranja projekt, ki se
sofinancira iz sredstev proračuna EU in je bil izbran na javnem razpisu, ki ga
je izven Republike Slovenije izvedel naročnik, ki izvršuje proračun EU, ali
-      
če je projekt sofinanciran iz sredstev evropske
kohezijske politike in izvajan z instrumentom neposredne potrditve operacije,
ali
-      
če je postopek za dodelitev sredstev določen v
posebnem zakonu.
(2) Ne glede na 106.i člen tega zakona se
sredstva za sofinanciranje finančnega inženiringa iz četrtega odstavka 106.f
člena tega zakona lahko dodelijo javnemu skladu ali Slovenski izvozni in
razvojni banki, d.d. Ljubljana na podlagi neposredne pogodbe in na podlagi
sporazuma o financiranju, ki vključuje najmanj:
-      
naložbeno strategijo in načrtovanje, vključno z
določenim multiplikatorjem denarnih sredstev;
-      
določbe za spremljanje izvajanja in poročanja;
-      
izdelan program porabe teh sredstev;
-      
določen namen porabe dodeljenih sredstev;
-      
določeno obdobje porabe sredstev;
-      
določen način ponovne uporabe tistih sredstev,
ki se povrnejo iz naložb, financiranih s povratnimi sredstvi ali ostanejo po
izpolnitvi vseh obveznosti ter rok za vračilo povratnih sredstev;
-      
obrestno mero za povratna sredstva;
-      
pogoje prispevka iz državnega proračuna v
instrumente finančnega inženiringa;
-      
politiko prekinitve instrumenta finančnega
inženiringa za prispevek iz državnega proračuna;
-      
podlago za izvajanje revizij.
106.k člen
(obveznost poročanja)
(1) Neposredni proračunski uporabnik, javni
sklad, Slovenska izvozna in razvojna banka, d.d. Ljubljana ali sklad, v katerem
delež države ni večji od 49 odstotkov, ki je javna sredstva namenil
sofinanciranju projektov iz 106.f in 106.j člena tega zakona, enkrat letno
pripravi poročilo o doseganju zastavljenih ciljev končnih prejemnikov teh
sredstev in ga predloži vladi v obravnavo.
(2) Spremljanje doseganja zastavljenih
ciljev neposredni proračunski uporabnik zagotavlja do vračila povratnih
sredstev oziroma pet let po prejemu nepovratnih sredstev.
106.l člen
(podrobnejša pravila postopka)
Vlada podrobneje predpiše postopek, merila
in način dodeljevanja sredstev za spodbujanje razvojnih programov in
prednostnih nalog države oziroma občine.
11. KAZENSKE DOLOČBE
107. člen
(Hujše kršitve) 
(delno
prenehal veljati)
Z denarno kaznijo od 500.000 tolarjev do
1,500.000 tolarjev se kaznuje za prekršek odgovorna oseba:
1.    
neposrednega uporabnika, če prevzame obveznost
ali izplača sredstva proračuna za namene, ki niso predvideni v proračunu
(deseti odstavek 2. člena);
2.    
neposrednega uporabnika, če v nasprotju z določbami
tega zakona prevzame obveznost ali izplača sredstva proračuna
v višini, ki presega v proračunu zagotovljena sredstva (deseti odstavek 2.
člena); 
3.    
posrednega uporabnika proračuna, Zavoda za
zdravstveno zavarovanje Slovenije in Zavoda za pokojninsko in invalidsko
zavarovanje Slovenije, oba v obveznem delu zavarovanja, če se zadolži ali izda
poroštvo brez upoštevanja pogojev, ki jih predpiše vlada oziroma občinski svet
(prvi odstavek 84. člena in prvi odstavek 85. člena); 
4.    
neposrednega ali posrednega uporabnika, če pri
prodaji ali oddaji državnega oziroma občinskega finančnega ali stvarnega
premoženja ravna v nasprotju z določbami 80. do 80.j
člena tega zakona.
108. člen
(Lažje kršitve)
Z denarno kaznijo od 100.000 tolarjev do
500.000 tolarjev se kaznuje za prekršek odgovorna oseba:
1.    
neposrednega uporabnika državnega oziroma
občinskega proračuna, če ne pripravi investicijskega programa v skladu s
predpisano metodologijo za pripravo investicijskih programov (2. točka drugega odstavka 22. člena);
2.    
neposrednega uporabnika državnega oziroma
občinskega proračuna, če ne pobira prejemkov proračuna popolno in pravočasno v
skladu s predpisi ali če jih ne izloča v proračun (drugi odstavek 34. člena);
3.    
neposrednega uporabnika državnega oziroma
občinskega proračuna, če v pogodbi ne upošteva predpisanih rokov plačil (prvi
odstavek 52. člena) ali dogovarja predplačila brez soglasja ministra,
pristojnega za finance, oziroma župana (drugi odstavek 52. člena);
4.    
neposrednega uporabnika državnega oziroma
občinskega proračuna, ki brez soglasja ministrstva, pristojnega za finance,
odpira račune (prvi odstavek 61. člena);
5.    
neposrednega in posrednega uporabnika državnega
oziroma občinskega proračuna, Zavoda za zdravstveno zavarovanje Slovenije in
Zavoda za pokojninsko in invalidsko zavarovanje Slovenije, oba za obvezni del
zavarovanja, če v predpisanem roku ne predloži premoženjske bilance (drugi,
tretji, četrti in peti odstavek 93. člena);
6.    
neposrednega uporabnika državnega oziroma
občinskega proračuna, če ne organizira finančnega nadzora (100. člen);
7.    
neposrednega uporabnika državnega oziroma občinskega
proračuna, če v predpisanem roku ne predloži letnega poročila pristojnim
organom (prvi odstavek 97. člena oziroma prvi odstavek 98. člena);
8.    
posrednega uporabnika državnega oziroma
občinskega proračuna, Zavoda za zdravstveno zavarovanje Slovenije in Zavoda za
pokojninsko in invalidsko zavarovanje Slovenije, oba za obvezni del
zavarovanja, če v predpisanem roku ne predloži letnega poročila pristojnim
organom (99. člen);
9.    
neposrednega in posrednega uporabnika državnega
proračuna, Zavoda za zdravstveno zavarovanje Slovenije in Zavoda za pokojninsko
in invalidsko zavarovanje Slovenije, če proračunskemu inšpektorju ne da
zahtevanih podatkov, listin in poročil, ki se nanašajo na inšpekcijski pregled
(prvi odstavek 103. člena);
10. 
občine, ki v predpisanem roku ne odpre računa
pri Banki Slovenije (109. člen).

Zakon o javnih financah – ZJF (Uradni list RS,
št. 79/99)
vsebuje naslednje prehodne in končne določbe:
»12. PREHODNE IN KONČNE DOLOČBE
109. člen
(Odpiranje
računov občin pri Banki Slovenije)
V dveh letih po uveljavitvi tega zakona
morajo občine odpreti račune pri Banki Slovenije.
110. člen
(Prehodno
stanje do vzpostavitve sistema enotnega zakladniškega računa)
Do vzpostavitve sistema enotnega
zakladniškega računa:
1.    
s prostimi denarnimi sredstvi na računih
državnega proračuna upravlja minister, pristojen za finance;
2.    
lahko neposredni uporabniki državnega proračuna
odpirajo in zapirajo račune le s soglasjem ministra, pristojnega za finance. Na
predlog ministra, pristojnega za finance, se računi neposrednih uporabnikov
zaprejo po uradni dolžnosti;
3.    
morata Zavod za zdravstveno zavarovanje
Slovenije in Zavod za pokojninsko in invalidsko zavarovanje Slovenije, oba v
obveznem delu zavarovanja, pred deponiranjem svojih denarnih sredstev pri
bankah ali pred nalaganjem prostih denarnih sredstev v vrednostne papirje
ponuditi sredstva ministrstvu, pristojnemu za finance, na njegovo zahtevo kot
kratkoročno zadolžitev države, če je to potrebno zaradi zagotavljanja
likvidnostnih sredstev za izvrševanje državnega proračuna, in
4.    
je računovodstvo pristojno za opravljanje
plačil prek obstoječih računov.
111. člen
(Roki za izdajo
podzakonskih predpisov)
(1) Vlada izda predpise iz 21., 23.,
78. in 87. člena tega zakona v 120 dneh po uveljavitvi tega zakona.
(2) Minister, pristojen za finance,
izda predpise iz 3., 8., 10., 11., 12., 23., 36., 37., 43., 52., 53., 54., 62.,
64., 68., 77., 79., 85., 88., 90., drugega odstavka 95., 97., 100. in 101.
člena tega zakona v 120 dneh po uveljavitvi tega zakona.
(3) Minister, pristojen za finance, v
sodelovanju z ministrom, pristojnim za razvoj, izda predpis iz 23. člena v 120
dneh po uveljavitvi tega zakona.
112. člen
(Prenehanje
veljavnosti zakonov)
(1) Z dnem uveljavitve tega zakona
prenehajo veljati:
1.    
zakon o financiranju javne porabe (Uradni list
RS, št. 48/90, 34/91-I, 30/92, 52/92 – odločba US, 7/93 in 43 /93 – odločba
US);
2.    
členi 3, 4, 5, 7, 8, 10, 11, 12, 13 in 14
zakona o financiranju občin (Uradni list RS, št. 80/94, 45/97 – odločba US,
67/97 – odločba US, 56/98 in 61/99 – odločba US);
3.    
zakon o strukturi nekaterih naložb določenih
javnih zavodov, skladov in zavarovalnih organizacij (Uradni list RS, št.
71/93);
4.    
zakon o začasni prepovedi privatizacije pravnih
oseb in premoženja v lasti Republike Slovenije (Uradni list RS, št. 20/95 in
37/95);
5.    
zakon o izvrševanju proračuna Republike
Slovenije (Uradni list RS, št. 5/96, 76/97, 87/97, 34/98, 91/98 in
63/99) in podzakonski predpisi izdani na njegovi podlagi, razen:
- 
pravilnika o postopkih za izplačila iz
proračuna (Uradni list RS, št. 91/98 in 9/99-popravek),
- 
pravilnika o določanju trimesečnih kvot in
mesečnih likvidnostnih načrtov uporabnikov proračuna Republike Slovenije
(Uradni list RS, št. 55/99),
- 
odredbe o ekonomski klasifikaciji
javnofinančnih prihodkov in odhodkov, danih in vrnjenih posojil ter
zadolževanja in odplačil dolga (Uradni list RS, št. 75/98, 16/99 in 48/99),
- 
odredbe o evidentiranju in izkazovanju
javnofinančnih prihodkov in drugih prejemkov in odhodkov in drugih izdatkov,
sredstev in obveznosti do virov sredstev (Uradni list RS, št. 1/98, 16/99 in
48/99),
- 
navodila o donacijah, ki so prihodek proračuna
Republike Slovenije (Uradni list RS, št. 51/98),
- 
navodila o uporabi sredstev od prodaje in
zamenjave nepremičnin in premičnin, ki so v lasti Republike Slovenije in
odškodnin iz naslova zavarovanj (Uradni list RS, št. 51/98),
- 
navodila o uporabi sredstev proračuna Republike
Slovenije za nakup opreme manjše vrednosti (Uradni list RS, št. 26/99),
- 
navodila o finančnem poslovanju upravnih enot
ter uprav, uradov in inšpektoratov, ki so upravni organi in organizacije v
sestavi ministrstev in imajo svoje enote na lokalnih ravneh (Uradni list RS,
št. 65/97 in 20/98),
- 
navodila o finančnem poslovanju organov, ki
vodijo postopek o prekršku (Uradni list RS, št. 65/97),
- 
navodila o izvedbi 35. člena zakona o
izvrševanju proračuna Republike Slovenije (Uradni list RS, št. 56/98),
- 
navodila o načinu vpisovanja podatkov,
potrebnih za spremljanje izvrševanja proračuna v plačilne naloge Slovenije
(Uradni list RS, št. 2/99),
- 
navodila o plačevanju skupnih obveznosti
proračunskih uporabnikov (Uradni list RS, št. 55/99),
- 
odredbe o poročanju Zavoda za pokojninsko in
invalidsko zavarovanje Slovenije in Zavoda za zdravstveno zavarovanje Slovenije
o prihodkih in odhodkih, danih in vrnjenih posojilih, spremembah finančnih
terjatev in naložb ter zadolževanju in odplačilih dolga (Uradni list RS, št.
16/99),
- 
uredbe o enotni metodologiji za izdelavo
programov za javna naročila investicijskega značaja (Uradni list RS, št. 82/98,
86/98 in 43/99),
- 
odredbe o načinu oddajanja subvencij, dotacij
in drugih transferov iz sredstev proračuna Republike Slovenije (Uradni list RS,
št. 5/98),
- 
navodila o vrsti in načinu pošiljanja podatkov
o stanju in spremembah dolgov in izdanih jamstev oseb javnega prava v skladu s
48.a členom zakona o izvrševanju proračuna Republike Slovenije (Uradni list RS,
št. 52/98 in 65/98),
- 
uredbe o postopkih zadolževanja in prevzemanja
obveznosti pravnih oseb v lasti Republike Slovenije (Uradni list RS, št. 52/98
in 67/98),
- 
uredbe o odprodaji, oddaji ali zamenjavi
nepremičnin in premičnin v lasti Republike Slovenije (Uradni list RS, št. 52/98
in 61/99),
- 
uredbe o načinu prodaje terjatev Republike
Slovenije v postopkih prisilnih poravnav ali stečajev (Uradni list RS, št.
60/99),
- 
odloka o enotnih izhodiščih za pridobitev
soglasja k povečani delovni uspešnosti v javnih zavodih (Uradni list RS, št.
2/99) in
- 
uredbe o uporabi službenih avtomobilov v
organih državne uprave (Uradni list RS, št. 60/99).
(2) Zakon o izvrševanju proračuna
Republike Slovenije se uporablja še do 31. decembra 1999, ko se prične
uporabljati ta zakon, razen določb tretjega stavka prvega odstavka 85. člena
zakona o izvrševanju proračuna Republike Slovenije (Uradni list RS, št. 5/96,
78/97, 87/97, 34/98 in 91/98) in 43. člena zakona o spremembah in
dopolnitvah zakona o izvrševanju proračuna Republike Slovenije (Uradni list RS,
št. 91/98), katere se uporabljajo še do 31. januarja 2000.
113. člen
(Začetek
veljavnosti zakona)
(1) Ta zakon začne veljati petnajsti
dan po objavi v Uradnem listu Republike Slovenije.
(2) Določbe, ki se nanašajo na načrt
razvojnih programov, se prvič uporabljajo za pripravo državnega in občinskih
proračunov za leto 2001.
(3) Neposredni uporabniki državnega in
občinskih proračunov morajo ustanoviti ustrezne oblike notranje kontrole in
revizije do 1. januarja leta 2001.«.

Zakon o dopolnitvi zakona o javnih financah –
ZJF-A (Uradni list RS, št. 124/00)
dodaja 111.a člen zakona tako, da se glasi:
»111.a člen
Ne glede na določbe drugega odstavka 32.
člena tega zakona se največji možni obseg odhodkov proračuna Republike
Slovenije v obdobju začasnega financiranja v letu 2001 določi tako, da se
dvanajstina odhodkov sprejetega proračuna Republike Slovenije za leto 2000
pomnoži s številom mesecev, za katere se določa začasno financiranje.«;
ter vsebuje naslednjo končno določbo:
»2. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah zakona o
javnih financah – ZJF-B (Uradni list RS, št. 79/01)
dodaja 111.b člen zakona tako, da se glasi:
»111.b člen
Če se zaradi neenakomernega pritekanja
prejemkov izvrševanje proračuna Republike Slovenije za leto 2001 ne more
uravnovesiti, se lahko država likvidnostno zadolži največ do višine 8%
sprejetega proračuna.«;
ter vsebuje naslednjo končno določbo:
»14. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
javnih financah – ZJF-C (Uradni list RS, št. 30/02)
vsebuje naslednje prehodne in končne določbe:
»II. PREHODNE IN KONČNE DOLOČBE
21. člen
Za 110. členom se doda nov 110.a člen, ki
se glasi:
»110.a člen
(Prehodno
obdobje po vzpostavitvi sistemov enotnega zakladniškega računa države oziroma
občine)
(1) Po vzpostaviti sistemov enotnega
zakladniškega računa na ravni države oziroma občin ožji deli občin, ki so
pravne osebe ter posredni uporabniki državnega oziroma občinskih proračunov iz
tretjega odstavka 61. člena tega zakona, ne glede na določila 68. člena tega
zakona samostojno nalagajo prosta denarna sredstva, vendar v skladu s pravili,
ki jih predpiše minister, pristojen za finance.
(2) Minister, pristojen za finance,
določi roke za vključitev pravnih oseb iz prejšnjega odstavka v enotno
upravljanje s prostimi denarnimi sredstvi skladno z 68. členom tega zakona.«
22. člen
(1) Vlada izda predpis iz 80.h člena
zakona v roku 90 dni od uveljavitve tega zakona, minister, pristojen za
finance, pa predpise iz drugega odstavka 71. člena, 100., 100.a in 110.a člena
zakona v roku 60 dni od uveljavitve tega zakona.
(2) Do uveljavitve predpisa iz 80.h
člena zakona velja uredba o postopkih prodaje in drugih oblikah razpolaganja z
državnim premoženjem (Uradni list RS, št. 47/01 in 62/01), kolikor ni v
nasprotju s tem zakonom.
23. člen
Z dnem uveljavitve tega zakona prenehajo
veljati:
1.    
členi od 24 do 30 zakona o izvrševanju
proračuna Republike Slovenije za leto 2002 in 2003 (Uradni list RS, št.
103/01) in
2.    
drugi in tretji odstavek 53. člena zakona o
računovodstvu (Uradni list RS, št. 23/99).
24. člen
(1) Postopki prodaje premoženja, ki so
se začeli po zakonu o izvrševanju proračuna Republike Slovenije za leto 2002 in
2003 in uredbi o postopkih prodaje in drugih oblikah razpolaganja z državnim
premoženjem se končajo po teh predpisih.
(2) Izvedba posamičnega progama
prodaje, ki se je pričel izvajati v določenem letu in se v tem letu ni
zaključil, se nadaljuje v naslednjem koledarskem letu.
25. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o javnih uslužbencih – ZJU (Uradni list
RS, št. 56/02)
v petem odstavku 203. člena določa:
»(5) Določbe zakona o javnih financah, ki
se nanašajo na načrt delovnih mest, veljajo za kadrovski načrt.«;
ter vsebuje naslednjo končno določbo:
»204. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne eno leto po
objavi.«.

Zakon o javno-zasebnem partnerstvu – ZJZP
(Uradni list RS, št. 127/06)
vsebuje naslednjo končno določbo:
»154. člen
(začetek
veljavnosti)
Ta zakon začne veljati devetdeseti dan po
objavi v Uradnem listu Republike Slovenije.«.

Zakon o stvarnem premoženju države, pokrajin
in občin – ZSPDPO (Uradni list RS, št. 14/07)
vsebuje naslednjo prehodno določbo:
»40. člen
(prehodno
obdobje)
(1) Postopki sprejemanja načrtov nabav iz
25. člena Zakona o javnih financah ter postopki sprejemanja letnih programov
prodaje stvarnega premoženja iz 80.č člena Zakona o javnih financah, ki so se
začeli pred uveljavitvijo tega zakona, se dokončajo po predpisih, ki so veljali
pred njegovo uveljavitvijo. 
(2) Postopki ravnanja s stvarnim
premoženjem začeti pred začetkom uporabe tega zakona, se dokončajo po
predpisih, ki veljajo do začetka uporabe tega zakona.«;
ter naslednjo končno določbo:
»41. člen
(začetek
veljavnosti in uporabe)
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne šest
mesecev po uveljavitvi, razen 11. in 12. člena tega zakona, ki se začneta
uporabljati z dnem uveljavitve tega zakona.«.

Zakon o spremembi in dopolnitvah Zakona o
javnih financah – ZJF-D (Uradni list RS, št. 109/08)
vsebuje naslednje prehodne in končne določbe:
»PREHODNE IN KONČNE DOLOČBE
5. člen
Z dnem uveljavitve tega zakona prenehajo
veljati določbe zakona, ki ureja izvrševanje proračunov Republike Slovenije za
leti 2008 in 2009, ki določajo obseg zadolževanja države.
6. člen
Ta zakon začne veljati naslednji dan po objavi
v Uradnem listu Republike Slovenije. Določbe 2., 3. in 4. člena tega zakona
prenehajo veljati 31. decembra 2010.«.

Zakon o spremembah in dopolnitvah Zakona o
javnih financah – ZJF-E (Uradni list RS, št. 49/09)
vsebuje naslednjo končno določbo:
»KONČNA DOLOČBA
5. člen
Ta zakon začne veljati naslednji dan po
objavi v Uradnem listu Republike Slovenije. Določbe 3. člena tega zakona
prenehajo veljati 31. decembra 2010.«.

Zakon o upravljanju kapitalskih naložb
Republike Slovenije – ZUKN (Uradni list RS, št. 38/10)
vsebuje naslednjo končno določbo:
»45. člen
(začetek
veljavnosti)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
javnih financah – ZJF-F (Uradni list RS, št. 107/10)
vsebuje naslednjo prehodno in končno določbo:
»PREHODNA IN KONČNA DOLOČBA
11. člen
(rok za izdajo
predpisov)
Vlada izda predpis iz 106.l člena zakona v
90 dneh po uveljavitvi tega zakona.
12. člen
(začetek
veljavnosti)
Ta zakon začne veljati naslednji dan po objavi
v Uradnem listu Republike Slovenije.«.

Zakon o dopolnitvi Zakona o javnih financah –
ZJF-G (Uradni list RS, št. 101/13)
vsebuje naslednjo končno določbo:
»2. člen
Ta zakon začne veljati naslednji dan po
objavi v Uradnem listu Republike Slovenije, 81.b člen zakona preneha veljati
31. decembra 2014.«.

Zakon o fiskalnem pravilu – ZFisP (Uradni list
RS, št. 55/15)
vsebuje naslednjo končno določbo:
»19. člen 
(začetek
veljavnosti) 
Ta zakon začne veljati naslednji dan po
objavi v Uradnem listu Republike Slovenije.«.

Zakon o izvrševanju proračunov Republike Slovenije
za leti 2016 in 2017 – ZIPRS1617 (Uradni list RS, št. 96/15)
vsebuje naslednjo končno določbo:
»80. člen
(začetek
veljavnosti zakona)
Ta zakon začne veljati naslednji dan po objavi
v Uradnem listu Republike Slovenije, uporabljati pa se začne 1. januarja
2016, razen 58. člena tega zakona, ki se začne uporabljati z dnem uveljavitve
tega zakona.«.

Zakon o spremembah in dopolnitvah Zakona o
javnih financah – ZJF-H (Uradni list RS, št. 13/18)
vsebuje naslednje prehodne in končne določbe:
»PREHODNE IN KONČNE DOLOČBE
6. člen
(prehodno
obdobje za pripravo Državnega programa razvojnih politik, napovedi izdatkov po
programski klasifikaciji, pripravo analize in obveznost usklajenosti okvira s
srednjeročnimi proračunskimi dokumenti)
(1) Državni program razvojnih politik iz
9.a člena zakona in srednjeročna fiskalna strategija iz 9.č člena zakona se
vladi prvič predložita v sprejetje za leto 2020.
(2) Napovedi izdatkov po programski
klasifikaciji na ravni podprograma za tekoče leto in naslednja tri leta iz
9.c člena zakona se prvič pripravijo za leto 2020.
(3) Fiskalni svet analizo iz prvega
odstavka 9.g člena zakona prvič pripravi v letu 2020.
(4) Drugi odstavek 9.g člena zakona se
prvič uporabi v letu 2020.
7. člen
(priprava
napovedi in proračunskega memoranduma)
(1) Urad, pristojen za makroekonomske
analize in razvoj, napovedi iz 9.b člena zakona prvič pripravi za leto 2020.
(2) Vlada proračunski memorandum iz
14. člena zakona prvič pripravi za leto 2020.
8. člen
(objava ocen
oziroma podatkov)
Ocene oziroma podatke o prejemkih in
izdatkih za podsektorje sektorja država iz drugega odstavka 9.d člena zakona
začne ministrstvo, pristojno za finance, objavljati najpozneje do konca leta
2019.
9. člen
(priprava
poročila o davčnih izdatkih)
Poročilo o davčnih izdatkih iz drugega
odstavka 64.a člena zakona se prvič pripravi v letu 2020.
10. člen
(razveljavitev
zakonov)
Z dnem uveljavitve tega zakona prenehajo
veljati:
-      
šesti odstavek 23. člena Zakona o davčnem
postopku (Uradni list RS, št. 13/11 – uradno prečiščeno besedilo, 32/12,
94/12, 101/13 – ZDavNepr, 111/13, 25/14 – ZFU, 40/14 – ZIN-B, 90/14, 91/15,
63/16 in 69/17),
-      
šesti odstavek 70. člena in 71. člen
Zakona o izvrševanju proračunov Republike Slovenije za leti 2018 in 2019
(Uradni list RS, št. 71/17).
11. člen
(začetek
veljavnosti)
Ta zakon začne veljati naslednji dan po
objavi v Uradnem listu Republike Slovenije.«.

Odločba o razveljavitvi 20. člena,
drugega odstavka 40. člena, prvega odstavka 103. člena v zvezi s
prvim in drugim odstavkom 102. člena Zakona o javnih financah, kolikor se
nanašajo na Državni svet, Ustavno sodišče, Varuha človekovih pravic in Računsko
sodišče, o ugotovitvi, da je prvi odstavek 95. člena Zakona o javnih
financah, kolikor se nanaša na Državni svet, Ustavno sodišče, Varuha človekovih
pravic in Računsko sodišče, v neskladju z Ustavo, in o ugotovitvi, da 5. točka
prvega odstavka 3. člena ter prvi in tretji do sedmi odstavek
40. člena Zakona o javnih financah niso v neskladju z Ustavo (Uradni list
RS, št. 195/20)
določa:
»1. Člen 20 Zakona o javnih financah
(Uradni list RS, št. 11/11 – uradno prečiščeno besedilo, 14/13 – popr.,
101/13 in 13/18) se, kolikor se nanaša na Državni svet, Ustavno sodišče, Varuha
človekovih pravic in Računsko sodišče, razveljavi.
2. Drugi odstavek 40. člena
Zakona o javnih financah se, kolikor se nanaša na Državni svet, Ustavno
sodišče, Varuha človekovih pravic in Računsko sodišče, razveljavi.
3. Prvi odstavek 103. člena
Zakona o javnih financah v zvezi s prvim in drugim odstavkom 102. člena
tega zakona se, kolikor se nanaša na Državni svet, Ustavno sodišče, Varuha
človekovih pravic in Računsko sodišče, razveljavi.
4. Prvi odstavek 95. člena Zakona
o javnih financah je, kolikor se nanaša na Državni svet, Ustavno sodišče,
Varuha človekovih pravic in Računsko sodišče, v neskladju z Ustavo. 
5. Zakonodajalec mora ugotovljeno
protiustavnost iz prejšnje točke izreka odpraviti v roku enega leta po objavi
te odločbe v Uradnem listu Republike Slovenije.
6. Točka 5 prvega odstavka
3. člena ter prvi in tretji do sedmi odstavek 40. člena Zakona o
javnih financah niso v neskladju z Ustavo.
7. Do drugačne zakonske ureditve
vključi ministrstvo, pristojno za finance, predloge finančnih načrtov Državnega
sveta, Ustavnega sodišča, Varuha človekovih pravic in Računskega sodišča iz
prvega odstavka 19. člena Zakona o javnih financah v predlog proračuna
države, ki ga Vlada določi po prvem odstavku 28. člena Zakona o javnih
financah in predloži Državnemu zboru. Ministrstvo, pristojno za finance, mora
navedene organe pred tem opozoriti na morebitna bistvena odstopanja v predlogih
njihovih finančnih načrtov od temeljnih ekonomskih izhodišč za pripravo
predloga proračuna in jim omogočiti, da jih v razumnem roku odpravijo.«.

Zakon o spremembah in dopolnitvah Zakona o državni
upravi – ZDU-1O (Uradni list RS, št. 18/23)
vsebuje naslednjo končno določbo:
»59. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
javnih financah – ZJF-I (Uradni list RS, št. 76/23)
vsebuje naslednje prehodne in končni določbi:
»PREHODNE IN KONČNI DOLOČBI
13. člen
(Rok za izdajo
podzakonskih predpisov)
Minister, pristojen za finance, izda
predpis iz desetega odstavka novega 100.b člena zakona v enem mesecu od
uveljavitve tega zakona.
14. člen
(Rok za
vzpostavitev in objavo registra zunanjih izvajalcev, pooblaščenih za notranje
revidiranje neposrednih in posrednih uporabnikov)
(1) Urad Republike Slovenije za nadzor
proračuna vzpostavi register zunanjih izvajalcev, pooblaščenih za notranje
revidiranje neposrednih in posrednih uporabnikov, in ga objavi na spletni
strani v skladu s šestim odstavkom novega 100.b člena zakona v šestih mesecih
od uveljavitve tega zakona.
(2) Do vzpostavitve in objave registra iz
prejšnjega odstavka se za zunanje izvajalce, pooblaščene za notranje
revidiranje neposrednih in posrednih uporabnikov, štejejo zunanji izvajalci iz
sedmega odstavka 100. člena zakona, ki opravljajo notranje revidiranje v
skladu s predpisanimi standardi notranjega revidiranja iz četrtega odstavka
100. člena, v skladu s petim in šestim odstavkom 100. člena ter v
skladu z usmeritvami iz 1. točke 101. člena zakona.
15. člen
(Poročanje o
izvrševanju proračuna v letu 2023)
Minister, pristojen za finance, na podlagi
63. člena zakona poroča vladi o izvrševanju proračuna v prvem polletju
leta 2023 v mesecu septembru 2023, vlada pa to poročilo predloži Državnemu
zboru najkasneje do 1. oktobra 2023.
16. člen
(Prenehanje
veljavnosti)
Z dnem uveljavitve tega zakona prenehajo
veljati 49. člen, šesti odstavek 51. člena in 52. člen Zakona o
izvrševanju proračunov Republike Slovenije za leti 2023 in 2024 (Uradni list
RS, št. 150/22 in 65/23).
17. člen
(Prenos stvarnega
premoženja javnih zavodov in agencij na ustanovitelja)
(1) Stvarno premoženje, ki ga imajo javni
zavodi in agencije iz tretjega odstavka 67.a člena zakona v lasti, pa za
pridobitev lastninske pravice nimajo in v času pridobitve niso imeli zakonske
podlage, se v primeru, če ustanovitelj v enem letu od uveljavitve zakona s
sklepom ugotovi javni interes, s pravnim poslom brezplačno prenese v last
ustanovitelju v treh letih od uveljavitve tega zakona.
(2) Javni zavod oziroma agencija z dnem
prenosa stvarnega premoženja iz prejšnjega odstavka v last ustanovitelja postane
upravljavec tega premoženja.
(3) Če sta ustanovitelja javnega zavoda
država in občina, se stvarno premoženje iz prvega odstavka tega člena prenese
na tistega ustanovitelja, ki mora zagotavljati sredstva za investicije in
investicijsko vzdrževanje stvarnega premoženja.
(4) Če za pridobitev stvarnega premoženja
iz prvega odstavka tega člena ustanovitelj v predpisanem roku ne izkaže javnega
interesa, se premoženje brezplačno prenese na ustanovitelja v roku petih let od
uveljavitve tega zakona. Kupnina od morebitne prodaje tega premoženja se porabi
za opravljanje oziroma razvoj dejavnosti javnega zavoda oziroma agencije.
(5) Javni zavodi in agencije, ki imajo na
dan 31. decembra 2023 stvarno premoženje v lasti ali upravljanju, do
31. marca 2024 ustanovitelju predložijo inventurni popis stvarnega
premoženja, hkrati pa tudi prilogo inventurnemu popisu, ki vsebuje evidenco
stvarnega premoženja, ki ga ima v lasti javni zavod ali agencija.
18. člen
(Začetek
veljavnosti)
Ta zakon začne veljati petnajsti dan po
objavi v Uradnem listu Republike Slovenije.«.