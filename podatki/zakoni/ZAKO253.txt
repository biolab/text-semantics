1. člen
Ta zakon določa ustanovitev, naloge,
pristojnosti, pravice in obveznosti Sklada kmetijskih zemljišč in gozdov
Republike Slovenije.
2. člen
Ustanovi se Sklad kmetijskih zemljišč in
gozdov Republike Slovenije (v nadaljnjem besedilu: sklad), ki gospodari s
kmetijskimi zemljišči in kmetijami v lasti Republike
Slovenije.
Ne glede na določbo prejšnjega odstavka
sklad gospodari z zemljišči iz prejšnjega odstavka, ki se jim na podlagi
predpisov spremeni namenska raba, do njihove odsvojitve ali prenosa
upravljanja.
Gospodarjenje po tem zakonu obsega
razpolaganje in upravljanje. Razpolaganje pomeni vsak prenos lastninske pravice
in prenos upravljanja, zlasti pa to pomeni prodajo, odsvojitev na podlagi
menjave ali drug način odplačne ali neodplačne odsvojitve. Upravljanje pomeni
skrb za pravno in dejansko urejenost, investicijsko vzdrževanje, oddajanje v
najem, oddajanje v zakup, obremenjevanje s stavbnimi pravicami, dajanje
stvarnega premoženja v uporabo in podobno.
Sklad pridobiva v last Republike Slovenije
kmetijska zemljišča in kmetije v skladu z razvojno
strategijo sklada, ki jo sprejme organ upravljanja sklada.
Sklad opravlja naloge v imenu Republike
Slovenije in za njen račun.
Organi državne uprave ali osebe javnega
prava, katerih ustanovitelj je Republika Slovenija, ki imajo v upravljanju
kmetijska zemljišča in kmetije, ki so v last Republike
Slovenije prešla po 11. marcu 1993 in so od tedaj v lasti Republike Slovenije
in jih ne potrebujejo za izvajanje nalog, določenih z zakonom, morajo prenesti
ta zemljišča v gospodarjenje skladu.
Vlada Republike Slovenije sprejme letne
programe prenosov zemljišč iz prejšnjega odstavka.
Sklad lahko upravlja s kmetijskimi
zemljišči in kmetijami, ki niso v lasti Republike
Slovenije, razen če z zakonom ni določeno drugače.
3. člen
Sklad je pravna oseba in posluje v skladu s
predpisi, ki veljajo za javne zavode, če ni s tem zakonom drugače določeno.
4. člen
Sklad gospodari s kmetijskimi zemljišči
in kmetijami v lasti Republike Slovenije v skladu s sprejeto
razvojno politiko Republike Slovenije, predpisi in svojimi akti ter pri tem
opravlja zlasti naslednje naloge:
-      
skrbi za trajnostno gospodarjenje s kmetijskimi
zemljišči in kmetijami na način, da se zasledujejo
cilji prilagajanja podnebnim spremembam, ohranjanja narave in ohranjanja
dobrega stanja voda;
-      
razpolaga in upravlja s kmetijskimi zemljišči
in kmetijami v skladu s predpisi;
-      
upravlja in vodi evidenco o pravnih in stvarnih
lastnostih nepremičnin, s katerimi gospodari po tem zakonu, za namene učinkovitega
izvrševanja upravnih nalog sklada ter drugih organov ali organizacij po tem
zakonu;
-      
upravlja finančna sredstva, ki jih dobi z
gospodarjenjem s kmetijskimi zemljišči in kmetijami;
-      
opravlja druge naloge, ki se nanašajo na
kmetijska zemljišča in kmetije v lasti Republike
Slovenije, določene v predpisih in aktih sklada.
V skladu z določbo druge alinee prejšnjega
odstavka sklad odsvoji nepremičnino, s katero gospodari, v skladu s strategijo
kmetijske zemljiške politike in ko je to ekonomsko utemeljeno, kar se
podrobneje določi v razvojni strategiji sklada, če zakon ne prepoveduje
odsvojitve nepremičnine.
Ne glede na določbo prejšnjega odstavka
sklad ne sme odsvojiti kmetijskega zemljišča, za katerega občina izda potrdilo,
da je na zemljišču predvidena sprememba namenske rabe v stavbno zemljišče in je
pobuda za spremembo namenske rabe v stavbno zemljišče uvrščena v dopolnjen
osnutek občinskega prostorskega načrta.
Prepoved odsvojitve iz prejšnjega odstavka
velja do uveljavitve občinskega prostorskega načrta oziroma uveljavitve
sprememb in dopolnitev občinskega prostorskega načrta.
Sklad prav tako ne sme odsvojiti kmetijskega
zemljišča, če je na podlagi podatkov ministrstva, pristojnega za prostor,
razvidno, da se nahaja v območju sprejetega državnega prostorskega načrta
oziroma v območju državnega prostorskega načrta v pripravi.
5. člen
Organ upravljanja sklada je svet sklada, ki
ima predsednika in šest članov. Predsednik in člani sveta sklada ne morejo biti
osebe, za katere obstaja možnost konflikta med njihovimi zasebnimi interesi in
javnimi interesi, ki jih zasleduje sklad. Za možnost konflikta iz prejšnjega
stavka se šteje, če je član oziroma predsednik sveta sklada zakupnik ali
najemnik zemljišč v gospodarjenju sklada.
Člane sveta sklada na predlog ministra,
pristojnega za kmetijstvo, imenuje Vlada Republike Slovenije izmed
predstavnikov Vlade Republike Slovenije, ministrstev, vladnih služb ali
strokovnjakov s področja dejavnosti sklada, od katerih so štirje člani
predstavniki ministrstva, pristojnega za kmetijstvo in gozdarstvo. Predsednika
sveta sklada imenuje Vlada Republike Slovenije izmed članov sveta, ki so
predstavniki ministrstva, pristojnega za kmetijstvo.
Svet sklada opravlja zlasti naslednje
naloge:
-      
sprejema finančni načrt in program sklada s
soglasjem Vlade Republike Slovenije;
-      
sprejema zaključni račun sklada s soglasjem
Vlade Republike Slovenije;
-      
ima druge pravice in obveznosti, določene s
statutom sklada.
6. člen
Sklad vodi in zastopa direktor sklada.
Direktor sklada mora imeti najmanj visokošolsko izobrazbo druge stopnje ali
njej enakovredno raven izobrazbe in najmanj pet let delovnih izkušenj. Direktorja
imenuje Vlada Republike Slovenije.
7. člen
(črtan)
8. člen
Sklad ima statut, ki ga sprejme svet sklada
s soglasjem Vlade Republike Slovenije. Statut sklada določa zlasti:
-      
organizacijo sklada;
-      
organe sklada in njihove pristojnosti ter način
odločanja;
-      
naloge sklada;
-      
način poslovanja sklada in akte, ki to
podrobneje urejajo;
-      
pravice, obveznosti in odgovornosti delavcev s
posebnimi pooblastili.
9. člen
Sklad je za svoje delo odgovoren Vladi
Republike Slovenije in ji o svojem delu poroča najmanj enkrat letno.
Delo sklada nadzirata ministrstvo,
pristojno za kmetijstvo in gozdarstvo, ter ministrstvo, pristojno za finance. Vlada
Republike Slovenije najmanj enkrat letno poroča Državnemu zboru Republike
Slovenije o delovanju sklada.
Sklad vodi evidenco izdanih priznanic in o
njihovi višini trimesečno poroča ministrstvu, pristojnemu za finance.
10. člen
Sredstva za začetek delovanja sklada
zagotovi Republika Slovenija iz proračuna Republike Slovenije.
Sredstva, ki jih sklad pridobi z
gospodarjenjem s kmetijskimi zemljišči in kmetijami,
so prihodek sklada.
Sklad lahko pridobiva sredstva za svoje
delovanje tudi iz proračuna Republike Slovenije in iz drugih virov.
Sredstva sklada so namenjena za:
-      
vlaganja za vzdrževanje in izboljšanje
proizvodne sposobnosti kmetijskih zemljišč in kmetij;
-      
nakup kmetijskih zemljišč in kmetij;
-      
stroške poslovanja sklada.
Sklad nameni presežek prihodkov nad odhodki
sklada razvoju dejavnosti sklada in za pokrivanje obveznosti iz naslova
odškodnin za nezmožnost uporabe kmetijskih zemljišč in gozdov v skladu z
zakonom, ki ureja denacionalizacijo.
V primeru ostanka presežka prihodkov nad
odhodki sklada po pokritju obveznosti iz prejšnjega odstavka, sklad, ki
gospodari s kmetijskimi zemljišči v lasti Republike Slovenije na zavarovanih
območjih, ki jih je ustanovila država, njihovim upravljavcem z namenom
izvajanja načrtovanih ukrepov za ohranjanje biotske raznovrstnosti kmetijskih
zemljišč, na podlagi razdelitve sredstev med upravljavce, ki jo pripravi
ministrstvo, pristojno za ohranjanje narave, nakaže 3 odstotke ostanka presežka
prihodkov nad odhodki iz tega odstavka.
10.a člen
(prenehal
veljati)
11. člen
Sklad se organizira in začne delovati v 60
dneh po uveljavitvi tega zakona.
Priprave za začetek dela sklada opravi
vršilec dolžnosti direktorja sklada, ki ga imenuje Vlada Republike Slovenije.
Do začetka dela sklada opravlja njegove
naloge ministrstvo, pristojno za kmetijstvo in gozdarstvo.
Do začetka dela organizacije, ki bo
opravljala javno gozdarsko službo, opravljajo strokovno-tehnične in druge
naloge v zvezi z gozdovi za sklad gozdnogospodarske organizacije.
Do začetka dela organizacije, ki bo
opravljala kmetijsko-zemljiško javno službo, opravljajo strokovno-tehnične in
druge naloge v zvezi s kmetijskimi zemljišči in kmetijami za sklad ustrezni
organi v občinah kot pravnih naslednicah kmetijskih zemljiških skupnosti.
12. člen
Za opravljanje operativnih del se
ustanovijo območne izpostave, njihovo opravljanje pa se lahko poveri tudi
drugim ustanovam oziroma skupnostim. Opredelitev operativnih del in obseg
območij določi statut Sklada.
13. člen
V evidenci iz tretje alinee 4. člena tega
zakona se obdelujejo naslednji osebni in drugi podatki o:
-      
subjektih (firma ali osebno ime, sedež ali
naslov in vrsto prebivališča, matična številka poslovnega subjekta ali enotna
matična številka občana (EMŠO), in davčna številka);
-      
nepremičninah (grafični in opisni podatki o
parcelah in njihovi površini, katastrska občina, številka parcele, katastrska
kultura in razred, identifikacijska oznaka v zemljiškem katastru in zemljiški
knjigi, knjigovodska vrednost, ocenjena vrednost).
Sklad zbira podatke iz prejšnjega odstavka
tako, da vpogleduje, prepisuje, izpisuje in v evidenco prenaša podatke iz
naslednjih zbirk osebnih podatkov, javnih knjig, evidenc oziroma drugih zbirk
podatkov:
-      
centralnega registra prebivalstva (ime in
priimek, EMŠO, naslov stalnega in začasnega prebivališča);
-      
davčnega registra (davčna številka za subjekte
iz prve alinee prejšnjega odstavka ter firmo ali ime in priimek ter sedež ali
naslov subjektov iz prve alinee prejšnjega odstavka);
-      
zemljiškega katastra (identifikacijska oznaka
parcele, meja parcele, površina, firma ali ime in priimek ter sedež ali naslov
lastnika in upravljavca s hišno številko);
-      
katastra stavb (firma ali ime in priimek ter
sedež ali naslov lastnika in upravljavca s hišno številko, identifikacijska
oznaka stavbe, lega in oblika, površina, dejanska raba);
-      
zemljiške knjige (firma ali ime in priimek ter
sedež ali naslov lastnika in upravljavca s hišno številko, lastnika in
zakupnika pravic na posameznih parcelah);
-      
poslovnega registra Slovenije;
-      
zbirk podatkov Agencije Republike Slovenije za
okolje;
-      
zbirk podatkov o vodah;
-      
zbirk podatkov o ekološko pomembnih območij;
-      
zbirk podatkov o onesnaženosti zemljišč in
voda;
-      
zbirk podatkov o okolju, naravi in habitatih;
-      
zbirk podatkov o zavarovanih in drugih
območjih, ki so pomembna za izvajanje ukrepov kmetijske zemljiške politike;
-      
zbirk podatkov iz prostorskega informacijskega
sistema po predpisih o prostorskem načrtovanju;
-      
zbirk podatkov s področja regionalne politike;
-      
registra nepremičninske kulturne dediščine
vključno s podatki o parcelah in lastnikih(vrsta nepremične kulturne dediščine,
ime in priimek ter naslov);
-      
(prenehala
veljati);
-      
evidence grafične enote rabe zemljišč
kmetijskih gospodarstev (GERK) (firma ali ime in priimek ter sedež ali naslov
uporabnika na posameznih parcelah).
Upravljavci podatkov iz prejšnjega odstavka
omogočijo skladu neposreden brezplačen vpogled, prepis, izpis in prenos
podatkov iz vseh zbirk podatkov iz prejšnjega odstavka ter brezplačen prenos v
podatkovne baze in evidence sklada, z neposredno računalniško povezavo, če
tehnične možnosti to omogočajo, ali jih brezplačno dajo na voljo v digitalni
obliki oziroma jih posredujejo v pisni obliki.
Podatke, ki jih sklad upravlja v evidenci
iz prvega odstavka tega člena, oziroma podatke, ki jih zbira in obdeluje na
podlagi drugega odstavka tega člena, ki so osebni podatki, obdeluje sklad v
skladu s predpisi, ki urejajo varstvo osebnih podatkov, in predpisi, ki urejajo
zbirke podatkov, ki jih vodijo državni organi, javni zavodi in agencije,
koncesionarji ter drugi pooblaščeni organi.
Za upravljanje in vzdrževanje zbirk
podatkov evidence lahko sklad uporablja tudi temeljne topografske načrte,
topografske karte, pregledne karte in digitalne ortofoto načrte, ki jih
upravljavci podatkov, kart in digitalnih ortofoto načrtov posredujejo skladu
brezplačno, zaračunajo pa lahko neposredne materialne stroške za potrebne
dodatne izvode oziroma obdelave.
Z namenom zagotavljanja javnosti pravnih
poslov ter javnosti gospodarnega upravljanja premoženja sklada, sklad lahko
javno objavi naslednje podatke iz evidence: firmo ali osebno ime, sedež ali
naslov in vrsto prebivališča, kupca, prodajalca, zakupnika ali najemnika,
katastrsko občino, parcelno številko, katastrsko kulturo in razred, površino,
pogodbeno vrednost za nakup oziroma prodajo in vrednost na enoto površine.
Podatki o kupcih se brišejo eno leto po objavi, podatki o zakupnikih oziroma
najemnikih pa eno leto po prenehanju tega razmerja.
14. člen
Kmetijska zemljišča, kmetije in gozdovi v
družbeni lastnini, ki niso postali last Republike Slovenije oziroma občin po
zakonu o lastninskem preoblikovanju podjetij (Uradni list RS, št. 55/92)
oziroma po zakonu o zadrugah (Uradni list RS, št. 13/92), ter kmetijska
zemljišča in gozdovi, ki so jih temeljne organizacije kooperantov dobile v
upravljanje in razpolaganje na neodplačen način, postanejo z dnem uveljavitve
tega zakona last Republike Slovenije oziroma občin in se po stanju ob
uveljavitvi tega zakona prenesejo na sklad oziroma na občino.
V sklad oziroma na občino se na način, v
rokih in po postopkih, določenih s tem zakonom, prenesejo tudi kmetijska
zemljišča, kmetije in gozdovi, ki so postali last Republike Slovenije oziroma
občin po drugih predpisih. Ta kmetijska zemljišča, kmetije in gozdovi se
prenesejo na sklad oziroma na občino po stanju na dan uveljavitve teh
predpisov.
Za kmetijska zemljišča in gozdove po 74.
členu zakona o zadrugah, 5. členu zakona o lastninskem preoblikovanju podjetij
in po tem členu, se štejejo tudi nezazidana stavbna zemljišča, ki 11. 3. 1993
niso bila določena kot nezazidana stavbna zemljišča v prostorskem izvedbenem
aktu po 21. členu zakona o urejanju naselij in drugih posegov v prostor (Uradni
list SRS, št. 18/84, 37/85, 29/86 in Uradni list RS, št. 26/90, 18/93, 47/93 in
71/93). Del teh kmetijskih zemljišč in gozdov, ki je na dan uveljavitve tega
zakona v upravljanju občin, postane z dnem uveljavitve tega zakona last občine,
na območju katere leži, preostala kmetijska zemljišča in gozdovi pa z dnem
uveljavitve tega zakona postanejo last Republike Slovenije.
Lastnina občine so po 5. členu zakona o
lastninskem preoblikovanju podjetij in po prvem odstavku tega člena kmetijska
zemljišča, kmetije in gozdovi, ki ležijo na območju občine in so bili 6. aprila
1941 v lasti občine.
Sklad oziroma občina je pravni naslednik
upravljalcev kmetijskih zemljišč, kmetij in gozdov v družbeni lastnini iz
prvega in drugega odstavka tega člena v delu, ki se nanaša na prenesena
kmetijska zemljišča, kmetije in gozdove.
15. člen
Vsi prihodki od gospodarjenja s kmetijskimi
zemljišči in kmetijami v lasti Republike Slovenije
oziroma občin, so od 1. januarja 1993 dalje prihodek sklada oziroma občin.
Sklad oziroma občina prizna stroške gospodarjenja s kmetijskimi zemljišči
in kmetijami od 1. januarja 1993 do dejanskega prenosa
kmetijskih zemljišč in kmetij na sklad oziroma na
občino.
16. člen
Upravljalci prenesejo kmetijska zemljišča,
kmetije in gozdove iz prejšnjega člena na sklad oziroma občino in predložijo
skladu oziroma občini bilanco po stanju 31. decembra 1992 skupaj z urejeno
dokumentacijo za ta kmetijska zemljišča, kmetije in gozdove najpozneje v šestih
mesecih po uveljavitvi tega zakona. Stroški prenosa bremenijo sklad oziroma
občino.
Če upravljalci ne prenesejo kmetijskih
zemljišč, kmetij in gozdov na sklad oziroma občino v roku, poskrbi za izvedbo
prenosa sklad oziroma občina.
Za prenos kmetijskih zemljišč, kmetij in
gozdov po tem členu se smiselno uporablja navodilo o izvedbi prenosa kmetijskih
zemljišč od družbenih pravnih oseb, ki niso kmetijske organizacije, v kmetijski
zemljiški sklad (Uradni list SRS, št. 15/79).
Za opravila v zvezi s prenosom kmetijskih
zemljišč, kmetij in gozdov po tem členu se ne plačujejo takse in ne davek od
prometa z nepremičninami.
Vpisi v zemljiško knjigo v zvezi s prenosom
kmetijskih zemljišč, kmetij in gozdov po tem členu veljajo za nujne.
Pri izvajanju programa geodetskih del imajo
prednost izmere v zvezi s prenosom kmetijskih zemljišč, kmetij in gozdov po tem
členu.
Navodilo o tem, kaj se šteje za
dokumentacijo po prvem odstavku tega člena, izda minister, pristojen za
kmetijstvo in gozdarstvo, v soglasju z ministrom, pristojnim za finance, v enem
mesecu po uveljavitvi tega zakona.
16.a člen
Nezazidana stavbna zemljišča, ki so bila s
prostorskimi sestavinami občinskega družbenega plana za obdobje od leta 1986 do
leta 1990 in s prostorskimi sestavinami občinskega dolgoročnega družbenega
plana za obdobje od leta 1986 do leta 2000 namenjena za graditev objektov in so
bila do 10. marca 1993 družbena lastnina, in zemljišča, ki jih je občina s
sprejemom sprememb in dopolnitev navedenih prostorskih sestavin občinskih
planov, usklajenih z obveznimi republiškimi izhodišči, do 20. julija 2004,
namenila za graditev objektov in so bila do 10. marca 1993 družbena
lastnina, se na neodplačen način prenesejo v last občine, na območju katere
ležijo.
Na občino se na neodplačen način prenesejo
tudi tista zemljišča, ki jih je sklad pridobil na podlagi zakona, ki ureja
dedovanje, kot zapuščino brez dedičev, in so bila s prostorskimi sestavinami
občinskega družbenega plana na dan 20. julija 2004 opredeljena kot
nezazidana stavbna zemljišča.
Zemljišča, ki so bila z aktom občine
opredeljena kot prvo vodovarstveno območje do 12. avgusta 2008, oziroma so
opredeljena kot območje vodnega zajetja v uredbah, ki opredeljujejo
vodovarstvena območja, se na neodplačan način prenesejo v last občine, skupaj s
pripadajočimi infrastrukturnimi objekti in napravami na teh zemljiščih.
Zemljišča iz prvega, drugega in tretjega
odstavka tega člena se prenesejo v last občine skupaj z vsemi bremeni. Stroške
potrebnih parcelacij nosi občina.
Če zemljišča iz prvega odstavka tega člena
postanejo kmetijska zemljišča ali gozdovi na podlagi občinskega prostorskega
načrta, je občina dolžna ta zemljišča prenesti v last Republike Slovenije v
roku šestih mesecev po uveljavitvi občinskega prostorskega načrta.
16.b člen
Na kmetijskih zemljiščih, s katerimi
gospodari sklad, razen na območjih naravnih vrednot in zavarovanih območjih, ki
jih je ustanovila država, in zaradi spremembe namenske rabe izgubijo status
kmetijskega zemljišča, se lahko neodplačno prenese lastninsko pravico na
občino, na območju katere nepremičnina leži, pod pogojem, da je izkazan javni
interes, in sicer izključno za potrebe gradnje javnih objektov športa,
zdravstva, šolstva, socialnega varstva, znanosti, kulture, javne uprave,
prometne, energetske, komunalne in vodne infrastrukture ter objektov, ki
služijo varstvu pred naravnimi in drugimi nesrečami in je takšen namen
nedvoumno določen z občinskim podrobnim prostorskim načrtom ali občinskim
prostorskim načrtom.
Pogodba o neodplačnem prenosu lastninske
pravice iz prejšnjega odstavka mora vsebovati prepoved odsvojitve prenesenega
premoženja, za obdobje, ki ne sme biti krajše od 30 let.
Prepoved odsvojitve iz prejšnjega odstavka
se vpiše v zemljiško knjigo na predlog in stroške občine.
Pogodba, ki ne vsebuje prepovedi odsvojitve
iz drugega odstavka tega člena, je nična.
16.c člen
Kmetijska zemljišča, ki se nahajajo v
zavarovanih območjih, ki so določena po predpisih, ki urejajo ohranjanje
narave, in zaradi spremembe namenske rabe izgubijo status kmetijskega
zemljišča, se na podlagi sklepa vlade prenese v upravljanje upravljavcem teh
zavarovanih območij, v kolikor ti upravljavci ta zemljišča potrebujejo za
izvedbo investicij na teh zemljiščih v skladu z njihovim potrjenim letnim
programom dela in finančnim načrtom.
Kmetijska zemljišča, ki se ne nahajajo v
zavarovanih območjih in ki zaradi spremembe namenske rabe izgubijo status
kmetijskega zemljišča, ter jih za opravljanje svojih nalog potrebujejo osebe
javnega prava, katerih ustanoviteljica je Republika Slovenija, se na podlagi
sklepa Vlade Republike Slovenije prenese v upravljanje ministrstvu, pristojnemu
za upravo, oziroma specializirani osebi javnega prava.
Določanje upravljavcev v skladu s prejšnjim
odstavkom poteka preko internega trga nepremičnega premoženja države.
Kmetijska zemljišča, s katerimi gospodari
sklad in zaradi spremembe namenske rabe izgubijo status kmetijskega zemljišča,
pa jih sklad ne prenese na osebe iz 16.a člena, 16.b člena ali tega člena, lahko
sklad odsvoji v skladu z razvojno strategijo sklada in programom prodaje, ki ga
sprejme organ upravljanja sklada.
16.d člen
V kolikor je z občinskim prostorskim aktom izkazan javni interes iz 16.b člena tega zakona je mogoče na
nepremičninah, ki so last Republike Slovenije in v gospodarjenju sklada,
neodplačno ustanoviti stavbno pravico ali ustanoviti stvarno služnost v korist
občine, na območju katere nepremičnina leži, ali v korist izvajalca gospodarske
javne službe v 100 odstotni neposredni ali posredni lasti države ali občine, ki
se ne ukvarjajo s tržno dejavnostjo.
Ne glede na določbo drugega odstavka 263.
člena Stvarnopravnega zakonika (Uradni list RS, št. 87/02) lastnik nepremičnine
v primeru neodplačne ustanovitve stavbne pravice iz prejšnjega odstavka
imetniku stavbne pravice po njenem prenehanju ni dolžan izplačati nadomestila,
kar mora biti opredeljeno v pogodbi o neodplačni ustanovitvi stavbne pravice,
sicer je ta nična.
Ne glede na določbe prvega odstavka tega člena je ustanovitev
služnosti na nepremičninah, ki so v lasti Republike Slovenije in s katerimi
gospodari sklad, v korist občin neodplačna, če se služnost ustanavlja za namen
gradnje ali vzdrževanja lokalne gospodarske javne infrastrukture.
16.e člen
Če so kmetijska zemljišča, ki so v gospodarjenju
sklada, v državnem prostorskem načrtu določeni kot območja, namenjena
omilitvenim ukrepom po predpisih o ohranjanju narave, je sklad dolžan tistim
osebam javnega prava ali izvajalcem obveznih ali izbirnih gospodarskih javnih
služb oziroma investitorjem – izvajalcem državnega prostorskega načrta, ki ta
zemljišča potrebujejo za izvedbo načrtovanih prostorskih ureditev, zagotoviti
vzpostavitev takšnih območij in po vzpostavitvi njihovo upravljanje, kar se
uredi s pogodbo med skladom in osebo javnega prava ali izvajalcem obveznih ali
izbirnih gospodarskih javnih služb ali investitorjem – izvajalcem državnega
prostorskega načrta.
V postopku sprejemanja državnega
prostorskega načrta, v delu, s katerim se načrtujejo ukrepi iz prejšnjega
odstavka, je pripravljalec strokovnih podlag državnega prostorskega načrta
dolžan po določitvi strokovnega predloga lokacij, na katerih se lahko izvajajo
omilitveni ukrepi, pridobiti mnenje sklada glede možnosti pridobitve ustreznih
zemljišč, za vzpostavitev omilitvenih ukrepov in po njihovi vzpostavitvi za
upravljanje teh zemljišč na lokacijah zemljišč iz strokovnega predloga. V
primeru, da predlagane lokacije niso ustrezne, je sklad dolžan posredovati
predloge drugih lokacij, ki bodo ustrezne za izvedbo teh ukrepov.
Zakupniki morajo na zemljiščih iz prvega
odstavka tega člena upoštevati predpisane ukrepe pri rabi zemljišč.
17. člen
Prenos kmetijskih zemljišč in kmetij iz prvega in drugega odstavka 14. člena tega zakona ne
vpliva na pravice upravljalcev, da nadaljujejo z uporabo in upravljanjem
kmetijskih zemljišč in gozdov, če jih obdelujejo oziroma izkoriščajo sami kot
dober gospodar, do izdaje pravnomočne odločbe o denacionalizaciji ali sklenitve
zakupne pogodbe v skladu z zakonom. Po pravnomočnosti odločbe o denacionalizaciji
imajo upravljalci kmetijskih zemljišč in gozdov, zajetih v tej odločbi, pravice
in obveznosti po zakonu o denacionalizaciji.
Upravljalci iz prejšnjega odstavka oziroma
dejanski uporabniki in zakupniki sklenejo s skladom oziroma občino do 30. 6.
1996:
-      
zakupno pogodbo za kmetijska zemljišča v skladu
s predpisi o kmetijskih zemljiščih oziroma drugo ustrezno pogodbo v skladu z
zakonom;
-      
koncesijsko pogodbo s smiselno uporabo zakona o
varstvu okolja (Uradni list RS, št. 32/93) za gozdove oziroma drugo ustrezno
pogodbo v skladu z zakonom;
-      
ustrezno pogodbo za druge nepremičnine v skladu
z zakonom.
Pri izbiri izvajalcev za vzdrževanje
gozdnih cest v kompleksih gozdov v lasti Republike Slovenije lahko v skladu z
razpisnimi pogoji dosedanji upravljavci gozdov na javnem razpisu pod enakimi
pogoji uveljavljajo prednostno pravico. (prenehal
veljati)
Pogodba iz drugega odstavka tega člena se
za kmetijska zemljišča, na katerih so trajni nasadi, sklene za čas, ki ustreza
amortizacijski dobi trajnega nasada, za druga kmetijska zemljišča pa za čas,
določen v predpisih o kmetijskih zemljiščih. Za gozdove se pogodba iz drugega
odstavka tega člena sklene najmanj za dela, ki jih je v sedanjih državnih
gozdovih opravljal dosedanji upravljavec do uveljavitve zakona o gozdovih, in
sicer najmanj za dobo 20 let.
Za sklenitev pogodbe iz drugega odstavka
tega člena mora dosedanji upravljavec najpozneje 15 dni pred iztekom roka iz
drugega odstavka tega člena predložiti skladu oziroma občini dokazila:
-      
o odplačno pridobljenih zemljiščih, plačanih iz
lastnih sredstev, sicer izgubi pravico do pobota te kupnine z zakupnino oziroma
odškodnino za koncesijo;
-      
o neamortiziranih lastnih vlaganjih v kmetijska
zemljišča oziroma trajne nasade zaradi določitve trajanja zakupne pogodbe.
Če pogodba iz drugega odstavka tega člena
ni sklenjena v roku, se šteje, da je pogodbeno razmerje nastalo po samem
zakonu, o nerešenih vprašanjih pa na predlog sklada ali dejanskega uporabnika
oziroma zakupnika odloči sodišče v nepravdnem postopku.
Po izteku pogodb iz drugega odstavka tega
člena oziroma če se sedanji upravljavci odpovedo pravici do sklenitve pogodbe
oziroma se sklenjena pogodba razdre, se v skladu z zakonom, ki ureja zakupna
oziroma druga ustrezna razmerja, pogodba za novo obdobje sklene na podlagi
javnega razpisa. Zakupnika izbere Sklad oziroma občina. Po izteku pogodb lahko
v skladu z zakonom dotedanji zakupniki ali drugi uporabniki pod enakimi pogoji
uveljavijo prednostno pravico pri vzpostavitvi novih pogodbenih razmerij.
Ob plačilu zakupnine se pri upravljalcih iz
prvega odstavka tega člena upošteva kupnina za odplačno pridobljena zemljišča
tako, da se do poravnave te kupnine, kupnina in zakupnina pobotata.
Sklad določi višino zakupnine oziroma
odškodnine za koncesijo, amortizacijsko dobo vlaganj v zemljišča in trajne
nasade po tretjem odstavku tega člena ter pogoje in merila za vračunavanje
kupnine v zakupnino oziroma odškodnino iz prejšnjega odstavka v šestih mesecih
po uveljavitvi tega zakona.
17.a člen
Zakupnina ali druga ustrezna obveznost se
ne plačuje od kmetijskih zemljišč, ki jih uporabljajo državni organi za
opravljanje svoje temeljne dejavnosti, pod pogojem, da nosijo vse druge stroške
v zvezi s temi zemljišči.
17.b člen
Sklad izvaja promet s kmetijskimi
zemljišči, s katerimi gospodari, v skladu s predpisi, ki urejajo promet s
kmetijskimi zemljišči in drugimi nepremičninami in svojimi akti, h katerim mora
pridobiti soglasje Vlade Republike Slovenije. Za promet s temi nepremičninami
ne veljajo prepovedi oziroma omejitve, določene v zakonu o začasni prepovedi
privatizacije pravnih oseb in premoženja v lasti Republike Slovenije (Uradni
list RS, št. 20/94 in 37/95).
18. člen
Prenos kmetijskih zemljišč, kmetij in gozdov
iz prvega in drugega odstavka 14. člena tega zakona ne vpliva na najemna,
zakupna in druga njim podobna razmerja, ki so bila do uveljavitve tega zakona
oziroma predpisov iz drugega odstavka 14. člena tega zakona ustanovljena z
odplačnimi pravnimi posli, če pravni posel ali zakon ne določa drugače.
Ne glede na določbo prejšnjega odstavka
lahko najemna, zakupna in tem podobna razmerja, katerih trajanje je določeno
oziroma dogovorjeno za dobo več kot 10 let, trajajo največ še 10 let po
uveljavitvi tega zakona, pri trajnih nasadih pa do izteka dobe, za katero je
sklenjena zakupna pogodba oziroma do izteka rodnosti nasada, razen če se sklad
oziroma občina in najemnik oziroma zakupnik ne sporazumeta drugače.
Razmerja iz prejšnjega odstavka zaradi
prenosa ni mogoče odpovedati pred potekom pogodbenega roka, dokler ima najemnik
oziroma zakupnik, ki je fizična oseba, kmetijska zemljišča, kmetijo oziroma
gozd v najemu oziroma zakupu kot glavni vir preživljanja sebe in svoje družine.
19. člen
Ne glede na določbe 17. in 18. člena tega zakona se za kmetijska zemljišča, kmetije in gozdove, ki se vrnejo prejšnjim
lastnikom, uporabljajo določbe predpisov o denacionalizaciji.
20. člen
Sklad je zavezanec za vračilo kmetijskih
zemljišč, kmetij in gozdov prejšnjim lastnikom v skladu s predpisi o
denacionalizaciji.
Sklad ne sme odtujiti kmetijskih zemljišč
in kmetij iz prejšnjega odstavka in tudi ne kmetijskih
zemljišč in kmetij agrarnih ter njim podobnih
skupnosti. Z njimi mora gospodariti tako, da je možna njihova vrnitev prejšnjim
lastnikom v skladu s predpisi.
Agrarne in njim podobne skupnosti imajo
prednost pri dodelitvi koncesije ali sklenitvi najemne pogodbe za uporabo teh
zemljišč, razen v primerih iz 17. in 18. člena tega zakona. (prenehal
veljati)
Finančna sredstva sklada so tudi
priznanice. Priznanice se lahko izdajo le v primerih iz tretjega odstavka 27.
člena zakona o denacionalizaciji (Uradni list RS, št. 27/92-I), ko denacionalizacijski
upravičenec ne zahteva vrnitve kmetijskih zemljišč v naravi, temveč zahteva
odškodnino. Če denacionalizacijski upravičenec zamenja priznanico za obveznico
Slovenskega odškodninskega sklada, se sredstva za obveznosti iz obveznice
Slovenskemu odškodninskemu skladu zagotovijo iz sredstev sklada.
Kadar denacionalizacijskim upravičencem ni
mogoče vrniti kmetijskih zemljišč v naravi, lahko Sklad za plačilo kupnine
sprejme tudi obveznico Slovenskega odškodninskega sklada.
Sklad v Slovenski odškodninski sklad
izplača finančna sredstva iz četrtega odstavka tega člena na podlagi
pravnomočnih denacionalizacijskih odločb oziroma utemeljene zahteve Slovenskega
odškodninskega sklada.
Poleg sredstev iz četrtega odstavka tega
člena sklad vplačuje v Slovenski odškodninski sklad v skladu s posebnim zakonom
10 odstotkov priliva sredstev iz naslova kupnin in zakupnin za kmetijska
zemljišča v lasti Republike Slovenije.
Obveznost Sklada iz prejšnjega odstavka
preneha, ko so pokrite vse obveznosti do upravičencev iz naslova denacionaliziranih
zemljišč.
21. člen
Pri izvrševanju denacionalizacijskih odločb
sklad sodeluje s Slovenskim odškodninskim skladom, z organi, ki vodijo
denacionalizacijske postopke, z denacionalizacijskimi upravičenci in z
uporabniki, zakupniki oziroma koncesionarji na kmetijskih zemljiščih, kmetijah
in gozdovih v lasti Republike Slovenije.
22. člen
Po izvršitvi denacionalizacijskih odločb se
v skladu z zakonom določijo kmetijska zemljišča in gozdovi, ki preidejo v last
lokalnih skupnosti.

Zakon o Skladu kmetijskih zemljišč in gozdov
Republike Slovenije (Uradni
list RS, št. 10/93)
vsebuje naslednjo končno določbo:
»23.
člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah zakona o
Skladu kmetijskih zemljišč in gozdov Republike Slovenije – ZSKZ-A (Uradni list
RS, št. 1/96)
vsebuje naslednjo končno določbo:
»4. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
Skladu kmetijskih zemljišč in gozdov Republike Slovenije – ZSKZ-B (Uradni list
RS, št. 8/10)
vsebuje naslednje prehodne in končne določbe:
»PREHODNE IN KONČNE DOLOČBE
12. člen
Naloge iz 57. člena Zakona o gozdovih
(Uradni list RS, št. 30/93, 13/98 – odl. US, 56/99 – ZON, 67/02, 110/02 – ZGO-1,
115/06 – ORZG40 in 110/07), ki jih je do dneva uveljavitve tega zakona
opravljal Zavod za gozdove Slovenije, z dnem uveljavitve tega zakona začne
izvajati sklad, pri čemer na sklad preide potrebno število delavcev Zavoda za gozdove
Slovenije. Prevzem delavcev, sredstev, arhiva in nalog uredita sklad in Zavod
za gozdove Slovenije s smiselno uporabo 73. člena Zakona o delovnih razmerjih
(Uradni list RS, št. 42/02, 79/06 – ZZZPB-F, 103/07 in 45/08 – ZArbit).
13. člen
Vsi razporejeni in nerazporejeni presežki
prihodkov nad odhodki sklada, ki jih do uveljavitve tega zakona sklad, v skladu
s petim odstavkom 10. člena zakona ni vplačal v proračun Republike Slovenije,
se razporedijo za namene iz novega petega in šestega odstavka 10. člena.
Določba novega 10.a člena zakona se začne
uporabljati 1. januarja 2010, pri čemer se prvo izplačilo po šestem
odstavku novega 10.a člena zakona izvrši v letu 2011.
14. člen
Ne glede na določbo drugega odstavka 199.
člena Zakona o zemljiški knjigi (Uradni list RS, št. 58/03, 37/08 – ZST-1,
45/08 in 28/09) ima sklad v obdobju 24 mesecev od uveljavitve tega zakona
pravico do vpogleda in izpisa podatkov, ki so shranjeni v informatizirani
glavni knjigi, o tem, ali je določena pravna oseba lastnik oziroma imetnik
drugih pravic na katerikoli nepremičnini, če je imela ta oseba oziroma njen
pravni prednik na dan 11. marca 1993 pravico uporabe na vsaj eni
nepremičnini v družbeni lastnini.
V roku, določenem v prejšnjem odstavku,
mora Sklad vložiti pri pristojnem zemljiškoknjižnem sodišču popolno zahtevo za
dostop do podatkov iz prejšnjega odstavka.
Pravni prednik v smislu tega zakona je
vsaka pravna oseba, katere univerzalni pravni naslednik v skladu z zakonom je
pravna oseba, za katero se pridobijo podatki po prejšnjem odstavku tega člena,
ob upoštevanju celotnega zaporedja univerzalnih pravnih naslednikov.
O dostopu do podatkov iz tega člena odloči
zemljiškoknjižni sodnik na podlagi obrazložene pisne zahteve sklada. Zahtevi
morajo biti priložene listine ali drugi dokazi o obstoju okoliščin, zaradi
katerih je dostop do podatkov dopusten.
15. člen
Vlada Republike Slovenije sprejme uredbo iz
10.a člena tega zakona najkasneje v šestih mesecih od uveljavitve tega zakona.
16. člen
Statut sklada je treba uskladiti s tem zakonom
najpozneje v 90 dneh po uveljavitvi tega zakona.
17. člen
Dosedanji direktor sklada in svet sklada
nadaljujeta z delom do izteka mandata, pri čemer se šteje, da svetu sklada
preneha mandat, ko poteče mandat večini članov sveta sklada, ki jih je imenoval
Državni zbor Republike Slovenije.
Z dnem uveljavitve tega zakona preneha
mandat članov nadzornega odbora sklada.
18. člen
Z dnem uveljavitve tega zakona prenehajo
veljati tretji in četrti odstavek 55. člena Zakona o javnih skladih (Uradni
list RS, št. 77/08) in peti odstavek 148. člena Zakona o ohranjanju narave
(Uradni list RS, št. 96/04 – uradno prečiščeno besedilo in 61/06 – ZDru-1).
19. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o ukrepih za uravnoteženje
javnih financ občin – ZUUJFO (Uradni list RS, št. 14/15)
vsebuje naslednjo končno določbo:
»IV. KONČNA DOLOČBA
31. člen
Ta zakon začne veljati petnajsti dan po objavi v Uradnem listu Republike Slovenije.«.

Zakon o gospodarjenju z gozdovi v lasti
Republike Slovenije – ZGGLRS (Uradni list RS, št. 9/16) vsebuje
naslednji končni določbi:
»51. člen
(odložitev in
podaljšanje uporabe določb)
(1) Določbe 19. do 29. člena, 34.,
35., 36., 46., 47. in 48. člena tega zakona se začnejo uporabljati
1. julija 2016.
(2) Do začetka uporabe določb 46., 47. in
48. člena tega zakona se uporabljajo določbe, ki so veljale do uveljavitve
tega zakona.
52. člen
(začetek
veljavnosti)
Ta zakon začne veljati naslednji dan po
objavi v Uradnem listu Republike Slovenije.«.

Zakon o zagotavljanju zemljišč za izvajanje
izobraževalnih ter raziskovalnih in razvojnih dejavnosti s področja kmetijstva
in gozdarstva – ZZIRDKG (Uradni list RS, št. 36/21)
vsebuje naslednjo končno določbo:
»16. člen
(začetek
veljavnosti)
Ta zakon začne veljati petnajsti dan po objavi v Uradnem listu Republike Slovenije.«.