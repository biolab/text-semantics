1. SPLOŠNE DOLOČBE
1. člen
(vsebina zakona)
Ta zakon ureja opravljanje plačilnih in drugih storitev za
neposredne in posredne uporabnike državnega in občinskih proračunov, Zavod za
zdravstveno zavarovanje Slovenije ter Zavod za pokojninsko in invalidsko
zavarovanje Slovenije (v nadaljnjem besedilu: proračunski uporabniki), register
proračunskih uporabnikov ter naloge in organizacijo Uprave Republike Slovenije
za javna plačila (v nadaljnjem besedilu: UJP).
1.a člen
(prenos predpisa Evropske unije)
S tem zakonom se v pravni red Republike Slovenije prenaša
Direktiva 2014/55/EU Evropskega parlamenta in Sveta z dne 16. aprila 2014
o izdajanju elektronskih računov pri javnem naročanju (UL L št. 133 z dne
6. 5. 2014, str. 1; v nadaljnjem besedilu: Direktiva 2014/55/EU).
1.b člen
(delna veljavnost zakona za naročnike, ki nimajo statusa
proračunskega uporabnika)
Ta zakon velja tudi za naročnike, ki nimajo statusa
proračunskega uporabnika, in sicer v delu, ki se nanaša na obveznost prejemanja
in obdelave elektronskih računov (v nadaljnjem besedilu: e-računi), izdanih v
skladu z evropskim standardom za izdajanje e-računov, na način in pod pogoji,
določenimi v 28.a členu tega zakona.
2. člen
(pomen izrazov)
Posamezni izrazi, uporabljeni v tem zakonu, pomenijo:
-       
»enotni zakladniški sistem« je sistem upravljanja z javnimi financami po
enotnih pravilih za državni proračun, občinske proračune in vse proračunske
uporabnike;
-       
»enotni zakladniški račun« (v nadaljnjem besedilu: EZR) je račun države
oziroma občine, odprt pri Banki Slovenije, ki ima vlogo skupnega
transakcijskega računa vseh subjektov, ki so vključeni v posamezni sistem EZR;
-       
»podračuni« so zakladniški podračuni upravljavcev sredstev sistema EZR
države ali občin in podračuni proračunskih uporabnikov, odprti pri UJP, ki so
vključeni v posamezni sistem EZR, ter imajo s statusnopravnega, obligacijskega,
davčnega, računovodskega vidika in z vidika predpisov o izvršbi in zavarovanju
enak status kot transakcijski računi po zakonu, ki ureja plačilne storitve in
sisteme;
-       
»posebni namenski transakcijski računi« so računi proračunskih
uporabnikov, odprti pri Banki Slovenije, na katerih se ločeno vodijo sredstva
za namene, določene z zakonom;
-       
»posebni računi z ničelnim stanjem« so računi proračunskih uporabnikov,
odprti pri bankah in hranilnicah, ki jih izbere ministrstvo, pristojno za
finance, in se uporabljajo izključno za dvig in polog gotovine in konec dneva
izkazujejo ničelno stanje;
-       
»upravljavec sredstev sistema EZR« je ministrstvo, pristojno za finance,
oziroma občinska uprava, ki upravlja denarna sredstva sistema EZR države
oziroma občine;
-       
»nadzornik javnofinančnih prihodkov« je proračunski uporabnik ali
nosilec javnih pooblastil, kadar nadzira javnofinančne prihodke;
-       
»skrbnik javnofinančnih prihodkov« je eden od nadzornikov javnofinančnih
prihodkov, ki evidentira in razrešuje tista plačila javnofinančnih prihodkov,
ki jim ni mogoče določiti nadzornika javnofinančnih prihodkov;
-       
»transakcijski račun«, »plačilna transakcija«, »plačilna storitev« in
»ponudnik plačilnih storitev« imajo enak pomen kot v zakonu, ki ureja plačilne
storitve in sisteme;
-       
»trgovalni račun« je račun, ki je namenjen za nakup, prodajo, preknjižbo
in hrambo ter druge oblike razpolaganja z nematerializiranimi vrednostnimi
papirji in drugimi finančnimi instrumenti in njihovega upravljanja na domačem
in tujih kapitalskih trgih, skladno z omejitvami in posebnimi pogoji, določenimi
s tem zakonom, ter posebnimi zakoni, ki urejajo ravnanje s finančnim
premoženjem in finančno poslovanje proračunskih uporabnikov;
-       
»račun« je skupni izraz za vse vrste računov, ki jih imajo proračunski
uporabniki odprte v skladu s predpisi, in za račune, ki jih imajo nadzorniki
javnofinančnih prihodkov, ki niso proračunski uporabniki, odprte za nadzor nad
plačili obveznih dajatev in drugih javnofinančnih prihodkov;
-       
»imetnik računa« je upravljavec sredstev sistema EZR ali proračun
Republike Slovenije ali proračunski uporabnik, ki sredstva računa vodi v svoji
poslovni knjigi;
-       
»sklep o izvršbi« je sklep o izvršbi in sklep o zavarovanju, izdan v
skladu z zakonom, ki ureja izvršbo in zavarovanje, in zakonom, ki ureja davčni
postopek;
-       
»e-račun« pomeni račun ali drugo enakovredno knjigovodsko listino, ki je
bila izdana, poslana in prejeta v strukturirani elektronski obliki, ki omogoča
samodejno in elektronsko obdelavo, skladno s tehničnimi in drugimi pogoji,
določenimi s posebnimi predpisi in standardi, ki enakovredno zamenjuje račun v
papirni obliki;
-       
»sintaksa« ima enak pomen kot v Direktivi 2014/55/EU;
-       
»evropski standard« je standard za izdajanje e-računov, ki ga pripravi
evropska organizacija za standardizacijo in je javno objavljen na način in pod
pogoji, določenimi v Direktivi 2014/55/EU;
-       
»naročnik« je naročnik, kot ga opredeljujejo zakoni, ki urejajo javno
naročanje, ali koncedent, kot ga opredeljuje zakon, ki ureja podeljevanje
koncesij, ali javni partner, kot ga opredeljuje zakon, ki ureja javno-zasebno
partnerstvo;
-       
»gospodarski subjekt« je gospodarski subjekt, kot ga opredeljujejo
zakoni, ki urejajo javno naročanje, ali koncesionar, kot ga opredeljuje zakon,
ki ureja podeljevanje koncesij, ali zasebni partner, kot ga opredeljuje zakon,
ki ureja javno- zasebno partnerstvo;
-       
»pogodba« je pogodba ali okvirni sporazum o izvedbi javnega naročila,
kot jo opredeljujejo zakoni, ki urejajo javno naročanje, ali koncesijska
pogodba, kot jo opredeljuje zakon, ki ureja podeljevanje koncesij, ali pogodba
o javno-zasebnem partnerstvu, kot jo opredeljuje zakon, ki ureja javno-zasebno
partnerstvo. Za pogodbo se šteje tudi naročilnica ali drug akt, ki je podlaga
za izstavitev oziroma prejem e-računa;
-       
»poslovni subjekt« ima enak pomen kot v zakonu, ki ureja Poslovni register
Slovenije;
-       
»zunanji ponudnik« je poslovni subjekt ali institucija, ki nima statusa
proračunskega uporabnika in je v sistem spletnih plačil UJP vključena kot
ponudnik spletnih elektronskih storitev prek enotne kontaktne točke, ki jo je
vzpostavilo ministrstvo, pristojno za javno upravo (v nadaljnjem besedilu:
enotna kontaktna točka).
3. člen
(ponudnik plačilnih storitev za proračunske uporabnike)
Plačilne storitve za proračunske uporabnike opravlja UJP kot
organ v sestavi ministrstva, pristojnega za finance, razen če ta ali drug zakon
določa, da posamezne plačilne storitve za proračunske uporabnike v državi ali
tujini opravlja drug ponudnik plačilnih storitev.
2. NALOGE, NAČELA DELOVANJA IN ORGANIZACIJA UJP
2.1. Naloge UJP
4. člen
(naloge UJP)
(1) UJP opravlja naslednje naloge:
1.     
vodi register proračunskih uporabnikov;
2.     
vodi račune proračunskih uporabnikov, ki so vključeni v sistem EZR, kot
ga določa zakon, ki ureja javne finance, in so odprti kot podračuni EZR države
oziroma občin;
3.     
sprejema plačilna navodila v breme računov proračunskih uporabnikov, ki
poslujejo v okviru enotnega zakladniškega sistema, in drugih oseb oziroma
nadzornikov javnofinančnih prihodkov, določenih s posebnimi predpisi,
zagotavlja nadzor nad temi navodili in jih izvaja;
4.     
za proračunske uporabnike opravlja naloge ponudnika plačilnih storitev v
skladu s tem zakonom in zakonom, ki ureja plačilne storitve in sisteme;
5.     
opravlja izvršbe v breme podračunov proračunskih uporabnikov na podlagi
izvršljivih sklepov o izvršbi, ki jih izdajo pristojna sodišča in davčni
organi, ter vodi evidenco o stanju izvršb;
6.     
unovčuje menice v breme podračunov proračunskih uporabnikov in vodi
evidenco o unovčenih menicah;
7.     
unovčuje druge instrumente za zavarovanje plačil po posebnih predpisih;
8.     
zbira podatke o izdanih menicah proračunskih uporabnikov, ki jih morajo
proračunski uporabniki priglasiti UJP;
9.     
za proračunske uporabnike, proračune in upravljavce sredstev sistema EZR
ter nosilce javnih pooblastil pripravlja in pošilja obvestila o plačilnih
transakcijah in stanju sredstev na računu ter druge informacije, določene z
zakonom ali predpisi ministra, pristojnega za finance;
10.  
upravljavcem sredstev sistema EZR zagotavlja podatke o stanju sredstev
in prometu na podračunih v okviru EZR posameznega upravljavca zaradi upravljanja
denarnih sredstev;
11.  
za proračunske uporabnike ter pristojne organe in organizacije zbira in
pošilja podatke o plačilnih transakcijah za statistične, davčne in analitične
namene skladno z zakonom ali predpisi ministra, pristojnega za finance;
12.  
zagotavlja podatke in informacije o javnofinančnih vplačilih v državni
in občinske proračune, na račune Zavoda za zdravstveno zavarovanje Slovenije,
Zavoda za pokojninsko in invalidsko zavarovanje Slovenije ter račune oseb, ki
morajo po predpisih o enotnem zakladniškem sistemu poslovati prek UJP, ter
izplačilih iz teh proračunov in z računov na način in v rokih, ki jih predpiše
minister ali ministrica (v nadaljnjem besedilu: minister), pristojen za
finance;
13.  
prevzema in posreduje podatke o odprtih terjatvah in obveznostih
nadzornikov javnofinančnih prihodkov;
14.  
zagotavlja podatke o plačilih in vračilih obveznih dajatev in drugih
javnofinančnih prihodkov, ki jih davčni, carinski in drugi pristojni organi
pobirajo oziroma izterjujejo, ter usklajuje podatke s pristojnimi organi na
ravni države in občin;
15.  
razporeja javnofinančne prihodke na račune prejemnikov javnofinančnih
prihodkov;
16.  
opravlja naloge v zvezi z izdajo, naročanjem tiskanja, prodajo,
distribucijo in uničenjem tobačnih znamk;
17.  
opravlja naloge enotne vstopne in izstopne točke, prek katere
proračunski uporabniki prejemajo in pošiljajo e-račune in priložene dokumente v
elektronski obliki;
18.  
lahko opravlja naloge plačilnega agenta za izplačila obveznosti iz
naslova nematerializiranih vrednostnih papirjev, ki jih izdaja Republika
Slovenija;
19.  
nudi podporo za izvajanje spletnih plačil za storitve proračunskih
uporabnikov in zunanjih ponudnikov;
20.  
zbira podatke o računih, ki jih imajo proračunski uporabniki skladno s
tem zakonom lahko odprte izven sistema EZR v državi ali tujini, in o stanjih na
teh računih;
21.  
zbira podatke o transakcijah, izvršenih prek posebnih računov z ničelnim
stanjem in prek računov, ki jih ima Republika Slovenija odprte za namen
upravljanja sredstev varnostnih rezerv;
22.  
opravlja storitve po posebnih dogovorih, sporazumih in protokolih;
23.  
opravlja druge naloge, določene z zakonom ali predpisi, izdanimi na
podlagi zakona.
(2) Minister, pristojen za finance, predpiše postopke, pogoje
in posebne zahteve, povezane z opravljanjem nalog iz prejšnjega odstavka.
5. člen
(opravljanje nujnih nalog v času stavke)
Zaradi nemotenega in neprekinjenega opravljanja plačilnih in
drugih storitev, izvrševanja državnega in občinskih proračunov, delovanja
sistema EZR, stabilnosti finančnega poslovanja Republike Slovenije in
izpolnjevanja mednarodnih obveznosti mora UJP tudi v času stavke zagotoviti
opravljanje nujnih nalog iz svoje pristojnosti. Zaradi tega je pravica do
stavke javnih uslužbencev oziroma javnih uslužbenk UJP (v nadaljnjem
besedilu: javni uslužbenci UJP) omejena. Javni uslužbenci UJP morajo med stavko
opravljati naslednje nujne naloge:
-       
vodenje in posodabljanje podatkov o proračunskih uporabnikih,
proračunih, upravljavcih sredstev sistema EZR, nadzornikih javnofinančnih
prihodkov in računih ter opravljanje nalog v upravnem postopku in drugih nalog
v zvezi z vodenjem registra proračunskih uporabnikov, če bi njihova opustitev
pomenila zamudo nepodaljšljivega roka za UJP ali stranko v postopku ali
ogrozila izvrševanje državnega in občinskih proračunov ter delovanje sistema EZR;
-       
vodenje računov proračunskih uporabnikov, opravljanje plačilnih storitev
ter zagotavljanje podatkov o plačilnih transakcijah in stanju sredstev na
računih in drugih predpisanih informacijah za proračunske uporabnike,
proračune, upravljavce sredstev sistema EZR in prejemnike javnofinančnih
prihodkov;
-       
opravljanje izvršb v breme podračunov proračunskih uporabnikov na
podlagi sklepov o izvršbi ter unovčenje menic in drugih instrumentov za
zavarovanje plačil;
-       
razporejanje javnofinančnih prihodkov na račune prejemnikov
javnofinančnih prihodkov;
-       
opravljanje nalog plačilnega agenta za izplačila obveznosti iz naslova
nematerializiranih vrednostnih papirjev, ki jih izdaja Republika Slovenija;
-       
nudenje podpore za izvajanje spletnih plačil za storitve proračunskih
uporabnikov in zunanjih ponudnikov;
-       
zagotavljanje neprekinjenega delovanja informacijskih sistemov UJP.
2.2. Načela delovanja UJP
6. člen
(načelo zaščite javnofinančnih sredstev)
UJP opravlja svoje naloge tako, da je zagotovljena varnost
plačil oziroma javnofinančnih tokov v plačilnih sistemih in varovan interes
imetnikov računov.
7. člen
(načelo neprekinjenega delovanja in kakovosti storitev)
(1) UJP mora ves čas zagotavljati in izpopolnjevati zanesljiv
in celovit sistem upravljanja podatkov in dokumentov, ki jih obdeluje pri
opravljanju nalog po tem zakonu, ter sistem notranjih kontrol zaradi:
-       
opravljanja nalog in delovanja v skladu z načeli in standardi,
določenimi s tem zakonom in drugimi predpisi,
-       
zagotavljanja organizacijskih, kadrovskih, tehničnih in drugih pogojev
za varno in zanesljivo poslovanje,
-       
zagotavljanja neprekinjenega delovanja informacijskega sistema za
opravljanje plačilnih in drugih storitev ter delovanje sistema EZR,
-       
ugotavljanja, ocenjevanja, obvladovanja in spremljanja tveganj, ki jim
je ali bi jim bil lahko izpostavljen UJP, in poročanja o njih ter
-       
izpopolnjevanja in merjenja sistema kakovosti storitev.
(2) Zaradi posebnega pomena neprekinjenega in varnega
opravljanja plačilnih in drugih storitev, izvrševanja državnega in občinskih
proračunov, delovanja sistema EZR in stabilnosti finančnega poslovanja
Republike Slovenije UJP zagotavlja in skrbi za upravljanje, vzdrževanje in
razvoj samostojne informacijsko-komunikacijske infrastrukture in posebnih
informacijskih sistemov, namenjenih za opravljanje nalog in storitev, določenih
v tem zakonu, pri čemer mora upoštevati tehnološke standarde, smernice in
skupno varnostno politiko ministrstva, pristojnega za upravljanje centralnega
informacijsko-komunikacijskega sistema državne uprave.
2.3. Organizacija UJP
8. člen
(organizacija UJP)
(1) UJP sestavljajo Urad UJP in območne enote UJP,
ustanovljene za posamezno območje.
(2) Sedež UJP je v Ljubljani.
(3) Območne enote UJP, njihovo območje in sedež določi Vlada
Republike Slovenije.
9. člen
(vodenje UJP)
(1) UJP vodi generalni direktor ali generalna direktorica (v
nadaljnjem besedilu: generalni direktor), ki vodi tudi Urad UJP.
(2) Generalni direktor poleg nalog predstojnika organa, ki so
opredeljene z zakoni in drugimi predpisi, določa splošne pogoje poslovanja UJP
v zvezi z izvajanjem pogodbenih obveznosti in opravljanjem posameznih plačilnih
in drugih storitev, pa tudi obliko in vsebino papirnih ali elektronskih
obrazcev, ki se uporabljajo pri vodenju registra proračunskih uporabnikov in
opravljanju plačilnih in drugih storitev UJP, če obrazci niso določeni s
predpisi ministra, pristojnega za finance.
3. REGISTER PRORAČUNSKIH UPORABNIKOV
10. člen
(register proračunskih uporabnikov)
(1) Register proračunskih uporabnikov je enotna
informatizirana zbirka podatkov, povezana s Poslovnim registrom Slovenije in
registrom transakcijskih računov.
(2) V registru proračunskih uporabnikov se vodijo in dnevno
posodabljajo podatki o proračunskih uporabnikih, proračunih, upravljavcih
sredstev sistema EZR, nadzornikih javnofinančnih prihodkov (v nadaljnjem
besedilu: enote registra) in računih ter drugi podatki, določeni s tem zakonom.
11. člen
(primarni register)
Za neposredne uporabnike državnega in občinskih proračunov,
proračune in upravljavce sredstev sistema EZR ter za proračunske uporabnike, ki
pridobijo pravno sposobnost neposredno na podlagi zakona ali drugega
ustanovitvenega akta, objavljenega v Uradnem listu Republike Slovenije, in se
ne registrirajo pri nobenem drugem registrskem organu, je register proračunskih
uporabnikov primarni register oziroma UJP registrski organ.
12. člen
(identifikacija enote registra)
(1) UJP enotam registra ob njihovem vpisu v register
proračunskih uporabnikov dodeli šifro proračunskega uporabnika, šifro
proračuna, šifre proračunov ustanoviteljev in šifro upravljavca sredstev
sistema EZR v skladu z merili in pogoji, ki jih za posamezno enoto registra
predpiše minister, pristojen za finance.
(2) UJP določi šifro neposrednega uporabnika državnega
proračuna po predhodnem soglasju ministrstva, pristojnega za finance.
(3) Šifre iz prvega in drugega odstavka tega člena enolično
opredelijo posamezno enoto registra in so enolična identifikacija enote
registra proračunskih uporabnikov.
(4) Po izbrisu enote registra iz registra proračunskih
uporabnikov se njene šifre ne smejo znova uporabiti.
(5) Ne glede na prvi odstavek tega člena UJP nadzorniku
javnofinančnih prihodkov, ki je nosilec javnih pooblastil in nima statusa
proračunskega uporabnika, dodeli evidenčno številko v registru proračunskih
uporabnikov.
13. člen
(namen registra proračunskih uporabnikov)
Na podlagi podatkov registra proračunskih uporabnikov se
zagotavljajo:
-       
identifikacija proračunskih uporabnikov, proračunov, upravljavcev
sredstev sistema EZR in nadzornikov javnofinančnih prihodkov;
-       
identifikacija vrste in namena računov ter njihovih imetnikov;
-       
vodenje podračunov v sistemu EZR ter opravljanje plačilnih in drugih
storitev za proračunske uporabnike;
-       
evidenca o računih proračunskih uporabnikov, ki so odprti izven sistema
EZR v državi ali tujini;
-       
povezava in izmenjava podatkov s Poslovnim registrom Slovenije in
registrom transakcijskih računov;
-       
obveščanje proračunskih uporabnikov oziroma imetnikov računov ter
-       
opravljanje drugih nalog, določenih s predpisi.
14. člen
(vsebina registra proračunskih uporabnikov)
(1) Register proračunskih uporabnikov vsebuje podatke o:
-       
proračunskih uporabnikih,
-       
proračunih,
-       
upravljavcih sredstev sistema EZR,
-       
nadzornikih in skrbnikih javnofinančnih prihodkov,
-       
računih ter
-       
podatke za obveščanje o plačilnih transakcijah in stanju na računih.
(2) Podatki o proračunskih uporabnikih so:
-       
identifikacija proračunskega uporabnika (šifra proračunskega uporabnika,
naziv, kratek naziv, naslov, pravnoorganizacijska oblika, matična številka,
davčna številka, status, nasledstvo, skupina po standardni klasifikaciji
institucionalnih sektorjev – SKIS in podatki za stike – elektronski naslov,
telefonska številka, številka telefaksa);
-       
vključenost v proračun (tip, skupina in podskupina proračunskega
uporabnika ter šifra proračuna, ki mu proračunski uporabnik pripada);
-       
dejavnost (šifra glavne dejavnosti po standardni klasifikaciji
dejavnosti – SKD);
-       
ustanovitelji (šifra, naziv in tip ustanovitelja);
-       
podatki o zastopnikih (osebno ime, naslov stalnega ali začasnega
prebivališča, enotna matična številka občana (v nadaljnjem besedilu: EMŠO),
datuma imenovanja in razrešitve, vrsta zastopnika);
-       
upravljanje likvidnosti (skupina za upravljanje likvidnosti in
pripadnost sistemu EZR);
-       
plačne skupine (oznaka plačne skupine);
-       
vpisi v register proračunskih uporabnikov (datumi ustanovitve ter
vključitve in izključitve);
-       
obveznost za poročanje na podlagi zakona, ki ureja javne finance, ali
drugega posebnega zakona (oznaka DA ali NE za posamezno vrsto poročila).
(3) Podatki o proračunih so:
-       
identifikacija proračuna (šifra za izvrševanje državnega in občinskih
proračunov, naziv in kratek naziv);
-       
šifre proračunov ustanoviteljev (šifre in nazivi);
-       
upravljavec (šifra in naziv);
-       
vpisi v register proračunskih uporabnikov (datuma vključitve in
izključitve).
(4) Podatki o upravljavcih sredstev sistema EZR so:
-       
identifikacija upravljavca sredstev sistema EZR (šifra za upravljanje
likvidnosti sistemov EZR, naziv in kratek naziv);
-       
upravljavec (šifra in naziv);
-       
podatki o zastopnikih (osebno ime, naslov stalnega ali začasnega
prebivališča, EMŠO, datuma imenovanja in razrešitve, vrsta zastopnika);
-       
vpisi v register proračunskih uporabnikov (datumi vključitve in
izključitve ter zadnje spremembe);
-       
podatki za povezave z drugimi podatkovnimi zbirkami (matična številka,
davčna številka in šifra SKIS).
(5) Podatki o nadzornikih oziroma skrbnikih javnofinančnih
prihodkov so:
-       
identifikacija nadzornika oziroma skrbnika javnofinančnih prihodkov
(šifra nadzornika oziroma skrbnika, naziv, kratek naziv, naslov,
pravnoorganizacijska oblika, tip, matična številka, davčna številka, status in
podatki za stike – elektronski naslov, telefonska številka, številka
telefaksa).
(6) Podatki o računih so:
-       
tip računa;
-       
številka računa;
-       
številka računa za plačilo stroškov plačilnih storitev;
-       
številka računa za pripis obresti;
-       
popoln oziroma dolg naziv računa;
-       
kratek naziv računa;
-       
valute računa;
-       
vrsta računa po zahtevah registra transakcijskih računov;
-       
imetnik računa;
-       
souporaba računa;
-       
identifikacijski podatki o osebah, pooblaščenih za razpolaganje s sredstvi
na računu in podpisovanje plačilnih navodil (osebno ime, lastnoročni podpis,
način podpisovanja, omejitve razpolaganja);
-       
nadzorniki javnofinančnih prihodkov;
-       
skrbnik javnofinančnih prihodkov;
-       
aktivnost;
-       
oznaka za objavo v registru transakcijskih računov;
-       
datum odprtja računa;
-       
datum zadnje spremembe;
-       
oznaka opravljenega prenosa v register transakcijskih računov;
-       
datum zaprtja računa;
-       
pravni naslednik računa;
-       
šifra proračunskega uporabnika računovodje, ki vodi računovodstvo
imetnika;
-       
šifra proračunskega uporabnika končnega prejemnika sredstev in
-       
šifra SKIS.
(7) Podatki za obveščanje o plačilnih transakcijah in stanju
na računih so:
-       
imena prejemnikov oziroma prejemnic obvestil (v nadaljnjem besedilu:
prejemnik obvestil);
-       
naslovi prejemnikov obvestil;
-       
način dostave obvestil in
-       
vrsta obvestila.
(8) Minister, pristojen za finance, podrobneje predpiše
merila za pridobitev in prenehanje statusa proračunskega uporabnika, način
vodenja registra proračunskih uporabnikov ter podrobnejšo razčlenitev podatkov
iz prvega do sedmega odstavka tega člena.
15. člen
(uporaba zakona, ki ureja splošni upravni postopek)
V postopku vključitve proračunskega uporabnika v register
proračunskih uporabnikov in izključitve proračunskega uporabnika iz njega se
uporablja zakon, ki ureja splošni upravni postopek, razen če je s tem zakonom
določeno drugače.
16. člen
(vključitev v register proračunskih uporabnikov)
(1) Uporabnik javnofinančnih sredstev, ki izpolnjuje
predpisane pogoje za pridobitev statusa proračunskega uporabnika, ali njegov
ustanovitelj mora prijavo za vpis v register proračunskih uporabnikov vložiti
najpozneje v petih delovnih dneh od ustanovitve, spremembe pravnoorganizacijske
oblike ali virov financiranja oziroma od vpisa v primarni register.
(2) Upravljavec sredstev sistema EZR občine, ki deluje kot
del občinske uprave, mora za vpis v register proračunskih uporabnikov vložiti
vlogo najpozneje v petih delovnih dneh od ustanovitve občine.
(3) UJP izvede postopek vključitve v register proračunskih
uporabnikov na podlagi popolne prijave. Ob nepopolni prijavi UJP pozove
predlagatelja, naj v petih delovnih dneh dopolni prijavo.
(4) Če uporabnik javnofinančnih sredstev ne vloži prijave za
vključitev v register proračunskih uporabnikov ali ne dopolni prijave v roku iz
prejšnjega odstavka, UJP uvede postopek po uradni dolžnosti na podlagi
dokumentov, ki so objavljeni v Uradnem listu Republike Slovenije, in
dokumentov, ki jih pridobi iz Poslovnega registra Slovenije, iz katerih je
razvidna ustanovitev, sprememba pravnoorganizacijske oblike, dejavnosti, virov
financiranja, ustanoviteljev, zastopnikov ali druga statusna sprememba, ki je
pomembna za ugotovitev statusa proračunskega uporabnika in vpis podatkov v
register proračunskih uporabnikov.
(5) Če so izpolnjeni predpisani pogoji za pridobitev statusa
proračunskega uporabnika, UJP izda odločbo o vključitvi v register proračunskih
uporabnikov, enoti registra dodeli šifro proračunskega uporabnika in vpiše vse
podatke, določene s tem zakonom in predpisom ministra, pristojnega za finance.
(6) Če predlagatelj ne izpolnjuje pogojev za vpis v register
proračunskih uporabnikov, UJP izda odločbo o zavrnitvi vpisa.
(7) Zoper odločbo iz petega in šestega odstavka tega člena je
dovoljena pritožba, ki se vloži pri UJP v 15 dneh od vročitve odločbe. O
pritožbi odloča ministrstvo, pristojno za finance.
17. člen
(vpis sprememb podatkov)
(1) Proračunski uporabniki, proračuni in upravljavci sredstev
sistema EZR morajo vsako spremembo podatkov, ki se vodijo v registru
proračunskih uporabnikov, prijaviti UJP v petih delovnih dneh po nastanku
spremembe.
(2) Za enote registra proračunskih uporabnikov iz prejšnjega
odstavka, ki opustijo dolžnost iz prejšnjega odstavka, vpiše UJP spremembe
podatkov v register proračunskih uporabnikov po uradni dolžnosti na podlagi
podatkov, pridobljenih iz drugih javnih registrov in evidenc. Če vpis sprememb
podatkov ni mogoč po uradni dolžnosti ali na podlagi podatkov iz drugih
registrov, UJP pozove enoto registra iz prejšnjega odstavka, naj v petih
delovnih dneh predloži zahtevane podatke oziroma dokumente.
(3) UJP o vpisu sprememb podatkov izda obvestilo in ga pošlje
enoti registra, na katero se sprememba nanaša.
(4) UJP vodi register proračunskih uporabnikov tako, da je
zagotovljeno trajno spremljanje vseh vpisov v register proračunskih uporabnikov
(zgodovina podatkov).
18. člen
(izključitev iz registra proračunskih uporabnikov)
(1) UJP izvede postopek izključitve iz registra proračunskih
uporabnikov na podlagi vloge za izključitev proračunskega uporabnika oziroma
njegovega ustanovitelja ali pravnega naslednika.
(2) Pravna oseba, ki ima pravni interes za prenehanje statusa
proračunskega uporabnika, mora najpozneje v petih delovnih dneh od začetka
veljavnosti akta o statusnem preoblikovanju oziroma akta o izbrisu iz
primarnega registra o tem obvestiti UJP ter predložiti zahtevano dokumentacijo
za izključitev iz registra proračunskih uporabnikov. UJP izvede postopek
izključitve iz registra proračunskih uporabnikov na podlagi popolne vloge za
izključitev. Ob nepopolni vlogi za izključitev UJP pozove predlagatelja, naj jo
v petih delovnih dneh dopolni.
(3) Če zavezanec iz prvega odstavka tega člena ne vloži vloge
za izključitev iz registra proračunskih uporabnikov ali če predlagatelj ne
dopolni vloge za izključitev v roku iz prejšnjega odstavka, UJP uvede postopek
izključitve iz registra po uradni dolžnosti na podlagi dokumentov, ki so
objavljeni v Uradnem listu Republike Slovenije, ter dokumentov, ki jih pridobi
iz Poslovnega registra Slovenije, iz katerih je razvidna odločitev ustanoviteljev
o prenehanju proračunskega uporabnika ali sprememba pravnoorganizacijske
oblike, dejavnosti, virov financiranja, ustanoviteljev, zastopnikov ali druga
statusna sprememba, ki je pomembna za prenehanje statusa proračunskega
uporabnika in vpis podatkov v register proračunskih uporabnikov.
(4) Upravljavec sredstev sistema EZR občine, ki deluje kot
del občinske uprave, mora za izbris iz registra proračunskih uporabnikov
vložiti vlogo najpozneje v petih delovnih dneh po ukinitvi občine oziroma njeni
vključitvi v EZR države.
(5) UJP ob upoštevanju meril, določenih v zakonu, ki ureja
javne finance, in predpisih ministra, pristojnega za finance, izda odločbo o
zavrnitvi vloge za izključitev ali odločbo o izključitvi proračunskega
uporabnika iz registra proračunskih uporabnikov.
Zoper to odločbo je dovoljena pritožba, ki se vloži pri UJP v
15 dneh od vročitve odločbe. O pritožbi odloča ministrstvo, pristojno za
finance.
(6) UJP pred izključitvijo proračunskega uporabnika iz
registra preveri njegove račune, ki jih vodi v skladu s tem zakonom, in ga
pozove, naj v 15 dneh od dneva prejema poziva UJP zapre vse račune, ki jih ima
pred izključitvijo še odprte. Če proračunski uporabnik ne zapre računov v roku
iz prejšnjega stavka, UJP zapre račune po uradni dolžnosti in denarna sredstva
prenese na račun, namenjen za izvrševanje državnega oziroma občinskega
proračuna, v katerega so bili vključeni računi proračunskega uporabnika.
19. člen
(prevzem podatkov)
(1) UJP dnevno prevzema od upravljavca Poslovnega registra
Slovenije in registra transakcijskih računov podatke, potrebne za vzdrževanje
registra proračunskih uporabnikov in opravljanje nalog s svojega delovnega
področja.
(2) UJP je podatke in informacije, ki jih potrebuje za
vodenje registra proračunskih uporabnikov, upravičen dobivati brezplačno.
20. člen
(uporaba podatkov registra proračunskih uporabnikov)
(1) Državni organi in upravljavci javnih zbirk podatkov, ki
se povezujejo z registrom proračunskih uporabnikov zaradi vodenja svojih zbirk
podatkov, prevzemajo podatke iz 14. člena tega zakona v obsegu, ki ga
potrebujejo za vodenje svojih registrov.
(2) Organi in upravljavci iz prejšnjega odstavka ter
pooblaščeni izvajalci statističnih raziskovanj so upravičeni do brezplačnega
dostopa do registra proračunskih uporabnikov in uporabe podatkov iz njega.
(3) UJP se lahko dogovori o načinu izmenjave podatkov s
posameznimi prosilci oziroma prosilkami, ki so upravičeni do podatkov iz
registra proračunskih uporabnikov.
21. člen
(dostop do podatkov registra proračunskih uporabnikov)
UJP zagotavlja dostop do podatkov posameznega proračunskega
uporabnika v registru proračunskih uporabnikov.
22. člen
(hramba dokumentacije registra proračunskih uporabnikov)
(1) Dokumentacija registra proračunskih uporabnikov vsebuje
prijave, odločbe, obvestila in druge listine, ki so pomembni za vodenje in
vzdrževanje registra proračunskih uporabnikov.
(2) UJP trajno hrani vso dokumentacijo, ki je podlaga za
pridobitev ali prenehanje statusa proračunskega uporabnika, oziroma
dokumentacijo, na podlagi katere se odloča o vključitvi v register proračunskih
uporabnikov ali izključitvi iz njega.
4. RAČUNI IN PLAČILNE STORITVE
23. člen
(vrste računov)
(1) UJP za izvajanje in evidentiranje javnofinančnih tokov,
kot jih opredeljuje zakon, ki ureja javne finance, ter za opravljanje plačilnih
storitev za proračunske uporabnike vodi naslednje račune:
-       
zakladniške podračune upravljavcev sredstev sistema EZR države in EZR
občin, ki so namenjeni za upravljanje denarnih sredstev posameznega sistema
EZR,
-       
podračune javnofinančnih prihodkov, na katere se plačujejo obvezne
dajatve in drugi javnofinančni prihodki,
-       
podračune proračunskih uporabnikov, ki so namenjeni za opravljanje
plačilnih storitev za proračunske uporabnike,
-       
druge račune, določene z drugimi predpisi.
(2) Sredstva na zakladniškem podračunu upravljavcev sredstev
sistema EZR države in EZR občin, podračunu javnofinančnih prihodkov, posebnem
namenskem transakcijskem računu in posebnem računu z ničelnim stanjem se ne
smejo zarubiti za poplačilo upnikov v izvršilnem postopku ali za poplačilo
terjatev upnikov iz naslova menic, izvršnic in drugih instrumentov za
zavarovanje plačil.
(3) UJP vodi evidenčne račune za račune, odprte izven sistema
EZR v državi in tujini, ki so lahko odprti skladno s tem zakonom.
(4) Posebni namenski transakcijski račun se lahko ob soglasju
ministra, pristojnega za finance, odpre pri Banki Slovenije za:
-       
sredstva donacij, če donator zahteva ločeno vodenje sredstev,
-       
sredstva Evropske unije, namenjena za izvedbo določenega programa
oziroma projekta, če je ločeno vodenje sredstev določeno v predpisih Evropske
unije,
-       
tuja gotovinska sredstva, zasežena na podlagi zakona, če je gotovina v
tujih valutah, v katerih se ne vodi EZR,
-       
sredstva sukcesije in druga sredstva nasledstva,
-       
tuje valute, v katerih se ne vodi EZR,
-       
upravljanje denarnih sredstev sistema EZR države,
-       
potrebe poravnave poslov iz naslova nematerializiranih vrednostnih
papirjev, katerih izdajatelj je Republika Slovenija.
(5) Banke in hranilnice, ki vodijo posebne račune z ničelnim
stanjem na podlagi krovne pogodbe, sklenjene z ministrstvom, pristojnim za
finance, morajo UJP brezplačno sporočati podatke o plačilih, opravljenih v
breme in dobro teh računov, ter o stanju sredstev na njih na način in v rokih,
določenih s predpisi ministra, pristojnega za finance.
(6) Ministrstvo, pristojno za finance, in Banka Slovenije se
s pogodbo ali drugim pravnim aktom dogovorita o načinu izmenjave podatkov med
UJP in Banko Slovenije v zvezi z vodenjem EZR države in občin ter posebnih
namenskih transakcijskih računov, odprtih pri Banki Slovenije, in opravljanjem
plačilnih storitev prek teh računov.
(7) Minister, pristojen za finance, za proračunske uporabnike
in ponudnike plačilnih storitev, razen Banke Slovenije, podrobneje predpiše:
-       
postopke in način vodenja računov proračunskih uporabnikov pri UJP,
-       
način opravljanja plačilnih storitev UJP,
-       
način obveščanja o plačilnih transakcijah, izvršenih v dobro ali breme
računov proračunskih uporabnikov, in vrste podatkov, ki jih morajo ponudniki
plačilnih storitev sporočati UJP,
-       
način plačevanja in razporejanja obveznih dajatev in drugih
javnofinančnih prihodkov na račune proračunskih uporabnikov in nadzornikov
javnofinančnih prihodkov,
-       
obvezne podatke na plačilnem navodilu za plačilo obveznih dajatev in
drugih javnofinančnih prihodkov ter obliko in način sporočanja teh podatkov UJP
in davčnemu organu v skladu s tem zakonom in zakonom, ki ureja davčni postopek,
-       
vsebino, obliko, način in roke sporočanja drugih podatkov o plačilnih
transakcijah za proračunske, davčne, statistične, analitične in druge namene,
določene z zakonom, ki ureja javne finance, ali zakonom, ki ureja davčni
postopek, ali drugim zakonom.
24. člen
(obveznost preverjanja podatkov na plačilnem nalogu pri
plačilu obveznih dajatev in drugih javnofinančnih prihodkov)
(1) Za pravilno prepoznavanje plačnika, vrste obvezne dajatve
ali javnofinančnega prihodka ter nadzornika javnofinančnih prihodkov morajo
biti pri plačilu obveznih dajatev in drugih javnofinančnih prihodkov na
plačilnem nalogu navedeni aktiven podračun javnofinančnega prihodka, objavljen
v registru transakcijskih računov, referenca odobritve in drugi podatki,
določeni s pravilnikom ministra, pristojnega za finance.
(2) Ponudniki plačilnih storitev, razen Banke Slovenije,
morajo zavrniti plačilni nalog, na katerem je plačnik navedel neobstoječi ali
ukinjeni podračun javnofinančnih prihodkov ali referenco, ki ni v skladu s
pravilnikom ministra, pristojnega za finance.
25. člen
(obveznost priglasitve izdane menice)
(1) Proračunski uporabniki, ki jim zakon dovoljuje izdajo
menice, morajo UJP v osmih dneh po izdaji menice poslati naslednje podatke:
-       
naziv, naslov in šifro proračunskega uporabnika, izdajatelja menice,
-       
status proračunskega uporabnika pri izdaji menice (dolžnik, porok),
-       
podatke o meničnem upniku (ime, sedež, naslov, matična in davčna
številka),
-       
vrsto menice,
-       
zaporedno številko izdane menice,
-       
datum izdaje menice,
-       
kraj izdaje menice,
-       
menični znesek in valuto,
-       
višino osnovnega zavarovanja obveznosti,
-       
datum dospelosti ali zapadlosti,
-       
podatke o pogojih in omejitvah v zvezi z unovčenjem menice (menične
izjave in klavzule).
(2) Minister, pristojen za finance, podrobneje predpiše način
priglasitve izdane menice.
26. člen
(obveznost zaprtja računov)
Pravna oseba, ki je pridobila status proračunskega uporabnika
in je predhodno poslovala prek enega ali več računov pri drugih ponudnikih
plačilnih storitev, mora v 30 dneh po dokončnosti odločbe o vključitvi v
register proračunskih uporabnikov zapreti vse račune pri drugih ponudnikih
plačilnih storitev.
27. člen
(prepoved odpiranja računov in uporabe plačilnih storitev
izven sistema EZR)
(1) Proračunski uporabnik ne sme odpirati računov pri drugih
ponudnikih plačilnih storitev in uporabljati plačilnih storitev izven sistema
EZR, razen če ta zakon določa drugače.
(2) Ponudniki plačilnih storitev, razen Banke Slovenije,
morajo zavrniti zahtevek za odprtje računa ali naročilo plačilnih storitev, ki
je v nasprotju s prepovedjo iz prejšnjega odstavka.
(3) Ne glede na prvi in drugi odstavek tega člena lahko:
-       
proračunski uporabnik pri izbranih bankah in hranilnicah odpre in
uporablja posebne račune z ničelnim stanjem izključno za dvig ali polog domače
in tuje gotovine na način, ki ga predpiše minister, pristojen za finance;
-       
diplomatska predstavništva in konzulati Republike Slovenije (v
nadaljnjem besedilu: DPK) odpirajo račune pri bankah v državi, kjer ima DPK
sedež, če predhodno pridobijo soglasje ministrstva, pristojnega za zunanje
zadeve. Ministrstvo, pristojno za zunanje zadeve, mora o odprtju teh računov
obvestiti UJP, ki vzpostavi evidenčne račune. DPK ali ministrstvo, pristojno za
zunanje zadeve, mora UJP brezplačno sporočati podatke o stanju sredstev na njih
v obsegu in na način, ki ju predpiše minister, pristojen za finance;
-       
obrambni atašeji, obrambni predstavniki pri mednarodnih organizacijah in
drugi uslužbenci Republike Slovenije na obrambnem področju, izenačeni z
diplomati v sprejemnih državah oziroma pri mednarodnih organizacijah, vojaška
predstavništva v tujini ter slovenski kontingenti na mednarodnih operacijah in
misijah odpirajo račune pri bankah v državi, kjer delujejo, če predhodno
pridobijo soglasje ministrstva, pristojnega za obrambo. Ministrstvo, pristojno
za obrambo, mora o odprtju teh računov obvestiti UJP, ki vzpostavi evidenčne
račune. Ministrstvo, pristojno za obrambo, mora UJP brezplačno sporočati
podatke o stanju sredstev na njih v obsegu in na način, ki ju predpiše
minister, pristojen za finance;
-       
za namen upravljanja sredstev varnostnih rezerv Republika Slovenija
odpre račun pri banki, s katerim upravlja Slovenska izvozna in razvojna banka
(v nadaljnjem besedilu: SID banka) skladno z zakonom, ki ureja zavarovanje in
financiranje mednarodnih gospodarskih poslov, in zakonom, ki ureja pooblastilo
SID banke. SID banka mora o odprtju tega računa obvestiti UJP, ki vzpostavi
evidenčni račun. Banka, ki za Republiko Slovenijo oziroma SID banko vodi
navedeni račun, mora UJP brezplačno sporočati podatke o plačilih, opravljenih v
breme in dobro tega računa, ter o stanju sredstev na tem računu na način, ki ga
predpiše minister, pristojen za finance;
-       
proračunski uporabniki odpirajo trgovalne račune pri ponudnikih
investicijskih storitev v skladu s predpisi, ki urejajo trg finančnih
instrumentov, ter za namene, določene v tem zakonu in v zakonu, ki ureja javne
finance, ali v drugem posebnem zakonu, ki za proračunske uporabnike določa
pogoje upravljanja finančnega premoženja. Ponudniki investicijskih storitev, ki
za proračunske uporabnike vodijo trgovalne račune, in proračunski uporabniki,
ki odpirajo trgovalne račune v tujini, morajo obvestiti UJP o odprtju
trgovalnih računov in mu brezplačno sporočati podatke o stanju sredstev na njih
v obsegu in na način, ki ju predpiše minister, pristojen za finance.
28. člen
(izmenjava e-računov in priloženih dokumentov v elektronski
obliki prek enotne vstopne in izstopne točke)
(1) Za izmenjavo e-računov in priloženih dokumentov v
elektronski obliki, ki jih izdajajo ali prejemajo proračunski uporabniki, je
UJP enotna vstopna oziroma izstopna točka.
(2) E-račune morajo proračunski uporabniki pošiljati in
prejemati le prek UJP.
(3) Proračunski uporabniki morajo prejemati račune in
priložene dokumente, ki jih izdajo subjekti iz četrtega odstavka tega člena,
izključno v elektronski obliki.
(4) Pravne in fizične osebe, ki za proračunske uporabnike
dobavljajo blago, izvajajo storitev ali gradnjo, morajo proračunskim
uporabnikom pošiljati e-račune le prek spletnega programa UJP ali zainteresiranih
ponudnikov plačilnih storitev in ponudnikov procesne obdelave podatkov (v
nadaljnjem besedilu: udeleženci sistema izmenjave e-računov), ki imajo z UJP
sklenjeno pogodbo o izmenjavi e-računov. UJP na svoji spletni strani objavi
seznam udeležencev sistema izmenjave e-računov, s katerimi ima sklenjene
pogodbe.
(5) Določbe prvega do četrtega odstavka tega člena se ne
uporabljajo za račune, zahtevke za plačilo, račune za nadomestilo, poročila,
obračunske liste, dobropise, bremepise in druge spremljajoče obračunske
dokumente, ki jih Zavodu za zdravstveno zavarovanje Slovenije in
zavarovalnicam, ki opravljajo dopolnilno zdravstveno zavarovanje, pošiljajo
bolnišnice, zdravstveni domovi, lekarne, zasebniki, v delu, ki se nanaša na
izvajanje koncesijske pogodbe, zdravilišča, dobavitelji medicinskih pripomočkov
in drugi izvajalci zdravstvenih storitev, ki opravljajo storitve v breme
obveznega in dopolnilnega zdravstvenega zavarovanja.
(6) UJP lahko zagotavlja storitve hrambe e-računov za
proračunske uporabnike v skladu z zakonom in podzakonskimi predpisi, ki urejajo
varstvo dokumentarnega in arhivskega gradiva. Obseg teh storitev ter medsebojne
pravice in obveznosti UJP in uporabnika storitev se uredijo s pogodbo.
(7) Minister, pristojen za finance, podrobneje predpiše način
izmenjave e-računov proračunskih uporabnikov prek UJP.
28.a člen
(obveznost prejemanja in obdelave e-računov, izdanih v
skladu z evropskim standardom)
(1) Proračunski uporabniki in drugi naročniki morajo
prejemati in obdelovati e-račune domačih ali tujih gospodarskih subjektov,
izdanih na podlagi pogodb, če so e-računi skladni z evropskim standardom za
izdajanje e-računov in katero koli od sintaks s seznama, ki sta določena v
vsakokratnem izvedbenem sklepu Evropske komisije, objavljenem v Uradnem listu
Evropske unije v skladu z Direktivo 2014/55/EU.
(2) Obveznost iz prejšnjega odstavka ne velja za e-račune,
izdane na podlagi pogodb, sklenjenih na podlagi zakona, ki ureja javno
naročanje na področju obrambe in varnosti, če gre za naročila, za katera bi
izvedba postopkov naročanja povzročila posredovanje informacij, katerih
razkritje bi bilo v nasprotju z bistvenimi varnostnimi interesi Republike
Slovenije, vključno z naročili vojaške opreme, pri kateri je treba sprejeti
ukrepe za zaščito teh interesov, in za naročila, namenjena izvajanju
obveščevalne in protiobveščevalne dejavnosti, če ta naročila vsebujejo tajne
podatke v skladu z zakonom ali jih morajo spremljati posebni varnostni ukrepi.
(3) Obveznost iz prvega odstavka tega člena velja tudi za
e-račune podizvajalcev, ki jih svojim e-računom priloži glavni izvajalec, kadar
je s pogodbo ali drugim aktom določeno, da naročnik neposredno plačuje
podizvajalcu, v skladu s pogoji, določenimi v zakonu, ki ureja javno naročanje.
(4) Obveznost iz prvega odstavka tega člena velja tudi za
e-račune, ki jih prejmejo naročniki pri pogodbah, za katere se predpisi, ki
urejajo javno naročanje, koncesije in javno-zasebno partnerstvo, ne
uporabljajo, če se naročnik in gospodarski subjekt s pogodbo sporazumno dogovorita
o izdajanju oziroma prejemanju e-računov.
(5) Z določbami prvega, tretjega in četrtega odstavka tega
člena se ne posega v pravico naročnika, da e-račun zavrne zaradi stvarnih,
pravnih ali drugih napak in pomanjkljivosti, vezanih na količino in specifikacijo
ter kakovost blaga in storitev ali gradenj ali na primopredajo predmeta
naročila ali na druge vsebinske razloge za zavrnitev oziroma reklamacijo
računa, določene s pogodbo.
(6) Proračunski uporabniki prejemajo e-račune iz prvega,
tretjega in četrtega odstavka tega člena na način, določen v 28. členu
tega zakona.
(7) Naročniki, ki nimajo statusa proračunskega uporabnika,
prejemajo e-račune iz prvega, tretjega in četrtega odstavka tega člena
neposredno od gospodarskih subjektov ali prek drugih sistemov, namenjenih za
izmenjavo e-računov.
(8) Ne glede na prvi odstavek tega člena lahko naročnik, ki
nima statusa proračunskega uporabnika in ga ne zavezujejo določbe
28. člena tega zakona, račune prejema v papirni ali drugi obliki, če je
tako dogovorjeno v pogodbi med njim in gospodarskim subjektom.
29. člen
(sistem za spletno plačevanje storitev proračunskih
uporabnikov in zunanjih ponudnikov)
(1) UJP nudi podporo za spletno plačevanje storitev
proračunskih uporabnikov in v ta namen vzdržuje informacijsko-komunikacijsko
infrastrukturo (v nadaljnjem besedilu: sistem spletnih plačil), ki omogoča, da
se s plačilnimi in kreditnimi karticami ali prek sistema spletnega bančništva
in sistema mobilne telefonije ali z drugimi plačilnimi sredstvi brezgotovinsko plačujejo
elektronske storitve v upravnih, sodnih in drugih uradnih postopkih ali druge
storitve, blago in izdelki, ki jih proračunski uporabniki zagotavljajo svojim
strankam prek spletnih portalov ali enotne kontaktne točke.
(2) UJP nudi podporo iz prejšnjega odstavka tudi za spletno
plačevanje storitev, ki jih zunanji ponudniki ponujajo svojim strankam v okviru
izvajanja javnih pooblastil ali drugih pristojnosti prek enotne kontaktne
točke.
(3) Proračunski uporabniki, ki svojim strankam omogočajo
spletna plačila storitev in blaga v skladu s prvim odstavkom tega člena, lahko
prejemajo plačila za svoje spletne storitve in prodano blago ter izmenjujejo
podatke o plačilnih transakcijah le prek sistema spletnih plačil, ki ga
upravlja UJP.
(4) Minister, pristojen za finance, podrobneje predpiše način
izvajanja nalog UJP iz tega člena.
30. člen
(uporaba zakona o plačilnih storitvah in sistemih)
Pri opravljanju plačilnih storitev za proračunske uporabnike
se uporabljajo določbe zakona, ki ureja plačilne storitve in sisteme, razen
določb, ki urejajo sklenitev pogodbe o plačilnih storitvah in skupne plačilne
račune.
31. člen
(hramba podatkov o računih in plačilnih storitvah)
UJP hrani dokumentacijo o računih deset let po zaprtju
računov in dokumentacijo v zvezi z opravljanjem plačilnih storitev deset let od
datuma opravljene storitve.
32. člen
(nadomestila in stroški)
(1) UJP lahko za posamezne storitve, ki jih opravlja po tem
zakonu, zaračunava nadomestila in stroške storitev na način in pod pogoji, ki
jih predpiše minister, pristojen za finance.
(2) Nadomestila in stroški iz prejšnjega odstavka so prihodek
proračuna Republike Slovenije.
5. OBDELAVA OSEBNIH IN DRUGIH PODATKOV
33. člen
(obdelava osebnih in drugih podatkov)
(1) UJP za namen opravljanja nalog plačilnega agenta
vzpostavi in upravlja zbirko imetnikov oziroma imetnic (v nadaljnjem besedilu:
imetnik) nematerializiranih vrednostnih papirjev Republike Slovenije (v
nadaljnjem besedilu: NMVP RS) z naborom osebnih podatkov, kot ga o imetniku ali
upravičencu oziroma upravičenki lahko vodi upravljavec centralne zbirke
nematerializiranih vrednostnih papirjev po zakonu, ki ureja nematerializirane
vrednostne papirje. V zbirki o imetnikih NMVP RS lahko UJP vodi tudi naslednje
podatke, povezane z obveznostjo izplačila iz vrednostnega papirja:
-       
datum dospelosti in izplačila obveznosti iz naslova NMVP RS;
-       
znesek in vrsto plačil dohodka ter davčnih odtegljajev iz naslova NMVP
RS;
-       
davčno rezidentstvo imetnika NMVP RS;
-       
številko transakcijskega računa imetnika NMVP RS ter podatke o nazivu in
sedežu ponudnika plačilnih storitev, pri katerem je račun odprt;
-       
podatke za stike z imetnikom NMVP RS (elektronski naslov ali telefonska
številka).
(2) UJP lahko osebne podatke iz prejšnjega odstavka pridobiva
neposredno od imetnika NMVP RS ali njegovega zakonitega zastopnika, lahko pa
tudi od upravljavca centralne zbirke nematerializiranih vrednostnih papirjev.
(3) Določbe prvega in drugega odstavka tega člena se smiselno
uporabljajo tudi za zbiranje in nadaljnjo obdelavo osebnih podatkov o zakonitem
zastopniku ali dediču imetnika NMVP RS, če je ta upravičen do izplačila dohodka
iz naslova NMVP RS.
(4) UJP za vodenje in vzdrževanje registra proračunskih
uporabnikov in namene, določene v 13. členu tega zakona, ter za
zagotavljanje varnosti pravnega prometa in izmenjave podatkov med UJP in
upravljavcem Poslovnega registra Slovenije obdeluje osebne podatke, ki so
navedeni v 14. členu tega zakona.
(5) UJP lahko za zbiranje podatkov o transakcijah,
opravljenih prek posebnih računov z ničelnim stanjem, obdeluje naslednje osebne
podatke fizičnih oseb, na katere se nanašajo posamezne plačilne transakcije in
priloženi dokumenti:
-       
osebno ime,
-       
naslov stalnega ali začasnega prebivališča (ulica, hišna številka,
pošta, kraj, država),
-       
številko osebnega dokumenta.
(6) UJP lahko za zbiranje podatkov o plačilnih transakcijah,
opravljenih prek transakcijskih računov, ki jih Republika Slovenija uporablja
za upravljanje sredstev varnostnih rezerv, obdeluje naslednje osebne podatke
fizičnih oseb, na katere se nanašajo posamezne plačilne transakcije in
priloženi dokumenti:
-       
osebno ime,
-       
naslov stalnega ali začasnega prebivališča (ulica, hišna številka,
pošta, kraj, država),
-       
številko transakcijskega računa,
-       
davčno številko.
(7) UJP lahko za opravljanje nalog enotne vstopne in izstopne
točke za e-račune, ki jih izdajajo ali prejemajo proračunski uporabniki,
obdeluje naslednje osebne podatke fizičnih oseb, na katere se nanašajo
posamezni e-računi in priloženi dokumenti:
-       
osebno ime,
-       
naslov stalnega ali začasnega prebivališča (ulica, hišna številka,
pošta, kraj, država),
-       
elektronski naslov,
-       
telefonsko številko,
-       
številko transakcijskega računa,
-       
davčno številko,
-       
EMŠO.
(8) UJP lahko za opravljanje nalog, povezanih z delovanjem
sistema spletnih plačil, obdeluje naslednje osebne podatke fizičnih oseb, na
katere se nanašajo posamezna spletna plačila:
-       
osebno ime,
-       
naslov stalnega ali začasnega prebivališča (ulica, hišna številka,
pošta, kraj, država),
-       
davčno številko.
(9) UJP je podatke iz prvega do osmega odstavka tega člena
upravičen pridobivati brezplačno.
6. KAZENSKE DOLOČBE
34. člen
(prekrški)
(1) Z globo od 1.000 do 4.100 eurov se za prekršek kaznuje
odgovorna oseba neposrednega ali posrednega proračunskega uporabnika, če
proračunski uporabnik:
-       
UJP ne sporoča podatkov o izdanih menicah v roku, določenem s tem
zakonom, ali če mu sporoča nepopolne ali napačne podatke (prvi odstavek
25. člena),
-       
ne zapre računov pri drugih ponudnikih plačilnih storitev v roku,
določenem s tem zakonom (26. člen),
-       
odpre račun v državi ali tujini in uporablja plačilne storitve izven
sistema EZR (prvi odstavek 27. člena),
-       
odpre in uporablja posebni račun z ničelnim stanjem v nasprotju s tem
zakonom (prva alineja tretjega odstavka 27. člena),
-       
odpre in uporablja račune v tujini v nasprotju z nameni, določenimi v
tem zakonu ali če UJP ne obvesti o odprtju računov v tujini in mu ne sporoča
podatkov, določenih v tem zakonu (druga alineja tretjega odstavka
27. člena),
-       
odpre in uporablja račune v tujini v nasprotju z nameni, določenimi v
tem zakonu (prvi stavek tretje alineje tretjega odstavka 27. člena),
-       
UJP ne obvesti o odprtju računov v tujini in mu ne sporoča podatkov,
določenih v tem zakonu (drugi in tretji stavek tretje alineje tretjega odstavka
27. člena),
-       
odpre ali uporablja trgovalni račun v nasprotju s pogoji in nameni,
določenimi v tem zakonu (prvi stavek pete alineje tretjega odstavka
27. člena),
-       
UJP ne obvesti o odprtju trgovalnega računa v tujini in mu ne sporoča
podatkov, določenih v tem zakonu, ali če mu sporoča nepopolne ali napačne
podatke (drugi stavek pete alineje tretjega odstavka 27. člena),
-       
pošilja ali prejema e-račune zunaj enotne vstopne oziroma izstopne točke
pri UJP (drugi odstavek 28. člena).
(2) Z globo od 2.500 do 10.000 eurov se za prekršek kaznuje
ponudnik plačilnih storitev, ki:
-       
UJP ne sporoča podatkov o plačilih, opravljenih v breme in dobro
računov, ter o stanju sredstev na računih (peti odstavek 23. člena),
-       
ne zavrne zahtevka proračunskega uporabnika za odprtje računa ali
naročila plačilne storitve, ki je v nasprotju s prepovedjo iz tega zakona
(drugi odstavek 27. člena),
-       
UJP ne sporoča podatkov o plačilnih transakcijah, opravljenih v breme in
dobro računa, ki ga po pooblastilu Republike Slovenije odpre SID banka, ter o
stanju sredstev na tem računu (četrta alineja tretjega odstavka 27. člena).
(3) Z globo od 2.500 do 10.000 eurov se za prekršek kaznuje
ponudnik investicijskih storitev, ki UJP ne obvesti o odprtju trgovalnih
računov in mu ne sporoča podatkov, določenih v tem zakonu (peta alineja
tretjega odstavka 27. člena).
(4) Z globo od 1.000 do 4.100 eurov se za prekršek kaznuje
odgovorna oseba ponudnika plačilnih storitev, ki stori prekršek iz drugega
odstavka tega člena, ter odgovorna oseba ponudnika investicijskih storitev, ki
stori prekršek iz prejšnjega odstavka tega člena.
34.a člen
(prekrški zavezancev za prejemanje e-računov, izdanih v
skladu z evropskim standardom)
(1) Z globo od 2.500 do 10.000 eurov se za prekršek kaznuje
naročnik, ki zavrne sprejem in obdelavo e-računa, če je e-račun skladen z
evropskim standardom za izdajanje e-računov in katero koli od sintaks s
seznama, ki sta določena v vsakokratnem izvedbenem sklepu Evropske komisije,
objavljenem v Uradnem listu Evropske unije v skladu z Direktivo 2014/55/EU, in
sicer:
-       
če je e-račun izdan s strani domačega ali tujega gospodarskega subjekta
na podlagi pogodbe, kot je opredeljena v devetnajsti alineji 2. člena tega
zakona (prvi odstavek 28.a člena);
-       
če gre za e-račun podizvajalca, ki ga svojemu računu priloži glavni
izvajalec, kadar je s pogodbo ali drugim aktom določeno, da naročnik neposredno
plačuje podizvajalcu, v skladu s pogoji, določenimi v zakonu, ki ureja javno
naročanje (tretji odstavek 28.a člena);
-       
če gre za e-račune, za katere se predpisi, ki urejajo javno naročanje,
koncesije in javno-zasebno partnerstvo, ne uporabljajo, če se naročnik in
gospodarski subjekt s pogodbo dogovorita o izdajanju oziroma prejemanju
e-računov (četrti odstavek 28.a člena).
(2) Z globo od 1.000 do 4.100 eurov se za prekršek kaznuje
odgovorna oseba naročnika, ki stori prekršek iz prejšnjega odstavka.
35. člen
(nadzor nad izvajanjem zakona)
(1) Za nadzor nad izvajanjem tega zakona je pristojen UJP.
(2) Postopek o prekršku vodi in v njem odloča pooblaščena
uradna oseba UJP, ki izpolnjuje pogoje v skladu z zakonom, ki ureja prekrške,
in na njegovi podlagi sprejetimi predpisi.
(3) V hitrem postopku o prekršku lahko prekrškovni organ
izreče globo v kateri koli višini v okviru razpona, določenega v 34. členu
tega zakona.

Zakon o opravljanju plačilnih storitev za
proračunske uporabnike – ZOPSPU-1 (Uradni list RS, št. 77/16) vsebuje naslednje prehodne in
končne določbe:
»7. PREHODNE IN KONČNE DOLOČBE
36. člen
(nadaljnja uporaba
samostojnih sistemov spletnih plačil)
Ne glede na 29. člen tega zakona uporaba sistema za
spletno plačevanje storitev proračunskih uporabnikov ni obvezna za proračunske
uporabnike, ki so pred uveljavitvijo Zakona o spremembah in dopolnitvah Zakona
o opravljanju plačilnih storitev za proračunske uporabnike (Uradni list RS,
št. 111/13) vzpostavili samostojne sisteme spletnih plačil, razen če
proračunski uporabnik prostovoljno pristopi k sistemu spletnih plačil iz prvega
odstavka 29. člena tega zakona.
37. člen
(izdaja podzakonskih
predpisov)
(1) Minister, pristojen za finance, uskladi oziroma izda
predpise iz osmega odstavka 14. člena, drugega odstavka 25. člena ter
iz druge, tretje, četrte in pete alineje tretjega odstavka 27. člena in
sedmega odstavka 28. člena zakona v roku štirih mesecev po uveljavitvi
tega zakona.
(2) Minister, pristojen za finance, izda spremembe in
dopolnitve predpisa iz četrtega odstavka 29. člena tega zakona v roku treh
mesecev po uveljavitvi tega zakona.
38. člen
(razveljavitev predpisov)
(1) Z dnem uveljavitve tega zakona preneha veljati Zakon o
opravljanju plačilnih storitev za proračunske uporabnike (Uradni list RS,
št. 59/10 in 111/13; v nadaljnjem besedilu: ZOPSPU).
(2) Z dnem uveljavitve tega zakona prenehajo veljati:
-       
Pravilnik o vodenju registra neposrednih in posrednih uporabnikov
državnega in občinskih proračunov ter postopkih odpiranja in zapiranja računov
(Uradni list RS, št. 126/07, 78/08, 126/08, 9/09 – popr., 109/09, 59/10 –
ZOPSPU in 67/10),
-       
Pravilnik o standardih in pogojih izmenjave elektronskih računov prek
enotne vstopne in izstopne točke pri Upravi Republike Slovenije za javna
plačila (Uradni list RS, št. 9/11, 109/12, 75/14, 94/14, 75/15 in 9/16),
-       
Pravilnik o sporočanju podatkov o plačilih, opravljenih v breme in dobro
računov, ter o stanju sredstev na računih diplomatskih predstavništev in
konzulatov Republike Slovenije (Uradni list RS, št. 75/14 in 19/15),
-       
Pravilnik o načinu izvajanja nalog podpore za spletno plačevanje
storitev proračunskih uporabnikov prek sistema spletnih plačil, ki ga upravlja
Uprava Republike Slovenije za javna plačila (Uradni list RS, št. 25/14 in
92/14), uporabljajo pa se, kolikor niso s tem zakonom v nasprotju, do
uveljavitve podzakonskih aktov, izdanih na podlagi tega zakona.
(3) Ne glede na prvi odstavek tega člena predpisi, ki so bili
izdani na podlagi ZOPSPU ter 73. in 74. člena Zakona o plačilnem prometu
(Uradni list RS, št. 110/06 – uradno prečiščeno besedilo, 114/06 – ZUE,
131/06 – ZBan-1, 102/07, 126/07 – ZFPPIPP, 58/09 – ZPlaSS, 34/10 – ZPlaSS-A in
59/10 – ZOPSPU), ostanejo še naprej veljavni in se uporabljajo kot predpisi,
izdani na podlagi tega zakona, in sicer:
-       
Sklep o določitvi, območju in sedežu območnih enot Uprave Republike
Slovenije za javna plačila (Uradni list RS, št. 47/15),
-       
Pravilnik o postopkih in pogojih vodenja računov neposrednih in
posrednih uporabnikov državnega in občinskih proračunov pri Upravi Republike
Slovenije za javna plačila (Uradni list RS, št. 109/12, 92/14 in 24/15),
-       
Pravilnik o dvigih ter pologih domače in tuje gotovine neposrednih in
posrednih proračunskih uporabnikov državnega in občinskih proračunov, Zavoda za
zdravstveno zavarovanje Slovenije in Zavoda za pokojninsko in invalidsko
zavarovanje Slovenije preko posebnega računa z ničelnim stanjem (Uradni list
RS, št. 89/02, 94/02 – popr., 117/07, 58/09 – ZPlaSS, 109/09 in 59/10 –
ZOPSPU),
-       
Pravilnik o plačilnih navodilih, SEPA direktnih obremenitvah, izpiskih o
prometu in stanju, delnih izpisih ter obrestnih listih v papirni in elektronski
obliki (Uradni list RS, št. 109/12, 44/13, 58/14 in 51/15),
-       
Pravilnik o podračunih ter načinu plačevanja obveznih dajatev in drugih
javnofinančnih prihodkov (Uradni list RS, št. 103/10, 48/11, 51/11 –
popr., 102/12 in 110/13),
-       
Pravilnik o načinu plačevanja, razporejanja in sporočanja podatkov
obveznih dajatev in drugih javnofinančnih prihodkov (Uradni list RS,
št. 109/10, 48/11, 107/11, 52/12, 85/12, 102/12, 10/13, 106/13 in 94/14),
-       
Pravilnik o zbiranju podatkov o plačilnih transakcijah zavezancev za
informacije javnega značaja (Uradni list RS, št. 60/14).
39. člen
(začetek veljavnosti in
uporabe zakona)
(1) Ta zakon začne veljati petnajsti dan po objavi v Uradnem
listu Republike Slovenije.
(2) Drugi odstavek 29. člena tega zakona se začne
uporabljati tri mesece po uveljavitvi tega zakona.
(3) Prvi odstavek 25. člena in prva alineja prvega
odstavka 34. člena tega zakona se začneta uporabljati šest mesecev po
uveljavitvi tega zakona.
(4) Deset mesecev po uveljavitvi tega zakona se začnejo
uporabljati naslednje določbe:
-       
drugi in tretji stavek tretje alineje tretjega odstavka 27. člena
tega zakona,
-       
drugi in tretji stavek četrte alineje tretjega odstavka 27. člena
tega zakona,
-       
drugi stavek pete alineje tretjega odstavka 27. člena tega zakona,
-       
sedma in deveta alineja prvega odstavka 34. člena tega zakona,
-       
tretja alineja drugega odstavka 34. člena tega zakona,
-       
tretji odstavek 34. člena tega zakona.«.

Zakon o spremembah in dopolnitvah Zakona o
opravljanju plačilnih storitev za proračunske uporabnike – ZOPSPU-1A (Uradni
list RS, št. 47/19) vsebuje naslednjo končno določbo:
»KONČNA DOLOČBA
5. člen
(začetek veljavnosti in
uporabe zakona)
(1) Ta zakon začne veljati petnajsti dan po objavi v Uradnem
listu Republike Slovenije.
(2) Za naročnike, ki nimajo statusa proračunskega uporabnika,
se določbe 28.a in 34.a člena zakona začnejo uporabljati tri mesece po
uveljavitvi tega zakona.«.