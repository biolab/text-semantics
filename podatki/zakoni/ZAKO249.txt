I. SPLOŠNE DOLOČBE
1. člen
S tem zakonom se ureja način poravnavanja
obveznosti iz neizplačanih deviznih vlog občanov, vloženih v bankah na ozemlju
Republike Slovenije (v nadaljnjem besedilu: banke), ki so jih banke deponirale
pri Narodni banki Jugoslavije (v nadaljnjem besedilu: devizne vloge).
2. člen
Obveznosti bank iz deviznih vlog po stanju
na dan 31. decembra 1992 v višini do 976 milijonov DEM s pripisanimi
obrestmi po 6-odstotni letni obrestni meri od 1. januarja 1991 do
31. decembra 1992 postanejo dolg Republike Slovenije.
Višino dolga Republike Slovenije ugotovi
Banka Slovenije.
3. člen
Terjatve bank do Narodne banke Jugoslavije
v višini neizplačanih deviznih vlog se prenesejo na Republiko Slovenijo.
II. ODPLAČEVANJE DOLGA REPUBLIKE SLOVENIJE
4. člen
Dolg Republike Slovenije do bank dospe v
plačilo 30. junija 2022.
Za dolg plačuje Republika Slovenija bankam
obresti po 8-odstotni letni obrestni meri. Obresti se obračunavajo in
izplačujejo v dveh polletnih obrokih, in sicer 31. maja in
30. novembra vsako leto.
Glavnica in obresti se izplačajo bankam v
domači valuti po srednjem tečaju Banke Slovenije, ki velja na dan obračuna
obresti oziroma na dan zapadlosti glavnice.
5. člen
Za dolg bo Republika Slovenija po preteku
treh let od uveljavitve tega zakona izdala in izročila bankam na njihovo
zahtevo obveznice z rokom zapadlosti 30. junija 2022.
Banke lahko ob soglasju Ministrstva za
finance razpolagajo s terjatvami iz prejšnjega odstavka na medbančnih trgih
tudi pred izdajo obveznic.
Obveznice iz prvega odstavka tega člena se
izdajo v skladu s pogoji, ki so določeni za dolg v drugem odstavku 4. člena
tega zakona.
6. člen
Sredstva za izplačilo dolga Republike
Slovenije in obresti se zagotovijo v proračunu Republike Slovenije in iz virov
prodaje državnega kapitala.
III. IZPLAČEVANJE DEVIZNIH VLOG OBČANOM
7. člen
Če banka lastniku devizne vloge ne zagotovi
razpolaganja z devizno vlogo v skladu s sklenjeno pogodbo, mu mora od
1. januarja 1993 zagotavljati polletno razpolaganje z najmanj eno desetino
devizne vloge, vendar najmanj s 1,000 DEM.
Devizne vloge iz prejšnjega odstavka se
obrestujejo po veljavnih obrestnih merah banke za vezane devizne vloge,
povečanih najmanj za 0,25 odstotnih točk na leto.
8. člen
Banka mora lastniku devizne vloge na
njegovo zahtevo:
-       
za hranilno devizno vlogo izdati lasten prenosljivi vrednostni papir;
-       
omogočiti, da celotno hranilno vlogo veže najmanj za polovico obdobja, v
katerem mu mora banka po prvem odstavku prejšnjega člena omogočiti razpolaganje
s hranilno vlogo.
9. člen
Na zahtevo lastnika mora banka za devizno
vlogo izročiti prenosljive obveznice Republike Slovenije po stanju devizne
vloge s pripisanimi obrestmi, preračunane v DEM po srednjem tečaju Banke
Slovenije na dan izročitve obveznic (v nadaljnjem besedilu: obveznice Republike
Slovenije).
Obveznice Republike Slovenije se glasijo na
DEM in so izplačljive v konvertibilni valuti po srednjem tečaju Banke Slovenije
na dan dospelosti.
10. člen
Lastniki deviznih vlog morajo zahtevo za
izročitev obveznic Republike Slovenije predložiti banki najpozneje do
30. aprila 1993.
Republika Slovenija izda obveznice
najpozneje do 30. junija 1993. Banke izročijo obveznice lastnikom deviznih
vlog v roku 30 dni po njihovi izdaji.
Za vrednost izročenih obveznic Republike
Slovenije lastnikom deviznih vlog se zmanjša dolg Republike Slovenije do bank.
11. člen
Obveznosti iz izdanih obveznic Republike
Slovenije se izplačujejo v polletnih anuitetah. Prva anuiteta dospe v plačilo
30. novembra 1993, zadnja pa 31. maja 2003.
Obveznice Republike Slovenije se
obrestujejo po 5-odstotni letni obrestni meri in se
obračunavajo in izplačajo v konvertibilni valuti.
12. člen
Za poravnavo obveznosti iz 7. in 8. člena tega zakona so banke dolžne zagotoviti devizna sredstva.
Banke so dolžne izločati devizna sredstva
za poravnavo obveznosti iz prejšnjega odstavka na račune bank v tujini na način
in v višini, kot to določi Banka Slovenije.
Devizna sredstva za poravnavo obveznosti iz
obveznic Republike Slovenije zagotovi Banka Slovenije.
13. člen
Z izročitvijo vrednostnega papirja banke
oziroma obveznic Republike Slovenije lastniku devizne vloge ugasne njegova
terjatev iz depozitne pogodbe do banke.
14. člen
Državljani Republike Slovenije lahko
uporabijo obveznice Republike Slovenije za nakup delnic po predpisih o
lastninskem preoblikovanju pravnih oseb, za dokup pokojninske dobe po zakonu o
pokojninskem in invalidskem zavarovanju, za plačilo obveznosti iz poračuna dohodnine,
za poravnavo carinskih obveznosti do višine 30% in za namene, določene z
drugimi zakoni.
Državljani Republike Slovenije, ki jim je
banka za njihovo devizno vlogo izročila obveznice Republike Slovenije in
njihovi ožji družinski člani lahko uporabljajo te obveznice tudi za odkup
stanovanj po stanovanjskem zakonu, in sicer na podlagi posebnega potrdila banke
o izročitvi obveznic.
V primerih iz prvega in drugega odstavka
tega člena se obveznica obračunava in izplačuje v domači valuti po povprečnem
ponderiranem nakupnem menjalniškem tečaju v preteklem tednu, ki ga Banka
Slovenije izračuna iz nakupnih menjalniških tečajev bank.
IV. KAZENSKE DOLOČBE
15. člen
Z denarno kaznijo najmanj 500.000 tolarjev
se kaznuje za prekršek banka:
1.     
če na zahtevo lastnika ne izda oziroma ne izroči vrednostnega papirja iz
 8. in 9. člena;
2.     
če ne izloča deviznih sredstev za poravnavo obveznosti po drugem
odstavku 12. člena;
3.     
če izda potrdilo iz drugega odstavka 14. člena neupravičenim osebam.
Z denarno kaznijo najmanj 15.000 tolarjev
se kaznuje tudi odgovorna oseba banke, ki stori dejanje iz prejšnjega odstavka.

Zakon o poravnavanju obveznosti iz
neizplačanih deviznih vlog (Uradni list RS, št. 7/93)
vsebuje naslednje prehodne in končne določbe:
»V. PREHODNE IN KONČNE DOLOČBE
16. člen
Do izdaje obveznic Republike Slovenije izda
banka lastniku devizne vloge na njegovo zahtevo potrdilo o stanju devizne
vloge.
Potrdilo iz prejšnjega odstavka nadomešča
obveznice Republike Slovenije pri uveljavljanju pravic iz 14. člena tega
zakona.
17. člen
Podrobnejši način za izdajo in uporabo
obveznic iz 5. in 9. člena ter način uporabe potrdil iz 16. člena tega zakona
predpiše Vlada Republike Slovenije.
18. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah zakona o
prekrških (Uradni list RS, št. 13/93)
določa tudi:
»24. člen
V zakonih, uredbah in odlokih Izvršnega
sveta Skupščine Republike Slovenije oziroma Vlade Republike Slovenije in v
odlokih občinskih skupščin in skupščin posebnih družbenopolitičnih skupnosti se
denarni zneski, s katerimi je določena spodnja ali zgornja meja predpisane
denarne kazni za prekršek ali znesek denarne kazni, ki se izterja takoj na
kraju prekrška (241. člen zakona o prekrških):
-       zvišajo
za 3-krat, če so bile uveljavljene pred 22. 3. 1991;
-       zvišajo
za 2-krat, če so bile uveljavljene od 22. 3. 1991 dalje.«;
ter vsebuje naslednjo končno določbo:
»28. člen
Ta zakon začne veljati petnajsti dan po
objavi v Uradnem listu Republike Slovenije.«.