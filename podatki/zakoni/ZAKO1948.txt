1. člen
Občanom, ki imajo posebne zasluge za
nacionalni obstoj, za zmago narodnoosvobodilnega boja in socialistične
revolucije, za razvoj socialistične družbene ureditve, za splošni napredek
slovenskega naroda in za napredek njegove kulture, umetnosti in znanosti, se
pod pogoji, določenimi s tem zakonom, lahko podeli republiška priznavalnina.
Republiška priznavalnina se lahko podeli
tistim zaslužnim občanom iz prejšnjega odstavka, ki s svojimi dohodki (dohodek
iz delovnega razmerja, pokojnina, dohodek od kmetijske dejavnosti, dohodek od
samostojne gospodarske dejavnosti itd.) ne morejo vzdrževati take življenjske
ravni, ki bi ustrezala okolju, v katerem živijo, njihovemu družbenemu položaju
in zaslugam, ter tistim zaslužnim občanom, ki so zaradi posebnih začasnih
okoliščin socialno prizadeti.
Republiška priznavalnina se lahko podeli
tudi družinskim članom umrlih zaslužnih občanov, če izpolnjujejo pogoje iz 6.
člena tega zakona.
2. člen
Sredstva za republiške priznavalnine se
zagotavljajo v proračunu SR Slovenije.
3. člen
Posebne zasluge v smislu 1. člena tega
zakona imajo:
-       
občani, ki so posebno zaslužni za obrambo in celovitost slovenskega
ozemlja in za pravice narodnih manjšin;
-       
občani — predvojni člani komunistične partije in organizatorji naprednih
delavskih gibanj, udeleženci velike oktobrske revolucije in španske
državljanske vojne;
-       
občani, ki so posebno zaslužni za narodnoosvobodilni boj — narodni
heroji, imetniki »Partizanske spomenice 1941«, komandni in drug vodilni kader v
vojaških enotah odredov, brigad in višjih vojaških enot ter vodilni člani
okrožnih in višjih političnih vodstev;
-       
občani, ki so posebno zaslužni organizatorji gospodarstva in družbenih
dejavnosti v povojni socialistični graditvi;
-       
občani, ki so posebno zaslužni za razvoj in ugled slovenske kulture,
znanosti in umetnosti.
4. člen
Republiška priznavalnina je stalna, začasna
ali enkratna.
Stalna priznavalnina se podeli tistemu
občanu, ki je potreben družbene pomoči za stalno ali za nedoločen čas.
Začasna priznavalnina se podeli za določen
čas tistemu občanu, ki je zaradi bolezni, elementarnih nesreč ali drugih
okoliščin začasno v težkem materialnem položaju.
Enkratna priznavalnina se podeli občanu za
premostitev trenutnih materialnih težav.
5. člen
Republiška priznavalnina znaša najmanj 200
dinarjev, največ pa 800 dinarjev na mesec.
Pri določanju višine priznavalnine se
upošteva število družinskih članov, zdravstveno stanje občana in njegove
družine, kraj prebivanja, stanovanjske razmere in druge socialne okoliščine.
6. člen
Stalna republiška priznavalnina se podeli
občanu:
-       
če živi sam in njegovi dohodki ne presegajo osnove za dodatek za
zaposlene udeležence narodnoosvobodilnega boja v tekočem letu;
-       
če živi v skupnem gospodinjstvu z družinskim članom, ki ga preživlja, in
njegovi dohodki ne presegajo osnove za dodatek za zaposlene udeležence
narodnoosvobodilnega boja v tekočem letu, povečane za tretjino;
-       
če živi v skupnem gospodinjstvu z več družinskimi člani, ki jih
preživlja, in njegovi dohodki ne presegajo osnove za dodatek za zaposlene
udeležence narodnoosvobodilnega boja v tekočem letu, povečane za polovico.
Izjemoma in v posebno upravičenih primerih se
lahko podeli stalna republiška priznavalnina ne glede na pogoje iz prejšnjega
odstavka tega člena in v večjih zneskih, kot so določeni v prvem odstavku 5.
člena tega zakona.
7. člen
Za dohodek v smislu 6. člena tega zakona se
ne šteje invalidnina za telesno okvaro in dodatek za tujo pomoč po predpisih o
invalidskem zavarovanju, otroški dodatek, dohodki iz naslova odlikovanj in
drugi prejemki, ki se po posebnih predpisih ne štejejo za dohodek, kadar je
pridobitev neke pravice odvisna od dohodkov.
8. člen
Postopek za podelitev republiške
priznavalnine se začne na predlog občana, družbeno-političnih skupnosti in
njihovih organov, družbeno-političnih in drugih organizacij, državnih organov
oziroma na pobudo organa, ki je pristojen za odločanje.
9. člen
O podelitvi republiške priznavalnine odloča
izvršni svet Skupščine SR Slovenije.
Republiške priznavalnine izplačuje skupnost
invalidsko-pokojninskega zavarovanja SR Slovenije.
10. člen
Če se materialni položaj uživalca stalne
republiške priznavalnine tako izboljša, da uživalec ne izpolnjuje več pogojev
iz 6. člena tega zakona, se republiška priznavalnina lahko zniža ali ukine. Če
se materialni položaj uživalca poslabša, se priznavalnina lahko zviša.
11. člen
Spodnja in zgornja meja stalne republiške
priznavalnine iz prvega odstavka 5. člena tega zakona in podeljene stalne
republiške priznavalnine se vsako leto usklajujejo z gibanjem poprečnih
življenjskih stroškov, če so se ti stroški v prejšnjem letu povečali najmanj za
3 odstotke.
O usklajevanju republiških priznavalnin
odloča izvršni svet Skupščine SR Slovenije.
12. člen
Uživalci stalne republiške priznavalnine
imajo zagotovljeno zdravstveno varstvo v obsegu, kot je določen z zakonom in s
splošnim aktom skupnosti zdravstvenega zavarovanja za zavarovance-delavce, če
nimajo zagotovljenega zdravstvenega varstva na drugi podlagi. V istem obsegu
imajo zagotovljeno zdravstveno varstvo tudi ožji družinski člani uživalca
stalne republiške priznavalnine.
Zaslužni občani, ki prejemajo stalno
republiško priznavalnino, imajo zase tudi pravico do podaljšanega ali
nadomestnega zdravljenja v naravnih zdraviliščih.
13. člen
Dosedanje stalne republiške priznavalnine
se morajo uskladiti z določbami tega zakona v šestih mesecih po njegovi
uveljavitvi.
14. člen
Natančnejša navodila za izvrševanje tega
zakona izda izvršni svet Skupščine SR Slovenije, potem ko dobi mnenja
republiškega odbora ZZB NOV in republiške konference SZDL.
15. člen
Ta zakon začne veljati osmi dan po objavi v
Uradnem listu SRS.