1. člen
Republika Slovenija daje poroštvo za
obveznosti Javnega sklada Republike Slovenije za regionalni razvoj in
ohranjanje poseljenosti slovenskega podeželja (v nadaljnjem besedilu: Javni
sklad) iz naslova kredita, ki ga Javni sklad najame pri Evropski investicijski
banki (v nadaljnjem besedilu: EIB), v znesku 20 milijonov evrov glavnice, s
pripadajočimi obrestmi in stroški kredita, v tolarski protivrednosti po
srednjem tečaju Banke Slovenije na dan izpolnitve poroštvene obveznosti, pod
naslednjimi pogoji:
-       
rok za zadnje črpanje kredita: 24 mesecev po podpisu kreditne pogodbe;
-       
valuta črpanja: EUR ali valute držav članic EIB, ki ne sodelujejo v
tretji fazi EMU, oziroma katerakoli valuta, s katero se trguje na mednarodnem
denarnem trgu;
-       
rok odplačila: začetek odplačila najkasneje 5 let od črpanja posamezne
tranše in konec največ 20 let od črpanja posamezne tranše;
-       
obrestna mera je obrestna mera, ki jo določi EIB za izbrano valuto
črpanja in ne bo presegala trimesečne obrestne mere na mednarodnih trgih,
povečane za 13 bazičnih točk in je lahko stalna (fiksna) ali spremenljiva
(variabilna); kreditojemalec izbere obrestno mero za vsak črpani znesek
posebej;
-       
plačilo obresti: za stalno obrestno mero polletno, za spremenljivo
obrestno mero pa četrtletno;
-       
zamudne obresti: mera višja od: (i) redne obrestne mere, povečane za 25
bazičnih točk ali (ii) medbančne obrestne mere za enomesečne depozite v
predmetni valuti (za USD v Londonu in za EUR na evro področju), povečane za 200
bazičnih točk; obračunajo se za čas od dneva zapadlosti do dneva dejanskega
plačila zapadlega zneska kredita;
-       
provizija za odlog napovedanega črpanja tranše: 1,00% letno in se
obračuna za obdobje od prvotno določenega dneva črpanja do dejanskega dneva
črpanja;
-       
provizija za odpoved napovedanega črpanja tranše: 0,75% letno za
odpovedani znesek črpanja in se obračuna za čas od dneva vložitve zahtevka za
črpanje do dneva odpovedi črpanja te tranše;
-       
provizija za nepravočasno odpoved napovedanega dela črpanja tranše:
enaka znesku, ki se izračuna pavšalno po polovični letni obrestni meri, ki bi
sicer veljala za to tranšo.
Če Javni sklad iz kateregakoli vzroka ne bo
poravnaval svojih dospelih obveznosti po kreditni pogodbi iz prejšnjega
odstavka, bo Republika Slovenija na pisni poziv EIB plačala te obveznosti.
Sredstva kredita iz prvega odstavka tega
člena se lahko uporabijo skladno z nameni, opredeljenimi v Enotnem programskem
dokumentu za obdobje 2004-2006 in to za:
-       
ukrep spodbujanja razvoja inovacijskega okolja,
-       
ukrep spodbujanja turističnih destinacij,
-       
ukrep izboljšanja podpornega okolja za podjetništvo,
-       
ukrep gospodarske infrastrukture in javnih storitev.
2. člen
Pogodbo o poroštvu z EIB podpiše v imenu in
za račun Republike Slovenije minister, pristojen za finance.
Ministrstvo, pristojno za finance, skrbi za
izvajanje tega zakona ter vseh pravic in obveznosti Republike Slovenije, ki
izhajajo iz njega.
3. člen
Sredstva za izpolnitev poroštvenih obveznosti
Republike Slovenije v primeru iz drugega odstavka 1. člena tega zakona se
zagotavljajo v proračunu Republike Slovenije.
V primeru, ko Republika Slovenija plača
obveznosti iz kreditne pogodbe namesto Javnega sklada, pridobi v razmerju do
Javnega sklada pravico do regresiranja plačanih zneskov, obresti in vseh
stroškov, ki so v zvezi s tem nastali.
4. člen
Najkasneje ob sklenitvi poroštvene pogodbe
iz 2. člena tega zakona skleneta ministrstvo, pristojno za finance in Javni
sklad pogodbo o načinu in pogojih zavarovanja poroštva Republike Slovenije.
5. člen
Javni sklad mora pri pogojih, merilih in
postopkih sofinanciranja projektov iz sredstev kredita, ki ga najame po tem
zakonu, zagotoviti, da kreditojemalci predložijo ustrezno zavarovanje skladno
načinu obvladovanj tveganj bančnih poslov, kot ga predpiše Banka Slovenije na
podlagi Zakona o bančništvu (Uradni list RS, št. 7/99, 31/2000 – ZP-L, 59/01,
55/03 in 42/04).
6. člen
Ta zakon začne veljati naslednji dan po
objavi v Uradnem listu Republike Slovenije.
Št. 440-03/04-129/1
Ljubljana, dne 15. julija 2004.
EPA 1394-III
Predsednik
Državnega zbora
Republike Slovenije
Feri Horvat l. r.