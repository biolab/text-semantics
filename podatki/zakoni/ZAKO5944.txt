I. SPLOŠNE DOLOČBE
1. člen
(namen zakona)
(1) Ta zakon ureja delovna razmerja,
ki se sklepajo s pogodbo o zaposlitvi med delavcem in delodajalcem, v skladu z:
1.     
Direktivo Sveta 91/533/EGS z dne 14. oktobra 1991 o obveznosti
delodajalca, da zaposlene obvesti o pogojih, ki se nanašajo na pogodbo o
zaposlitvi ali delovno razmerje (UL L št. 288 z dne 18. 10. 1991, str.
32),
2.     
Direktivo Sveta 1999/70/ES z dne 28. junija 1999 o okvirnem sporazumu
o delu za določen čas, sklenjenem med ETUC, UNICE in CEEP (UL L št. 175 z dne
10. 7. 1999, str. 43),
3.     
Direktivo Sveta 97/81/ES z dne 15. decembra 1997 o okvirnem
sporazumu o delu s krajšim delovnim časom, sklenjenem med UNICE, CEEP in ETUC
(UL L št. 206 z dne 29. 7. 1991, str. 9),
4.     
Direktivo Sveta 91/383/EGS z dne 25. junija 1991, s katero se
dopolnjujejo ukrepi za spodbujanje izboljšav glede varnosti in zdravja pri delu
za delavce z delovnim razmerjem za določen čas ali z začasnim delovnim
razmerjem (UL L št. 299 z dne 18. 11. 2003, str. 19),
5.     
Direktivo 2003/88/ES Evropskega parlamenta in Sveta z dne
4. novembra 2003 o določenih vidikih organizacije delovnega časa –
združena verzija (UL L št. 216 z dne 20. 8. 1994, str. 9),
6.     
Direktivo Sveta 94/33/ES z dne 22. junija 1994 o varstvu mladih
ljudi pri delu (UL L št. 216 z dne 20. 8. 1994, str. 12),
7.     
Direktivo Sveta 98/59/ES z dne 20. julija 1998 o približevanju
zakonodaje držav članic v zvezi s kolektivnimi odpusti – združena verzija (UL L
št. 225 z dne 12. 8. 1998, str. 16),
8.     
Direktivo Sveta 2001/23/ES z dne 12. marca 2001 o približevanju
zakonodaje držav članic v zvezi z ohranjanjem pravic delavcev v primeru prenosa
podjetij, obratov ali delov podjetij ali obratov – združena verzija (UL L št.
82 z dne 22. 3. 2001, str. 16),
9.     
Direktivo 96/71/ES Evropskega parlamenta in Sveta z dne
16. decembra 1996 o napotitvi delavcev na delo v okviru opravljanja
storitev (UL L št. 18 z dne 21. 1. 1997, str. 1),
10.  
Direktivo Sveta 2000/43/ES z dne 29. junija 2000 o izvajanju načela
enakega obravnavanja oseb, ne glede na raso ali narodnost (UL L št. 180 z dne
19. 7. 2000, str. 22),
11.  
Direktivo Sveta 2000/78/ES z dne 27. novembra 2000 o splošnih
okvirih enakega obravnavanja pri zaposlovanju in delu (UL L št. 303 z dne
2. 12. 2000, str. 16),
12.  
Direktivo Sveta 92/85/EGS z dne 19. oktobra 1992 o uvedbi ukrepov
za spodbujanje izboljšav na področju varnosti in zdravja pri delu nosečih
delavk in delavk, ki so pred kratkim rodile ali dojijo (deseta posebna
direktiva v smislu člena 16(1) direktive 89/391/EGS (UL L št. 348 z dne
28. 11. 1992, str. 1),
13.  
Direktivo 2006/54/ES Evropskega parlamenta in Sveta z dne 5. julija
2006 o uresničevanju načela enakih možnosti ter enakega obravnavanja moških in
žensk pri zaposlovanju in poklicnem delu (UL L št. 204 z dne 26. julija
2006, str. 23),
14.  
Direktivo 2002/14/ES Evropskega parlamenta in Sveta z dne 11. marca
2002 o določitvi splošnega okvira za obveščanje in posvetovanje z delavci v
Evropski skupnosti (UL L št. 80 z dne 23. 3. 2002, str. 29),
15.  
Direktivo Sveta 2010/18/EU z dne 8. marca 2010 o izvajanju
revidiranega okvirnega sporazuma o starševskem dopustu, sklenjenega med
BUSINESSEUROPE, UEAPME, CEEP in ETUC, ter o razveljavitvi Direktive 96/34/ES
(UL L št. 68, 18. 3. 2010, str. 13),
16.  
Direktivo 2008/104/ES Evropskega Parlamenta in Sveta z dne
19. novembra 2008 o delu prek agencij za zagotavljanje začasnega dela (UL
L št. 327 z dne 5. 12. 2008, str. 9).
(2) Cilji zakona so vključevanje
delavcev v delovni proces, zagotavljanje usklajenega poteka delovnega procesa
ter preprečevanje brezposelnosti, pri čemer se upošteva pravica delavcev do svobode
dela, dostojanstva pri delu in varuje interese delavcev v delovnem razmerju.
2. člen
(urejanje delovnih razmerij)
(1) Če ni s posebnim zakonom drugače
določeno, ureja ta zakon tudi delovna razmerja delavcev, zaposlenih v državnih
organih, v lokalnih skupnostih in v zavodih, drugih organizacijah ter
zasebnikih, ki opravljajo javno službo.
(2) Ta zakon ureja tudi delovna
razmerja mobilnih delavcev, če ni glede delovnega časa, nočnega dela, odmorov
in počitkov drugače določeno s posebnim zakonom.
(3) Ta zakon se uporablja tudi za
delovna razmerja pomorščakov, razen za vprašanja, ki so drugače določena v
posebnem zakonu.
3. člen
(uporaba zakona)
(1) Ta zakon se uporablja za delovna
razmerja med delodajalci, ki imajo sedež ali prebivališče v Republiki Sloveniji,
in pri njih zaposlenimi delavci.
(2) Ta zakon se uporablja tudi za
delovna razmerja med tujimi delodajalci in delavci, sklenjena na podlagi
pogodbe o zaposlitvi na območju Republike Slovenije.
(3) Za delavce, ki jih tuji
delodajalec napoti na delo v Republiko Slovenijo na podlagi pogodbe o
zaposlitvi po tujem pravu, se uporablja ta zakon v skladu z določbami, ki
urejajo položaj delavcev, napotenih na delo v Republiko Slovenijo.
4. člen
(definicija delovnega razmerja)
(1) Delovno razmerje je razmerje med
delavcem in delodajalcem, v katerem se delavec prostovoljno vključi v
organiziran delovni proces delodajalca in v njem za plačilo, osebno in
nepretrgano opravlja delo po navodilih in pod nadzorom delodajalca.
(2) V delovnem razmerju je vsaka od
pogodbenih strank dolžna izvrševati dogovorjene ter predpisane pravice in
obveznosti.
5. člen
(opredelitev delavca in delodajalca)
(1) Delavec ali delavka (v nadaljnjem
besedilu: delavec) po tem zakonu je vsaka fizična oseba, ki je v delovnem razmerju
na podlagi sklenjene pogodbe o zaposlitvi.
(2) Delodajalec ali delodajalka (v
nadaljnjem besedilu: delodajalec) po tem zakonu je pravna in fizična oseba ter
drug subjekt, kot je državni organ, lokalna skupnost, podružnica tujega
podjetja ter diplomatsko in konzularno predstavništvo, ki zaposluje delavca na
podlagi pogodbe o zaposlitvi.
(3) Manjši delodajalec po tem zakonu
je delodajalec, ki zaposluje deset ali manj delavcev.
6. člen
(prepoved diskriminacije in povračilnih
ukrepov)
(1) Delodajalec mora iskalcu ali iskalki
zaposlitve (v nadaljnjem besedilu: kandidatu) pri zaposlovanju ali delavcu v
času trajanja delovnega razmerja in v zvezi s prenehanjem pogodbe o zaposlitvi
zagotavljati enako obravnavo ne glede na narodnost, raso ali etnično poreklo,
nacionalno in socialno poreklo, spol, barvo kože, zdravstveno stanje,
invalidnost, vero ali prepričanje, starost, spolno usmerjenost, družinsko
stanje, članstvo v sindikatu, premoženjsko stanje ali drugo osebno okoliščino v
skladu s tem zakonom, predpisi o uresničevanju načela enakega obravnavanja in
predpisi o enakih možnostih žensk in moških.
(2) Enako obravnavo glede na osebne
okoliščine iz prejšnjega odstavka mora delodajalec zagotavljati kandidatu
oziroma delavcu zlasti pri zaposlovanju, napredovanju, usposabljanju, izobraževanju,
prekvalifikaciji, plačah in drugih prejemkih iz delovnega razmerja, odsotnostih
z dela, delovnih razmerah, delovnem času in odpovedi pogodbe o zaposlitvi.
(3) Prepovedani sta neposredna in
posredna diskriminacija zaradi katere koli osebne okoliščine iz prvega odstavka
tega člena. Neposredna diskriminacija obstaja, če je oseba zaradi določene
osebne okoliščine bila, je ali bi lahko bila v enakih ali podobnih situacijah
obravnavana manj ugodno kot druga oseba. Posredna diskriminacija zaradi osebne
okoliščine obstaja, kadar je oseba z določeno osebno okoliščino bila, je ali bi
lahko bila zaradi navidezno nevtralnega predpisa, merila ali prakse v enakih
ali podobnih situacijah in pogojih v manj ugodnem položaju kot druge osebe,
razen če ta predpis, merilo ali prakso objektivno upravičuje zakoniti cilj in
če so sredstva za doseganje tega cilja ustrezna in potrebna. Neposredna ali
posredna diskriminacija so tudi navodila za diskriminiranje oseb na podlagi
katere koli osebne okoliščine.
(4) Manj ugodno obravnavanje delavcev,
ki je povezano z nosečnostjo ali starševskim dopustom, se šteje za diskriminacijo.
(5) Različno obravnavanje, temelječe
na kateri od osebnih okoliščin iz prvega odstavka tega člena, ne pomeni diskriminacije,
če zaradi narave dela oziroma okoliščin, v katerih se delo opravlja, določena
osebna okoliščina predstavlja bistven in odločilen pogoj za delo in je takšna
zahteva sorazmerna ter upravičena z zakonitim ciljem.
(6) Če kandidat oziroma delavec v
primeru spora navaja dejstva, ki opravičujejo domnevo, da je bila kršena
prepoved diskriminacije, mora delodajalec dokazati, da v obravnavanem primeru
ni kršil načela enakega obravnavanja oziroma prepovedi diskriminacije.
(7) Diskriminirane osebe in osebe, ki
pomagajo žrtvi diskriminacije, ne smejo biti izpostavljene neugodnim posledicam
zaradi ukrepanja, ki ima za cilj uveljavitev prepovedi diskriminacije.
7. člen
(prepoved spolnega in drugega nadlegovanja
ter trpinčenja na delovnem mestu)
(1) Prepovedano je spolno in drugo
nadlegovanje. Spolno nadlegovanje je kakršna koli oblika neželenega verbalnega,
neverbalnega ali fizičnega ravnanja ali vedenja spolne narave z učinkom ali
namenom prizadeti dostojanstvo osebe, zlasti kadar gre za ustvarjanje
zastraševalnega, sovražnega, ponižujočega, sramotilnega ali žaljivega okolja.
Nadlegovanje je vsako neželeno vedenje, povezano s katero koli osebno
okoliščino, z učinkom ali namenom prizadeti dostojanstvo osebe ali ustvariti
zastraševalno, sovražno, ponižujoče, sramotilno ali žaljivo okolje.
(2) Spolno in drugo nadlegovanje iz
prejšnjega odstavka se šteje za diskriminacijo po določbah tega zakona.
(3) Odklonitev ravnanj iz prvega
odstavka tega člena s strani prizadetega kandidata oziroma delavca ne sme biti
razlog za diskriminacijo pri zaposlovanju in delu.
(4) Prepovedano je trpinčenje na
delovnem mestu. Trpinčenje na delovnem mestu je vsako ponavljajoče se ali
sistematično, graje vredno ali očitno negativno in žaljivo ravnanje ali
vedenje, usmerjeno proti posameznim delavcem na delovnem mestu ali v zvezi z
delom.
(5) Delavec, ki je žrtev trpinčenja,
ne sme biti izpostavljen neugodnim posledicam zaradi ukrepanja, ki ima za cilj
uveljavitev prepovedi trpinčenja na delovnem mestu.
8. člen
(odškodninska odgovornost delodajalca in
denarna odškodnina)
V primeru kršitve prepovedi diskriminacije
ali trpinčenja na delovnem mestu je delodajalec kandidatu oziroma delavcu
odškodninsko odgovoren po splošnih pravilih civilnega prava. Kot nepremoženjska
škoda, ki je nastala kandidatu ali delavcu, se štejejo tudi pretrpljene duševne
bolečine zaradi neenake obravnave delavca oziroma diskriminatornega ravnanja
delodajalca oziroma zaradi nezagotavljanja varstva pred spolnim ali drugim
nadlegovanjem ali trpinčenjem na delovnem mestu v skladu s 47. členom tega
zakona, ki ga je utrpel kandidat ali delavec. Pri odmeri višine denarne
odškodnine za nepremoženjsko škodo se mora upoštevati, da je ta učinkovita in
sorazmerna s škodo, ki jo je utrpel kandidat oziroma delavec in da odvrača
delodajalca od ponovnih kršitev.
9. člen
(omejitev avtonomije pogodbenih strank)
(1) Pri sklepanju in prenehanju
pogodbe o zaposlitvi in v času trajanja delovnega razmerja sta delodajalec in
delavec dolžna upoštevati določbe tega in drugih zakonov, ratificiranih in
objavljenih mednarodnih pogodb, drugih predpisov, kolektivnih pogodb in
splošnih aktov delodajalca.
(2) S pogodbo o zaposlitvi oziroma s
kolektivno pogodbo se lahko določijo pravice, ki so za delavca ugodnejše, kot
jih določa ta zakon.
(3) Ne glede na določbo prejšnjega
odstavka se lahko v primerih iz 33., 54., 59., 94., 120., 132., 144., 158.,
172. in 222. člena tega zakona s kolektivno pogodbo določi tudi drugače.
10. člen
(splošni akt delodajalca)
(1) Predloge splošnih aktov
delodajalca, s katerimi delodajalec določa organizacijo dela ali določa
obveznosti, ki jih morajo delavci poznati zaradi izpolnjevanja pogodbenih in
drugih obveznosti, mora delodajalec pred sprejemom posredovati v mnenje
sindikatom pri delodajalcu. Sindikat mora podati mnenje v roku osmih dni.
(2) Če je sindikat posredoval mnenje v
roku iz prejšnjega odstavka, ga mora delodajalec pred sprejemom splošnih aktov
obravnavati in se do njega opredeliti.
(3) Če pri posameznem delodajalcu ni
organiziranega sindikata, se s splošnim aktom delodajalca lahko določijo
pravice, ki se v skladu s tem zakonom lahko urejajo v kolektivnih pogodbah, če
so za delavca ugodnejše, kot jih določa zakon oziroma kolektivna pogodba, ki
zavezuje delodajalca.
(4) Predlog splošnega akta iz
prejšnjega odstavka mora delodajalec pred sprejemom posredovati v mnenje svetu
delavcev oziroma delavskemu zaupniku. Svet delavcev oziroma delavski zaupnik
mora podati mnenje v roku osmih dni, delodajalec pa mora pred sprejemom
splošnega akta posredovano mnenje obravnavati in se do njega opredeliti.
(5) Če pri posameznem delodajalcu ni
organiziranega sveta delavcev oziroma delavskega zaupnika, mora o vsebini
predloga splošnega akta iz tretjega odstavka tega člena delodajalec pred
sprejemom akta obvestiti delavce na pri delodajalcu običajen način.
(6) Delodajalec mora omogočiti pri
njem zaposlenim delavcem in delavcem, napotenim s strani delodajalca za
zagotavljanje dela, da se seznanijo z vsemi veljavnimi splošnimi akti iz prvega
in tretjega odstavka tega člena. V ta namen morajo biti splošni akti
delodajalca vedno na razpolago na dostopnem mestu, na katerem se lahko delavci
brez nadzora seznanijo z njihovo vsebino.
(7) Za sindikat pri delodajalcu v
postopkih po tem zakonu se šteje reprezentativni sindikat, ki imenuje ali
izvoli sindikalnega zaupnika po 205. členu tega zakona.
II. POGODBA O ZAPOSLITVI
1. Splošno
11. člen
(pogodba o zaposlitvi)
(1) S pogodbo o zaposlitvi se sklene
delovno razmerje.
(2) Pravice in obveznosti na podlagi
opravljanja dela v delovnem razmerju in vključitev v socialno zavarovanje na
podlagi delovnega razmerja, se začnejo uresničevati z dnem nastopa dela,
dogovorjenim v pogodbi o zaposlitvi. Delodajalec je dolžan delavca prijaviti v
obvezno pokojninsko, invalidsko in zdravstveno zavarovanje ter zavarovanje za
primer brezposelnosti v skladu s posebnimi predpisi in mu izročiti fotokopijo
prijave v 15 dneh od nastopa dela.
(3) Če datum nastopa dela ni določen,
se kot datum nastopa dela šteje datum sklenitve pogodbe o zaposlitvi.
(4) Pravice in obveznosti na podlagi
opravljanja dela v delovnem razmerju in vključitev v socialno zavarovanje na
podlagi delovnega razmerja se začnejo uresničevati z datumom nastopa dela tudi
v primeru, če delavec tega dne iz opravičenih razlogov ne začne delati.
(5) Opravičeni razlogi po tem zakonu,
zaradi katerih delavec ne začne delati, so primeri, ko je delavec opravičeno
odsoten z dela po zakonu ali kolektivni pogodbi, lahko pa jih s pogodbo o
zaposlitvi določita tudi stranki sami.
12. člen
(pogodba o zaposlitvi za nedoločen čas)
(1) Pogodba o zaposlitvi se sklepa za
nedoločen čas, če s tem zakonom ni drugače določeno.
(2) Če s pogodbo o zaposlitvi čas
trajanja ni pisno določen oziroma če pogodba o zaposlitvi za določen čas ni
sklenjena v pisni obliki ob nastopu dela, se domneva, da je pogodba o
zaposlitvi sklenjena za nedoločen čas.
13. člen
(uporaba splošnih pravil civilnega prava)
(1) Glede sklepanja, veljavnosti,
prenehanja in drugih vprašanj pogodbe o zaposlitvi se smiselno uporabljajo splošna
pravila civilnega prava, če ni s tem ali z drugim zakonom drugače določeno.
(2) Če obstajajo elementi delovnega
razmerja v skladu s 4., v povezavi z 22. oziroma 54. členom tega zakona, se
delo ne sme opravljati na podlagi pogodb civilnega prava, razen v primerih, ki
jih določa zakon.
14. člen
(ničnost in izpodbojnost pogodbe o zaposlitvi)
Pri določanju posledic ničnosti in
izpodbojnosti pogodbe o zaposlitvi se smiselno uporabljajo splošna pravila
civilnega prava, če ta zakon ne določa drugače.
15. člen
(uveljavljanje ničnosti pogodbe o
zaposlitvi)
(1) Na ničnost pogodbe o zaposlitvi pazi
sodišče po uradni dolžnosti, nanjo pa se lahko sklicuje vsaka zainteresirana
oseba.
(2) Ničnost pogodbe o zaposlitvi se
uveljavlja pred pristojnim delovnim sodiščem.
(3) Pravica do uveljavljanja ničnosti
pogodbe o zaposlitvi ne preneha.
16. člen
(uveljavljanje izpodbojnosti pogodbe o
zaposlitvi)
(1) Izpodbojnost pogodbe o zaposlitvi
se uveljavlja pred pristojnim delovnim sodiščem.
(2) Pravica zahtevati razveljavitev
izpodbojne pogodbe preneha po preteku 30 dni od dneva, ko je upravičenec zvedel
za razlog izpodbojnosti oziroma od prenehanja sile.
(3) Pravica iz prejšnjega odstavka
preneha v vsakem primeru po preteku enega leta od dneva, ko je bila pogodba
sklenjena.
2. Oblika pogodbe
17. člen
(pisnost pogodbe o zaposlitvi)
(1) Pogodba o zaposlitvi se sklene v
pisni obliki.
(2) Delodajalec mora delavcu izročiti
pisni predlog pogodbe o zaposlitvi praviloma tri dni pred predvideno sklenitvijo,
pisno pogodbo o zaposlitvi pa ob njeni sklenitvi.
(3) Če delavcu ni izročena pisna
pogodba o zaposlitvi, lahko kadarkoli v času trajanja delovnega razmerja
zahteva njeno izročitev od delodajalca in sodno varstvo.
(4) Če stranki nista sklenili pogodbe
o zaposlitvi v pisni obliki ali če niso v pisni obliki izražene vse sestavine
pogodbe o zaposlitvi iz prvega odstavka 31. člena tega zakona, to ne vpliva na
obstoj in veljavnost pogodbe o zaposlitvi.
18. člen
(domneva obstoja delovnega razmerja)
V primeru spora o obstoju delovnega
razmerja med delavcem in delodajalcem se domneva, da delovno razmerje obstaja,
če obstajajo elementi delovnega razmerja.
3. Stranke pogodbe
19. člen
(splošno)
Stranki pogodbe o zaposlitvi sta
delodajalec in delavec.
20. člen
(delodajalec – pravna oseba)
(1) Če je delodajalec pravna oseba,
lokalna skupnost ali podružnica tuje družbe ali druge organizacije, nastopa v
imenu delodajalca njegov zastopnik, določen z zakonom ali aktom o ustanovitvi,
ali od njega pisno pooblaščena oseba.
(2) Če je delodajalec državni organ,
nastopa v imenu delodajalca njegov predstojnik oziroma od njega pisno pooblaščena
oseba, če z zakonom ni drugače določeno.
(3) Kadar se sklepa pogodba o
zaposlitvi s poslovodno osebo, nastopa v imenu delodajalca organ, ki je po
zakonu oziroma aktih družbe (akt o ustanovitvi, družbena pogodba,
statut) pristojen za zastopanje delodajalca proti poslovodnim osebam, če
le-tega ni, pa lastnik.
(4) Kadar se sklepa pogodba o
zaposlitvi s poslovodno osebo v času ustanavljanja delodajalca, nastopa v imenu
delodajalca ustanovitelj.
21. člen
(sposobnost za sklenitev pogodbe o
zaposlitvi)
(1) Pogodbo o zaposlitvi smejo
skleniti osebe, ki so dopolnile starost 15 let.
(2) Pogodba o zaposlitvi z osebo, ki
še ni dopolnila 15 let starosti, je nična.
22. člen
(pogoji za sklenitev pogodbe o zaposlitvi)
(1) Delavec, ki sklene pogodbo o
zaposlitvi, mora izpolnjevati predpisane, s kolektivno pogodbo ali splošnim
aktom delodajalca določene oziroma s strani delodajalca zahtevane in v skladu s
prvim odstavkom 25. člena tega zakona objavljene pogoje za opravljanje dela (v
nadaljnjem besedilu: pogoje za opravljanje dela).
(2) Delodajalec je dolžan s splošnim
aktom določiti pogoje za opravljanje dela na posameznem delovnem mestu oziroma
za vrsto dela. Ta obveznost ne velja za manjše delodajalce.
(3) Če noben od prijavljenih
kandidatov ne izpolnjuje pogojev za opravljanje dela, lahko delodajalec z enim
od prijavljenih kandidatov, ki izpolnjuje z zakonom ali s podzakonskim aktom
določene pogoje, sklene pogodbo o zaposlitvi za določen čas do enega leta, če
je taka zaposlitev potrebna zaradi nemotenega opravljanja dela.
23. člen
(tuji državljani)
(1) Tujec ali tujka (v nadaljnjem
besedilu: tujec) ali oseba brez državljanstva lahko sklene pogodbo o
zaposlitvi, če izpolnjuje pogoje, določene s tem zakonom, in pogoje, določene s
posebnim zakonom, ki ureja zaposlovanje tujcev.
(2) Pogodba o zaposlitvi, sklenjena v
nasprotju s prejšnjim odstavkom, je nična.
4. Pogodbena svoboda
24. člen
(splošno)
Delodajalec ima ob upoštevanju zakonskih
prepovedi pravico do proste odločitve, s katerim kandidatom, ki izpolnjuje
pogoje za opravljanje dela, bo sklenil pogodbo o zaposlitvi.
5. Pravice in obveznosti strank pri
sklepanju pogodb o zaposlitvi
25. člen
(objava prostega delovnega mesta oziroma
vrste dela)
(1) Delodajalec, ki zaposluje nove
delavce, mora prosto delovno mesto oziroma vrsto dela (v nadaljnjem besedilu:
delo) javno objaviti. Objava prostega dela mora vsebovati pogoje za opravljanje
dela in rok za prijavo, ki ne sme biti krajši od treh delovnih dni.
(2) Za javno objavo po prejšnjem
odstavku se šteje tudi objava, ki jo izvede zavod za zaposlovanje.
(3) Če delodajalec objavi prosto delo
tudi v sredstvih javnega obveščanja, na spletnih straneh ali v javno dostopnih
poslovnih prostorih delodajalca, začne rok za prijavo teči naslednji dan po
zadnji objavi.
(4) Delodajalec, ki ima zaposlene
delavce za določen čas, s krajšim delovnim časom oziroma pri katerem opravljajo
delo delavci, zaposleni pri delodajalcu, ki opravlja dejavnost zagotavljanja
dela delavcev drugemu uporabniku, in zaposluje za nedoločen čas oziroma s
polnim delovnim časom, mora o prostih delih oziroma o javni objavi prostih del
pravočasno pisno obvestiti delavce na pri delodajalcu običajen način (npr. na
določenem oglasnem mestu v poslovnih prostorih delodajalca ali z uporabo
informacijske tehnologije).
26. člen
(izjeme od obveznosti objave)
(1) Izjemoma se lahko pogodba o
zaposlitvi sklene brez javne objave, če gre za:
-       
sklenitev nove pogodbe o zaposlitvi med delavcem in delodajalcem zaradi
spremenjenih okoliščin,
-       
obveznosti delodajalca iz naslova štipendiranja,
-       
zaposlitev invalida po zakonu, ki ureja zaposlovanje invalidov,
-       
zaposlitev za določen čas, ki po svoji naravi traja največ tri mesece v
koledarskem letu ali zaposlitev za določen čas za nadomeščanje začasno
odsotnega delavca,
-       
zaposlitev za nedoločen čas osebe, ki je pri delodajalcu opravljala
pripravništvo, oziroma ki je bila pri delodajalcu zaposlena za določen čas,
razen v primeru zaposlitve za določen čas iz tretjega odstavka 22. člena tega
zakona in v primeru zaposlitve za določen čas za nadomeščanje začasno odsotnega
delavca,
-       
zaposlitev zaradi dela v prilagoditvenem obdobju na podlagi dokončne
odločbe in potrdila pristojnega organa, izdane v postopku priznavanja
kvalifikacij po posebnem zakonu,
-       
zaposlitev s polnim delovnim časom osebe, ki je bila pri delodajalcu
zaposlena s krajšim delovnim časom,
-       
zaposlitev družbenikov v pravni osebi,
-       
zaposlitev družinskih članov delodajalca, ki je fizična oseba,
-       
zaposlitev voljenih in imenovanih funkcionarjev oziroma drugih delavcev,
ki so vezani na mandat organa ali funkcionarja v lokalnih skupnostih,
političnih strankah, sindikatih, zbornicah, društvih in njihovih zvezah,
-       
poslovodne osebe, prokuriste in vodilne delavce iz drugega odstavka 74.
člena tega zakona,
-       
druge primere, določene z zakonom.
(2) Družinski člani po tem zakonu so:
-       
zakonec oziroma oseba, ki je zadnji dve leti pred sklenitvijo pogodbe o
zaposlitvi živela z delodajalcem v življenjski skupnosti, ki je po predpisih o
zakonski zvezi in družinskih razmerjih v pravnih posledicah izenačena z
zakonsko zvezo, oziroma partner v registrirani istospolni skupnosti (v
nadaljnjem besedilu: zakonec ali zunajzakonski partner),
-       
otroci, posvojenci in otroci zakonca ali zunajzakonskega partnerja,
-       
starši – oče, mati, zakonec ali zunajzakonski partner starša,
posvojitelj ter
-       
bratje in sestre.
27. člen
(enaka obravnava glede na spol)
(1) Delodajalec ne sme prostega dela
objaviti samo za moške ali samo za ženske, razen če določen spol predstavlja
bistven in odločilni pogoj za delo in je taka zahteva sorazmerna ter upravičena
z zakonitim ciljem.
(2) Objava prostega dela tudi ne sme
nakazovati, da daje delodajalec pri zaposlitvi prednost določenemu spolu, razen
v primerih iz prejšnjega odstavka.
28. člen
(pravice in obveznosti delodajalca)
(1) Delodajalec sme od kandidata
zahtevati le predložitev dokazil o izpolnjevanju pogojev za opravljanje dela.
(2) Delodajalec pri sklepanju pogodbe
o zaposlitvi ne sme od kandidata zahtevati podatkov o družinskem oziroma
zakonskem stanu, o nosečnosti, o načrtovanju družine oziroma drugih podatkov,
če niso v neposredni zvezi z delovnim razmerjem.
(3) Delodajalec ne sme pogojevati
sklenitve pogodbe o zaposlitvi s pridobitvijo podatkov iz prejšnjega odstavka
ali z dodatnimi pogoji v zvezi s prepovedjo nosečnosti ali odlogom materinstva
ali z vnaprejšnjim podpisom odpovedi pogodbe o zaposlitvi s strani delavca.
(4) Pri zaposlovanju lahko delodajalec
preizkusi znanja oziroma sposobnosti kandidatov za opravljanje dela, za katero
se sklepa pogodba o zaposlitvi.
(5) Zaradi ugotovitve kandidatove
zdravstvene zmožnosti za opravljanje dela delodajalec na svoje stroške napoti
kandidata na predhodni zdravstveni pregled v skladu s predpisi o varnosti in
zdravju pri delu.
(6) Preizkus znanja oziroma
sposobnosti kandidata ali ugotovitev zdravstvene zmožnosti kandidata se ne sme
nanašati na okoliščine, ki niso v neposredni zvezi z delom, za katerega se
sklepa pogodba o zaposlitvi.
(7) Delodajalec mora pred sklenitvijo
pogodbe o zaposlitvi za nedoločen ali za določen čas seznaniti kandidata z
delom, pogoji dela ter pravicami in obveznostmi delavca in delodajalca, ki so
povezane z opravljanjem dela, za katero se sklepa pogodba o zaposlitvi.
29. člen
(pravice in obveznosti kandidata)
(1) Pri sklepanju pogodbe o zaposlitvi
je kandidat dolžan predložiti delodajalcu dokazila o izpolnjevanju pogojev za
opravljanje dela in ga obvestiti o vseh njemu znanih dejstvih, pomembnih za
delovno razmerje, kot tudi o njemu znanih drugih okoliščinah, ki ga kakorkoli
onemogočajo ali bistveno omejujejo pri izvrševanju obveznosti iz pogodbe ali ki
lahko ogrožajo življenje ali zdravje oseb, s katerimi pri izvrševanju svojih
obveznosti prihaja v stik.
(2) Kandidat ni dolžan odgovarjati na
vprašanja, ki niso v neposredni zvezi z delovnim razmerjem.
30. člen
(pravice neizbranega kandidata)
(1) Delodajalec mora v osmih dneh po
zaključenem postopku izbire pisno obvestiti neizbranega kandidata o tem, da ni
bil izbran.
(2) Obvestilo o neizbiri lahko
delodajalec pošlje po elektronski poti na elektronski naslov kandidata, o
katerem je kandidat seznanil delodajalca za namen obveščanja o neizbiri po
prejšnjem odstavku.
(3) Delodajalec je dolžan neizbranemu
kandidatu na njegovo zahtevo vrniti vse dokumente, ki mu jih je predložil kot
dokaz za izpolnjevanje zahtevanih pogojev za opravljanje dela.
6. Vsebina pogodbe
31. člen
(sestavine pogodbe o zaposlitvi)
(1) Pogodba o zaposlitvi mora
vsebovati:
-       
podatke o pogodbenih strankah z navedbo njunega prebivališča oziroma
sedeža,
-       
datum nastopa dela,
-       
naziv delovnega mesta oziroma vrsto dela, s kratkim opisom dela, ki ga
mora delavec opravljati po pogodbi o zaposlitvi in za katero se zahtevajo enaka
raven in smer izobrazbe in drugi pogoji za opravljanje dela v skladu z 22.
členom tega zakona,
-       
kraj opravljanja dela; če ni naveden točni kraj, velja, da delavec
opravlja delo na sedežu delodajalca,
-       
čas, za katerega je sklenjena pogodba o zaposlitvi, razlog za sklenitev
pogodbe o zaposlitvi za določen čas in določilo o načinu izrabe letnega
dopusta, če je sklenjena pogodba o zaposlitvi za določen čas,
-       
določilo ali gre za pogodbo o zaposlitvi s polnim ali krajšim delovnim
časom,
-       
določilo o dnevnem ali tedenskem delovnem času in razporeditvi delovnega
časa,
-       
določilo o znesku osnovne plače delavca v eurih, ki mu pripada za
opravljanje dela po pogodbi o zaposlitvi ter o morebitnih drugih plačilih,
-       
določilo o drugih sestavinah plače delavca, plačilnem obdobju, plačilnem
dnevu in o načinu izplačevanja plače,
-       
določilo o letnem dopustu oziroma načinu določanja letnega dopusta,
-       
dolžino odpovednih rokov,
-       
navedbo kolektivnih pogodb, ki zavezujejo delodajalca oziroma splošnih
aktov delodajalca, ki določajo pogoje dela delavca, in
-       
druge pravice in obveznosti v primerih, določenih s tem zakonom.
(2) V pogodbi o zaposlitvi se glede
vprašanj, navedenih v sedmi, deveti, deseti in enajsti alineji prejšnjega
odstavka, stranki lahko sklicujeta na veljavne zakone, kolektivne pogodbe
oziroma splošne akte delodajalca.
32. člen
(neveljavna določila pogodbe o zaposlitvi)
Če je določilo v pogodbi o zaposlitvi v
nasprotju s splošnimi določbami o minimalnih pravicah in obveznostih pogodbenih
strank, določenimi z zakonom, kolektivno pogodbo oziroma splošnim aktom
delodajalca, se uporabljajo določbe zakona, kolektivnih pogodb oziroma splošnih
aktov delodajalca, s katerimi je delno določena vsebina pogodbe o zaposlitvi,
kot sestavni del te pogodbe.
7. Obveznosti pogodbenih strank
1. Obveznosti delavca
a) Opravljanje dela
33. člen
(splošno)
(1) Delavec mora vestno opravljati
delo na delovnem mestu oziroma v okviru vrste dela, za katerega je sklenil
pogodbo o zaposlitvi, v času in na kraju, ki sta določena za izvajanje dela,
upoštevaje organizacijo dela in poslovanja pri delodajalcu.
(2) V primerih, določenih z zakonom
ali kolektivno pogodbo, mora delavec opravljati tudi drugo delo.
(3) V kolikor z zakonom ali kolektivno
pogodbo ni določeno drugače, lahko delodajalec z namenom ohranitve zaposlitve
ali zagotovitve nemotenega poteka delovnega procesa delavcu pisno odredi
začasno opravljanje drugega ustreznega dela v primerih začasno povečanega
obsega dela na drugem delovnem mestu oziroma vrsti dela pri delodajalcu,
začasno zmanjšanega obsega dela na delovnem mestu oziroma v okviru vrste dela,
ki ga opravlja, in nadomeščanja začasno odsotnega delavca. Pisna odreditev se
lahko pošlje delavcu tudi po elektronski poti na elektronski naslov delavca, ki
ga zagotavlja in uporabo nalaga delodajalec.
(4) Ustrezno delo iz prejšnjega
odstavka je delo, za katerega delavec izpolnjuje pogoje in za katerega se
zahteva enaka vrsta in raven izobrazbe, kot se zahteva za opravljanje dela, za
katerega ima delavec sklenjeno pogodbo o zaposlitvi, in za delovni čas, kot je
dogovorjen za delo, za katerega ima delavec sklenjeno pogodbo o zaposlitvi, ter
kraj opravljanja dela ni oddaljen več kot tri ure vožnje v obe smeri z javnim
prevoznim sredstvom ali z organiziranim prevozom delodajalca od kraja bivanja
delavca.
(5) Manjši delodajalec lahko v
primerih iz tretjega odstavka tega člena delavcu pisno odredi tudi začasno
opravljanje drugega primernega dela. Primerno delo je delo, za katerega se
zahteva enaka vrsta in največ ena raven nižja izobrazba kot se zahteva za
opravljanje dela, za katerega ima delavec sklenjeno pogodbo o zaposlitvi, in za
delovni čas, kot je dogovorjen za delo, za katerega ima delavec sklenjeno
pogodbo o zaposlitvi, ter kraj opravljanja dela ni oddaljen več kot tri ure
vožnje v obe smeri z javnim prevoznim sredstvom ali z organiziranim prevozom
delodajalca od kraja bivanja delavca.
(6) Odreditev drugega ustreznega
oziroma primernega dela v skladu s tretjim in petim odstavkom tega člena lahko
traja največ tri mesece v koledarskem letu.
(7) Delavec, ki začasno opravlja drugo
ustrezno oziroma primerno delo, ima pravico do plače, kot da bi opravljal svoje
delo, če je to zanj ugodnejše.
34. člen
(upoštevanje delodajalčevih navodil)
(1) Delavec mora upoštevati zahteve in
navodila delodajalca v zvezi z izpolnjevanjem pogodbenih in drugih obveznosti
iz delovnega razmerja.
(2) Delavec lahko odkloni opravljanje
dela po navodilu ali na zahtevo delodajalca, če bi to pomenilo protipravno
ravnanje ali opustitev.
35. člen
(spoštovanje predpisov o varnosti in
zdravju pri delu)
Delavec mora spoštovati in izvajati
predpise in ukrepe o varnosti in zdravju pri delu ter pazljivo opravljati delo,
da zavaruje svoje življenje in zdravje ter življenje in zdravje drugih oseb.
b) Obveznost obveščanja
36. člen
(obveznost obveščanja)
(1) Delavec mora obveščati delodajalca
o bistvenih okoliščinah, ki vplivajo oziroma bi lahko vplivale na izpolnjevanje
njegovih pogodbenih obveznosti, in o vseh spremembah podatkov, ki vplivajo na
izpolnjevanje pravic iz delovnega razmerja.
(2) Delavec mora obveščati delodajalca
o vsaki grozeči nevarnosti za življenje, zdravje ali nastanek materialne škode,
ki jo zazna pri delu.
c) Prepoved škodljivega ravnanja
37. člen
(prepoved škodljivega ravnanja)
Delavec se je dolžan vzdržati vseh ravnanj,
ki glede na naravo dela, ki ga opravlja pri delodajalcu, materialno ali moralno
škodujejo ali bi lahko škodovala poslovnim interesom delodajalca.
č) Obveznost varovanja poslovne skrivnosti
38. člen
(varovanje poslovne skrivnosti)
(1) Delavec ne sme izkoriščati za
svojo osebno uporabo ali izdati tretjemu delodajalčevih poslovnih skrivnosti,
ki jih kot take določi delodajalec, in ki so bile delavcu zaupane ali s
katerimi je bil seznanjen na drug način.
(2) Za poslovno skrivnost se štejejo
informacije, ki izpolnjujejo zahteve za poslovno skrivnost v skladu z zakonom,
ki ureja poslovne skrivnosti. Delavec je odgovoren za
kršitev, če je vedel ali bi moral vedeti za tak značaj informacij.
d) Prepoved konkurence
39. člen
(konkurenčna prepoved – zakonska prepoved
konkurenčne dejavnosti)
(1) Med trajanjem delovnega razmerja
delavec ne sme brez pisnega soglasja delodajalca za svoj ali tuj račun
opravljati del ali sklepati poslov, ki sodijo v dejavnost, ki jo dejansko
opravlja delodajalec in pomenijo ali bi lahko pomenili za delodajalca
konkurenco.
(2) Delodajalec lahko zahteva
povrnitev škode, nastale z delavčevim ravnanjem, v roku treh mesecev od dneva,
ko je zvedel za opravljanje dela ali sklenitev posla, oziroma v roku treh let
od dokončanja dela ali sklenitve posla.
40. člen
(konkurenčna klavzula – pogodbena prepoved
konkurenčne dejavnosti)
(1) Če delavec pri svojem delu ali v
zvezi z delom pridobiva tehnična, proizvodna ali poslovna znanja in poslovne
zveze, lahko delavec in delodajalec v pogodbi o zaposlitvi dogovorita prepoved
opravljanja konkurenčne dejavnosti po prenehanju delovnega razmerja (v
nadaljnjem besedilu: konkurenčna klavzula).
(2) Konkurenčna klavzula se lahko
dogovori najdlje za obdobje dveh let po prenehanju pogodbe o zaposlitvi in le
za primere prenehanja pogodbe o zaposlitvi s sporazumom med strankama, zaradi
redne odpovedi s strani delavca, redne odpovedi delavcu iz krivdnega razloga
ali izredne odpovedi delavcu s strani delodajalca, razen v primeru izredne odpovedi
iz šeste alineje prvega odstavka 110. člena tega zakona.
(3) Konkurenčna klavzula se lahko pod
pogoji iz prvega odstavka tega člena in najdlje za obdobje dveh let po prenehanju
pogodbe o zaposlitvi pisno dogovori tudi v pogodbi o zaposlitvi za določen čas
za primer prenehanja pogodbe o zaposlitvi za določen čas v skladu s prvim
odstavkom 79. člena tega zakona, kadar se pogodba o zaposlitvi za določen čas
sklepa z vodilnim delavcem iz prvega odstavka 74. člena tega zakona, poslovodno
osebo ali prokuristom ali za opravljanje projektnega dela.
(4) Konkurenčna klavzula mora biti
določena z razumnimi časovnimi omejitvami prepovedi konkuriranja in ne sme
izključiti možnosti primerne zaposlitve delavca.
(5) Če konkurenčna klavzula ni
izražena v pisni obliki, se šteje, da ni dogovorjena.
41. člen
(nadomestilo za spoštovanje konkurenčne
klavzule)
(1) Če spoštovanje konkurenčne
klavzule po drugem in tretjem odstavku prejšnjega člena onemogoča pridobitev
zaslužka, primerljivega delavčevi prejšnji plači, mu mora delodajalec za ves
čas spoštovanja prepovedi mesečno izplačevati denarno nadomestilo.
(2) Denarno nadomestilo za spoštovanje
konkurenčne klavzule se mora določiti s pogodbo o zaposlitvi in znaša mesečno
najmanj tretjino povprečne mesečne plače delavca v zadnjih treh mesecih pred
prenehanjem pogodbe o zaposlitvi.
(3) Če se denarno nadomestilo za
spoštovanje konkurenčne klavzule ne določi s pogodbo o zaposlitvi, konkurenčna
klavzula ne velja.
42. člen
(prenehanje konkurenčne klavzule)
(1) Delodajalec in delavec se lahko
sporazumno dogovorita o prenehanju veljavnosti konkurenčne klavzule.
(2) Če delavec odpove pogodbo o
zaposlitvi, ker je delodajalec huje kršil določila pogodbe o zaposlitvi, konkurenčna
klavzula preneha veljati, če delavec v roku enega meseca od dneva prenehanja
pogodbe o zaposlitvi prejšnjemu delodajalcu pisno izjavi, da ni vezan s
konkurenčno klavzulo.
2. Obveznosti delodajalca
a) Obveznost zagotavljanja dela
43. člen
(zagotavljanje dela)
(1) Delodajalec mora delavcu
zagotavljati delo, za katerega sta se stranki dogovorili v pogodbi o
zaposlitvi.
(2) Če ni drugače dogovorjeno, mora
delodajalec delavcu zagotoviti vsa potrebna sredstva in delovni material, da
lahko nemoteno izpolnjuje svoje obveznosti, in mu omogočiti prost dostop do
poslovnih prostorov.
b) Obveznost plačila
44. člen
(obveznost plačila)
Delodajalec mora delavcu zagotoviti
ustrezno plačilo za opravljanje dela v skladu z določbami 126. do 130., 133. do
135. in 137. člena tega zakona.
c) Obveznost zagotavljanja varnih delovnih razmer
45. člen
(varne delovne razmere)
(1) Delodajalec mora zagotavljati
pogoje za varnost in zdravje delavcev v skladu s posebnimi predpisi o varnosti
in zdravju pri delu.
(2) Delodajalec mora strokovnega
delavca oziroma strokovno službo, ki opravlja strokovne naloge na področju varnosti
in zdravja pri delu, obvestiti o zaposlitvi delavcev za določen čas oziroma
začetku opravljanja začasnega dela delavcev, zaposlenih pri delodajalcu, ki
opravlja dejavnost zagotavljanja dela delavcev drugemu uporabniku.
č) Obveznost varovanja delavčeve osebnosti
46. člen
(splošno)
Delodajalec mora varovati in spoštovati
delavčevo osebnost ter upoštevati in ščititi delavčevo zasebnost.
47. člen
(varovanje dostojanstva delavca pri delu)
(1) Delodajalec je dolžan zagotavljati
takšno delovno okolje, v katerem noben delavec ne bo izpostavljen spolnemu in
drugemu nadlegovanju ali trpinčenju s strani delodajalca, predpostavljenih ali
sodelavcev. V ta namen mora delodajalec sprejeti ustrezne ukrepe za zaščito
delavcev pred spolnim in drugim nadlegovanjem ali pred trpinčenjem na delovnem
mestu.
(2) O sprejetih ukrepih iz prejšnjega
odstavka mora delodajalec pisno obvestiti delavce na pri delodajalcu običajen
način (npr. na določenem oglasnem mestu v poslovnih prostorih delodajalca ali z
uporabo informacijske tehnologije).
(3) Če delavec v primeru spora navaja
dejstva, ki opravičujejo domnevo, da je delodajalec ravnal v nasprotju s prvim
odstavkom tega člena, je dokazno breme na strani delodajalca.
48. člen
(varstvo delavčevih osebnih podatkov)
(1) Osebni podatki delavcev se lahko
zbirajo, obdelujejo, uporabljajo in posredujejo tretjim osebam samo, če je to
določeno s tem ali drugim zakonom ali če je to potrebno zaradi uresničevanja
pravic in obveznosti iz delovnega razmerja ali v zvezi z delovnim razmerjem.
(2) Osebne podatke delavcev lahko
zbira, obdeluje, uporablja in posreduje tretjim osebam samo delodajalec ali
delavec, ki ga delodajalec za to posebej pooblasti.
(3) Osebni podatki delavcev, za
zbiranje katerih ne obstoji več zakonska podlaga, se morajo takoj zbrisati in
prenehati uporabljati.
(4) Določbe prejšnjih odstavkov se
uporabljajo tudi za osebne podatke kandidatov.
8. Sprememba ali sklenitev nove pogodbe
o zaposlitvi zaradi spremenjenih okoliščin
49. člen
(splošno)
(1) Spremembo pogodbe o zaposlitvi ali
sklenitev nove pogodbe o zaposlitvi lahko predlaga katerakoli stranka.
(2) Če se spremenijo pogoji iz tretje,
četrte, pete ali šeste alineje prvega odstavka 31. člena ter v primerih iz 91.
člena tega zakona, se sklene nova pogodba o zaposlitvi, razen v primerih, ko
gre za spremembe, ki so posledica uveljavitve pravice do dela s krajšim
delovnim časom v skladu s predpisi o zdravstvenem zavarovanju ali predpisi o
starševskem varstvu.
(3) Pogodba se spremeni oziroma nova
pogodba velja, če na to pristane tudi nasprotna stranka.
(4) Če se sklene pogodba o zaposlitvi
za določen čas v primerih iz prve, druge, tretje, pete, šeste, osme, enajste,
dvanajste in štirinajste alineje prvega odstavka 54. člena tega zakona z
delavcem, ki je že zaposlen pri delodajalcu za nedoločen čas, v času
opravljanja dela po pogodbi o zaposlitvi za določen čas mirujejo pravice,
obveznosti in odgovornosti iz pogodbe o zaposlitvi za nedoločen čas.
50. člen
(sprememba pogodbe v primerih odpovedi s
strani delodajalca)
Če delodajalec odpove pogodbo o zaposlitvi
iz razlogov iz prve, druge in četrte alineje prvega odstavka 89. člena tega
zakona in istočasno ponudi novo pogodbo o zaposlitvi za nadaljevanje dela
delavca pod spremenjenimi pogoji ali na drugem delu, se nova pogodba o
zaposlitvi sklene v skladu z določbami 91. člena tega zakona.
51. člen
(vpliv spremenjenega zakona, kolektivne
pogodbe ali splošnega akta na spremembo pogodbe o zaposlitvi)
Ne glede na spremembo zakona, kolektivne
pogodbe ali splošnega akta delodajalca, delavec ohrani vse tiste pravice, ki so
ugodneje določene v pogodbi o zaposlitvi.
52. člen
(oblika spremembe pogodbe)
Določbe 17. člena tega zakona se
uporabljajo tudi v primeru spremembe pogodbe o zaposlitvi ali sklenitve nove
pogodbe o zaposlitvi.
9. Suspenz pogodbe
53. člen
(suspenz pogodbe o zaposlitvi)
(1) V primerih, ko delavec zaradi
prestajanja zaporne kazni, izrečenega vzgojnega, varnostnega, varstvenega
ukrepa ali sankcije za prekršek, zaradi katerih ne more opravljati dela šest
mesecev ali manj, obveznega ali prostovoljnega služenja vojaškega roka,
opravljanja nadomestne civilne službe oziroma usposabljanja za opravljanje
nalog v rezervni sestavi policije, vpoklica pogodbenega pripadnika rezervne
sestave Slovenske vojske k opravljanju vojaške službe v miru ter poziva ali
napotitve na opravljanje nalog zaščite, reševanja in pomoči pogodbenega
pripadnika Civilne zaščite, pripora in v drugih primerih, ki jih določajo
zakon, kolektivna pogodba ali pogodba o zaposlitvi, začasno preneha opravljati
delo, pogodba o zaposlitvi ne preneha veljati in je delodajalec ne sme
odpovedati, razen če so podani razlogi za izredno odpoved ali če je uveden
postopek za prenehanje delodajalca (suspenz pogodbe o zaposlitvi).
(2) Med suspenzom pogodbe o zaposlitvi
mirujejo pogodbene in druge pravice ter obveznosti iz delovnega razmerja, ki so
neposredno vezane na opravljanje dela.
(3) Delavec se ima pravico in dolžnost
vrniti na delo najkasneje v roku petih dni po prenehanju razlogov za suspenz
pogodbe. S tem dnem preneha suspenz pogodbe. Če se delavec v predpisanem roku
neupravičeno ne vrne na delo in mu je izrečena izredna odpoved v skladu s sedmo
alinejo prvega odstavka 110. člena tega zakona, traja suspenz pogodbe do
začetka učinkovanja izredne odpovedi.
10. Posebnosti pogodb o zaposlitvi
1. Pogodba o zaposlitvi za določen
čas
54. člen
(pogodba o zaposlitvi za določen čas)
(1) Pogodba o zaposlitvi se lahko
izjemoma sklene za določen čas, če gre za:
-       
izvrševanje dela, ki po svoji naravi traja določen čas,
-       
nadomeščanje začasno odsotnega delavca,
-       
začasno povečan obseg dela,
-       
zaposlitev tujca ali osebe brez državljanstva, ki ima enotno dovoljenje
kot ga določa zakon, ki ureja vstop in prebivanje tujcev, in dovoljenje za
sezonsko delo, kot ga določa zakon, ki ureja zaposlovanje, samozaposlovanje in
delo tujcev, razen kadar je enotno dovoljenje izdano na podlagi soglasja za
zaposlitev, samozaposlitev ali delo,
-       
poslovodno osebo ali prokurista,
-       
vodilnega delavca iz prvega odstavka 74. člena tega zakona,
-       
opravljanje sezonskega dela,
-       
delavca, ki sklene pogodbo o zaposlitvi za določen čas zaradi priprave
na delo, usposabljanja ali izpopolnjevanja za delo, oziroma izobraževanja,
-       
zaposlitev za določen čas zaradi dela v prilagoditvenem obdobju na
podlagi dokončne odločbe in potrdila pristojnega organa, izdane v postopku
priznavanja kvalifikacij po posebnem zakonu,
-       
opravljanje javnih del oziroma vključitev v ukrepe aktivne politike
zaposlovanja v skladu z zakonom,
-       
pripravo oziroma izvedbo dela, ki je projektno organizirano,
-       
delo, potrebno v času uvajanja novih programov, nove tehnologije ter
drugih tehničnih in tehnoloških izboljšav delovnega procesa ali zaradi
usposabljanja delavcev,
-       
predajo dela,
-       
voljene in imenovane funkcionarje oziroma druge delavce, ki so vezani na
mandat organa ali funkcionarja v lokalnih skupnostih, političnih strankah,
sindikatih, zbornicah, društvih in njihovih zvezah,
-       
druge primere, ki jih določa zakon oziroma kolektivna pogodba na ravni
dejavnosti.
(2) S kolektivno pogodbo na ravni
dejavnosti se lahko določi, da manjši delodajalec lahko sklepa pogodbe o
zaposlitvi za določen čas ne glede na omejitve iz prejšnjega odstavka.
55. člen
(omejitev sklepanja pogodb o zaposlitvi za
določen čas)
(1) Pogodbo o zaposlitvi se sklene za
omejen čas, ki je potreben, da se delo v primerih, navedenih v prvem odstavku
prejšnjega člena, opravi.
(2) Delodajalec ne sme skleniti ene
ali več zaporednih pogodb o zaposlitvi za določen čas za isto delo, katerih neprekinjen
čas trajanja bi bil daljši kot dve leti, razen v primerih, ki jih določa zakon,
ter v primerih iz druge, četrte, pete, šeste in štirinajste alineje prvega
odstavka prejšnjega člena. Pogodba o zaposlitvi za določen čas iz razloga
predaje dela lahko traja največ en mesec.
(3) Za isto delo po prejšnjem odstavku
se šteje delo na delovnem mestu oziroma vrsti dela, ki se dejansko opravlja po
določeni sklenjeni pogodbi o zaposlitvi za določen čas.
(4) Ne glede na omejitev iz drugega
odstavka tega člena, se lahko v primeru iz enajste alineje prvega odstavka
prejšnjega člena pogodba o zaposlitvi za določen čas sklene za obdobje, daljše
od dveh let, če projekt traja več kot dve leti in če se pogodba o zaposlitvi
sklene za ves čas trajanja projekta. S kolektivno pogodbo na ravni dejavnosti
se določi, kaj se šteje za projektno delo.
(5) V omejitev opravljanja dela za
določen čas v skladu z drugim in četrtim odstavkom tega člena pri uporabniku se
upošteva tudi opravljanje dela delavca, zaposlenega pri delodajalcu za
zagotavljanje dela.
(6) Trimesečna ali krajša prekinitev
ne pomeni prekinitve zaporednega sklepanja pogodb o zaposlitvi iz drugega
odstavka tega člena.
56. člen
(posledice nezakonito sklenjene pogodbe o
zaposlitvi za določen čas)
Če je pogodba o zaposlitvi za določen čas
sklenjena v nasprotju z zakonom ali kolektivno pogodbo ali če ostane delavec na
delu tudi po poteku časa, za katerega je sklenil pogodbo o zaposlitvi, se
šteje, da je delavec sklenil pogodbo o zaposlitvi za nedoločen čas.
57. člen
(obveznosti pogodbenih strank)
V času trajanja delovnega razmerja za
določen čas imata pogodbeni stranki enake pravice in obveznosti kot v delovnem
razmerju za nedoločen čas, če s tem zakonom ni določeno drugače.
58. člen
(preračun delovnega časa)
(1) Delavcu, ki po pogodbi o
zaposlitvi za določen čas opravlja sezonska dela oziroma delo v neenakomerni
razporeditvi delovnega časa brez presledka najmanj tri mesece v letu in pri tem
opravi več ur, kot je določeno za delo s polnim delovnim časom, se na njegovo
zahtevo ure preračunajo v delovne dni s polnim delovnim časom.
(2) Po prejšnjem odstavku izračunani
delovni dnevi se štejejo v delavčevo delovno dobo tako, kot če bi jih prebil na
delu. Pri tem skupna delovna doba v koledarskem letu ne sme presegati 12
mesecev.
2. Pogodba o zaposlitvi med delavcem
in delodajalcem, ki opravlja dejavnost zagotavljanja dela delavcev drugemu
uporabniku
59. člen
(splošno)
(1) Delodajalec, ki lahko v skladu s
predpisi o urejanju trga dela opravlja dejavnost zagotavljanja dela delavcev
drugemu delodajalcu (v nadaljnjem besedilu: delodajalec za zagotavljanje dela),
sklene s temi delavci pogodbo o zaposlitvi.
(2) Delodajalec za zagotavljanje dela
ne sme napotiti delavcev na delo k delodajalcu (v nadaljnjem besedilu:
uporabnik) in uporabnik ne sme uporabljati dela napotenih delavcev:
-       
v primerih, ko bi šlo za nadomeščanje pri uporabniku zaposlenih
delavcev, ki stavkajo,
-       
v primerih, ko je uporabnik v predhodnem obdobju 12 mesecev odpovedal
pogodbe o zaposlitvi večjemu številu pri njem zaposlenih delavcev,
-       
v primerih, ko gre za delovna mesta, pri katerih iz ocene tveganja
uporabnika izhaja, da so delavci, ki opravljajo delo na teh delovnih mestih,
izpostavljeni nevarnostim in tveganjem, zaradi katerih se določajo ukrepi
zmanjševanja oziroma omejevanja časovne izpostavljenosti, ter
-       
v drugih primerih, ki se lahko določijo s kolektivno pogodbo na ravni
dejavnosti, če zagotavljajo večje varstvo delavcev ali jih narekujejo zahteve
varnosti in zdravja delavcev.
(3) Število napotenih delavcev pri
uporabniku ne sme presegati 25 odstotkov števila zaposlenih delavcev pri uporabniku,
razen če ni s kolektivno pogodbo na ravni dejavnosti določeno drugače. V to
omejitev se ne vštevajo delavci, ki so pri delodajalcu za zagotavljanje dela
zaposleni za nedoločen čas. Omejitev iz tega odstavka se ne uporablja za
uporabnika – manjšega delodajalca.
(4) Uporabnik mora pred sklenitvijo in
v času izvajanja dogovora iz 62. člena tega zakona v roku osmih dni delodajalca
za zagotavljanje dela seznaniti z obstojem oziroma nastankom okoliščin iz prve
in druge alineje drugega odstavka tega člena.
(5) Če sindikat oziroma svet delavcev
ali delavski zaupnik pri uporabniku zahteva, ga mora uporabnik enkrat letno
obveščati o razlogih za uporabo dela napotenih delavcev in njihovem številu.
60. člen
(zaposlitev za nedoločen ali določen čas)
(1) Pogodba o zaposlitvi po prejšnjem
členu se sklene za nedoločen čas.
(2) Pogodba o zaposlitvi se lahko
sklene za določen čas, če so pri uporabniku podani pogoji iz prvega odstavka
54. člena tega zakona in ob upoštevanju časovnih omejitev iz drugega in
četrtega odstavka 55. člena tega zakona.
(3) Predčasno prenehanje potrebe po
delu delavca pri uporabniku v posameznem primeru ne sme biti razlog za
prenehanje pogodbe o zaposlitvi za določen čas. Delodajalec za zagotavljanje
dela je dolžan delavcu do izteka pogodbe za določen čas plačevati nadomestilo plače
v skladu s 138. členom tega zakona.
61. člen
(posebnosti pogodbe o zaposlitvi)
(1) V pogodbi o zaposlitvi se delavec
in delodajalec za zagotavljanje dela dogovorita, da bo delavec začasno delal
pri drugih uporabnikih, na kraju in v času, ki je določen z napotitvijo delavca
na delo k uporabniku.
(2) Delodajalec za zagotavljanje dela
in delavec v pogodbi o zaposlitvi določita, da bodo višina plačila za delo in
nadomestila odvisni od dejanskega opravljanja dela pri uporabnikih, upoštevaje
kolektivne pogodbe in splošne akte, ki zavezujejo posameznega uporabnika.
(3) Delodajalec za zagotavljanje dela
in delavec se v pogodbi o zaposlitvi za nedoločen čas dogovorita tudi o višini
nadomestila plače za čas predčasnega prenehanja dela pri uporabniku, oziroma za
čas, ko delodajalec za zagotavljanje dela delavcu ne zagotavlja dela pri
uporabniku, ki ne more biti nižje od 70 odstotkov minimalne plače.
62. člen
(dogovor med uporabnikom in delodajalcem
za zagotavljanje dela, napotitev delavca)
(1) Uporabnik mora pred začetkom dela
delavca obvestiti delodajalca za zagotavljanje dela o vseh pogojih za opravljanje
dela, ki jih mora izpolnjevati delavec, in mu predložiti oceno tveganja za
nastanek poškodb in zdravstvenih okvar.
(2) Delodajalec za zagotavljanje dela
in uporabnik pred začetkom dela delavca pri uporabniku skleneta pisni dogovor,
v katerem podrobneje določita medsebojne pravice in obveznosti ter pravice in
obveznosti delavca in uporabnika. Ne glede na določbe pisnega dogovora je za
spoštovanje določb zakona, kolektivnih pogodb ter splošnih aktov uporabnika o
varovanju zdravja pri delu ter o delovnem času, odmorih in počitkih odgovoren
uporabnik.
(3) Delodajalec za zagotavljanje dela
je dolžan delavcu zagotavljati izobraževanje, izpopolnjevanje in usposabljanje
v skladu s 170. členom tega zakona. Delodajalec za zagotavljanje dela in
uporabnik se v dogovoru iz prejšnjega odstavka dogovorita tudi o izobraževanju,
izpopolnjevanju in usposabljanju delavca v času napotitve pri uporabniku.
(4) V skladu z dogovorom med delodajalcem
za zagotavljanje dela in uporabnikom mora biti delavec z napotitvijo na delo k
uporabniku pisno obveščen o pogojih dela pri uporabniku in o pravicah ter
obveznostih pri uporabniku. Pisno obvestilo se lahko pošlje tudi po elektronski
poti na elektronski naslov delavca, ki ga zagotavlja in uporabo nalaga delodajalec
za zagotavljanje dela.
(5) Uporabnik je odgovoren za
pravilnost in popolnost podatkov o obstoju pogojev iz drugega odstavka 60.
člena tega zakona in za pravilnost in popolnost podatkov o plačilu za delo, ki
jih daje delodajalcu za zagotavljanje dela za namene obračuna plač in drugih
prejemkov iz delovnega razmerja.
(6) Uporabnik je za izplačilo plač in
drugih prejemkov iz delovnega razmerja delavcu za obdobje, ko je delavec pri
njem opravljal delo, subsidiarno odgovoren.
63. člen
(pravice, obveznosti in odgovornosti
uporabnika in delavca)
(1) Delavec mora opravljati delo po
navodilih uporabnika.
(2) Uporabnik in delavec morata v času
opravljanja dela delavca pri uporabniku glede pravic in obveznosti upoštevati
določbe tega zakona, kolektivnih pogodb, ki zavezujejo uporabnika, oziroma
splošnih aktov uporabnika.
(3) Pravice iz prejšnjega odstavka
vključujejo tudi pravico do uporabe ugodnosti, ki jih uporabnik zagotavlja
svojim delavcem v zvezi z zaposlitvijo.
(4) Če uporabnik krši obveznosti po
drugem odstavku tega člena, ima delavec pravico odkloniti opravljanje dela.
(5) Če delavec krši obveznosti po
prvem odstavku tega člena, so te kršitve možen razlog za ugotavljanje
disciplinske odgovornosti oziroma za odpoved pogodbe o zaposlitvi pri
delodajalcu za zagotavljanje dela.
(6) Letni dopust izrablja delavec v
dogovoru z delodajalcem za zagotavljanje dela in uporabnikom.
3. Pogodba o zaposlitvi zaradi
opravljanja javnih del
64. člen
(opravljanje javnih del)
(1) Brezposelna oseba, ki je vključena
v javna dela, sklene pogodbo o zaposlitvi z delodajalcem – izvajalcem javnih
del.
(2) Pogodba o zaposlitvi se sklene
upoštevaje posebnosti, določene z zakonom, ki ureja trg dela.
4. Pogodba o zaposlitvi s krajšim
delovnim časom
65. člen
(krajši delovni čas)
(1) Pogodba o zaposlitvi se lahko
sklene tudi za delovni čas, krajši od polnega delovnega časa.
(2) Za krajši delovni čas se šteje
čas, ki je krajši od polnega delovnega časa, ki velja pri delodajalcu.
(3) Delavec, ki je sklenil pogodbo o
zaposlitvi za krajši delovni čas, ima pogodbene in druge pravice ter obveznosti
iz delovnega razmerja kot delavec, ki dela polni delovni čas in jih uveljavlja
sorazmerno času, za katerega je sklenil delovno razmerje, razen tistih, za
katere zakon določa drugače.
(4) Delavec ima pravico do letnega
dopusta v minimalnem trajanju v skladu s 159. členom tega zakona, pravico do
regresa za letni dopust pa sorazmerno delovnemu času, za katerega je sklenil
pogodbo o zaposlitvi, v skladu s petim odstavkom 131. člena tega zakona.
(5) Delavec ima pravico do sodelovanja
pri upravljanju v skladu s posebnim zakonom.
(6) Če v pogodbi o zaposlitvi ni
drugače dogovorjeno, delodajalec delavcu, ki dela krajši delovni čas, ne sme
naložiti dela preko dogovorjenega delovnega časa, razen v primerih iz 145.
člena tega zakona.
66. člen
(sklenitev pogodbe o zaposlitvi za krajši
delovni čas z več delodajalci)
(1) Delavec lahko sklene pogodbo o
zaposlitvi za krajši delovni čas z več delodajalci in tako doseže polni delovni
čas, določen z zakonom.
(2) Delavec se mora sporazumeti z
delodajalci o delovnem času, o načinu izrabe letnega dopusta in o drugih odsotnostih
z dela.
(3) Delodajalci, pri katerih je
delavec zaposlen s krajšim delovnim časom, so dolžni delavcu zagotoviti sočasno
izrabo letnega dopusta in drugih odsotnosti z dela, razen če bi jim to
povzročilo škodo.
(4) Obveznosti delodajalca in delavca
iz drugega odstavka tega člena so sestavina pogodbe o zaposlitvi s krajšim
delovnim časom.
67. člen
(krajši delovni čas v posebnih primerih)
(1) Delavec, ki dela krajši delovni
čas v skladu s predpisi o pokojninskem in invalidskem zavarovanju, predpisi o
zdravstvenem zavarovanju ali predpisi o starševskem dopustu, ima pravice iz
socialnega zavarovanja, kot če bi delal polni delovni čas.
(2) Delavec iz prejšnjega odstavka, ki
dela krajši delovni čas, ima pravico do plačila za delo po dejanski delovni obveznosti
ter druge pravice in obveznosti iz delovnega razmerja, kot delavec, ki dela
polni delovni čas, če s tem zakonom ni drugače določeno.
5. Pogodba o zaposlitvi za
opravljanje dela na domu
68. člen
(splošno)
(1) Kot delo na domu se šteje delo, ki
ga delavec opravlja na svojem domu ali v prostorih po svoji izbiri, ki so izven
delovnih prostorov delodajalca.
(2) Za delo na domu se šteje tudi delo
na daljavo, ki ga delavec opravlja z uporabo informacijske tehnologije.
(3) S pogodbo o zaposlitvi se
delodajalec in delavec lahko dogovorita, da bo delavec na domu opravljal delo,
ki sodi v dejavnost delodajalca ali ki je potrebno za opravljanje dejavnosti
delodajalca za celotno trajanje ali le del delovnega časa delavca.
(4) Delodajalec je dolžan o
nameravanem organiziranju dela na domu, pred začetkom dela delavca, obvestiti
inšpektorat za delo.
69. člen
(pravice, obveznosti in pogoji)
(1) Delavec, ki opravlja delo na
svojem domu ali v prostorih po svoji izbiri v dogovoru z delodajalcem, ima
enake pravice kot delavec, ki dela v delovnih prostorih delodajalca, vključno s
pravico do sodelovanja pri upravljanju in sindikalnega organiziranja.
(2) Pravice, obveznosti in pogoji, ki
so odvisni od narave dela na domu, se uredijo med delodajalcem in delavcem s
pogodbo o zaposlitvi.
70. člen
(obveznosti delodajalca)
(1) Delavec ima pravico do nadomestila
za uporabo svojih sredstev pri delu na domu. Višino nadomestila določita
delavec in delodajalec s pogodbo o zaposlitvi.
(2) Delodajalec je dolžan zagotavljati
varne pogoje dela na domu.
71. člen
(prepoved dela na domu)
Inšpektor ali inšpektorica za delo (v
nadaljnjem besedilu: inšpektor za delo) delodajalcu prepove organiziranje ali
opravljanje dela na domu, če je delo na domu škodljivo oziroma če obstaja
nevarnost, da postane škodljivo za delavce, ki delajo na domu, ali za
življenjsko in delovno okolje, kjer se delo opravlja, ter v primerih, ko gre za
dela, ki se v skladu z 72. členom tega zakona ne smejo opravljati kot delo na
domu.
72. člen
(dela, ki se ne morejo opravljati na domu)
Zakon ali drug predpis lahko določi dela,
ki se ne smejo opravljati kot delo na domu.
6. Pogodba o zaposlitvi s
poslovodnimi osebami ali prokuristi in z vodilnimi delavci
73. člen
(pogodba o zaposlitvi s poslovodno osebo
ali prokuristom)
(1) Če poslovodna oseba ali prokurist
sklepa pogodbo o zaposlitvi, lahko v pogodbi o zaposlitvi stranki, ne glede na
drugi odstavek 9. člena tega zakona, drugače uredita pravice, obveznosti in
odgovornosti iz delovnega razmerja v zvezi:
-       
s pogoji in omejitvami delovnega razmerja za določen čas,
-       
z delovnim časom,
-       
z zagotavljanjem odmorov in počitkov,
-       
s plačilom za delo,
-       
z disciplinsko odgovornostjo,
-       
s prenehanjem pogodbe o zaposlitvi.
(2) Ne glede na 4. člen tega zakona se
v primeru, ko se pogodba o zaposlitvi sklene med poslovodno osebo in družbo,
katere edini lastnik je ta poslovodna oseba, oziroma zavodom, katerega edini
ustanovitelj je ta poslovodna oseba, takšno razmerje lahko šteje kot delovno
razmerje.
(3) Glede pravic, obveznosti in
odgovornosti poslovodne osebe iz prejšnjega odstavka se uporabljajo določbe
prvega odstavka tega člena.
74. člen
(vodilni delavci)
(1) Vodilni delavec, ki vodi poslovno
področje ali organizacijsko enoto pri delodajalcu in ima pooblastila za
sklepanje pravnih poslov ali za samostojne kadrovske in organizacijske
odločitve, lahko izjemoma sklene pogodbo o zaposlitvi za določen čas, če je že
zaposlen pri delodajalcu na drugih delih za nedoločen čas ali če gre za
vodilnega delavca, ki je na vodilno delo imenovan v skladu z zakonom ali z
aktom o ustanovitvi.
(2) V času opravljanja vodilnega dela
po pogodbi o zaposlitvi za določen čas v primeru, če je delavec že zaposlen pri
delodajalcu na drugih delih za nedoločen čas, mirujejo pravice, obveznosti in
odgovornosti iz pogodbe o zaposlitvi za nedoločen čas.
(3) Vodilnemu delavcu, ki ima za
opravljanje vodilnega dela sklenjeno pogodbo o zaposlitvi za nedoločen čas, v
primeru odpovedi pogodbe o zaposlitvi brez njegove volje ali krivde zaradi predčasne
razrešitve ali ker po poteku mandata ni ponovno imenovan, pripadajo pravice, ki
delavcem pripadajo na podlagi določb tega zakona, ki veljajo za odpoved iz
poslovnega razloga.
11. Sprememba delodajalca
75. člen
(sprememba delodajalca)
(1) Če pride zaradi pravnega prenosa
podjetja ali dela podjetja, izvedenega na podlagi zakona, drugega predpisa,
pravnega posla oziroma pravnomočne sodne odločbe ali zaradi združitve ali
delitve do spremembe delodajalca, preidejo pogodbene in druge pravice ter
obveznosti iz delovnih razmerij, ki so jih imeli delavci na dan prenosa pri
delodajalcu prenosniku, na delodajalca prevzemnika.
(2) Pravice in obveznosti iz
kolektivne pogodbe, ki je zavezovala delodajalca prenosnika, mora delodajalec
prevzemnik v primeru iz prejšnjega odstavka zagotavljati delavcem najmanj eno
leto, razen če kolektivna pogodba preneha veljati pred potekom enega leta ali
če je pred potekom enega leta sklenjena nova kolektivna pogodba.
(3) Če se pri delodajalcu prevzemniku
iz objektivnih razlogov v dveh letih od datuma prenosa poslabšajo pravice iz
pogodbe o zaposlitvi oziroma se bistveno spremenijo pogoji dela delavca pri
prevzemniku in delavec zato odpove pogodbo o zaposlitvi, ima delavec enake
pravice, kot če pogodbo o zaposlitvi odpove delodajalec iz poslovnih razlogov.
Pri določanju odpovednega roka, pravice do odpravnine in vseh drugih pravic, ki
so vezane na delovno dobo, se upošteva delovna doba delavca pri obeh
delodajalcih.
(4) Delodajalec prenosnik je skupaj z
delodajalcem prevzemnikom solidarno odgovoren za terjatve delavcev, nastale do
datuma prenosa, in za terjatve, nastale zaradi odpovedi po prejšnjem odstavku.
(5) Delodajalec prenosnik, ki je pretežni
lastnik družbe, na katero se dejavnost ali njen del prenaša, je solidarno
odgovoren za terjatve prevzetih delavcev, nastale zaradi odpovedi pogodbe o
zaposlitvi zaradi stečaja ali prisilnega prenehanja prevzemnika, če je stečaj
ali postopek prisilnega prenehanja začet v roku dveh let od datuma prenosa, in
sicer do višine zneska, ki bi ga delodajalec prenosnik moral izplačati
prevzetim delavcem, če bi jim na dan prenosa prenehalo delovno razmerje iz
poslovnega razloga. Pretežni lastnik družbe po tem zakonu je delodajalec, ki je
neposredni ali posredni imetnik poslovnega deleža, delnic ali drugih pravic, na
podlagi katerih ima neposredno ali posredno več kot 25 odstotkov glasovalnih
pravic ali več kot 25 odstotni delež v kapitalu družbe (v nadaljnjem besedilu:
pretežni lastnik družbe).
(6) Delodajalec prenosnik, ki ni
pretežni lastnik družbe, na katero se dejavnost ali njen del prenaša, je v
primerih in v okviru omejitev iz prejšnjega odstavka subsidiarno odgovoren za
terjatve prevzetih delavcev.
(7) Če delavec odkloni prehod in
dejansko opravljanje dela pri delodajalcu prevzemniku, mu lahko delodajalec prenosnik
izredno odpove pogodbo o zaposlitvi.
(8) Če delodajalec prenosnik začasno
prenese na podlagi pravnega posla podjetje na delodajalca prevzemnika, po
prenehanju veljavnosti tega pravnega posla preidejo pogodbene in druge pravice
ter obveznosti iz delovnih razmerij delavcev ponovno na delodajalca prenosnika
ali na delodajalca – novega prevzemnika.
76. člen
(obveščanje in posvetovanje s sindikati)
(1) Delodajalec prenosnik in
delodajalec prevzemnik morata najmanj 30 dni pred prenosom obvestiti sindikate
pri delodajalcu o:
-       
datumu ali predlaganemu datumu prenosa,
-       
razlogih za prenos,
-       
pravnih, ekonomskih in socialnih posledicah prenosa za delavce ter
-       
predvidenih ukrepih za delavce.
(2) Delodajalec prenosnik in
delodajalec prevzemnik se morata z namenom, da se doseže sporazum, najmanj 15
dni pred prenosom s sindikati iz prejšnjega odstavka posvetovati o pravnih,
ekonomskih in socialnih posledicah prenosa in o predvidenih ukrepih za delavce.
(3) Če ni sindikata pri delodajalcu,
morajo biti delavci, ki jih prenos zadeva, obveščeni na pri delodajalcu
običajen način v roku in o okoliščinah prenosa v skladu s prvim odstavkom tega
člena.
12. Prenehanje pogodbe o zaposlitvi
77. člen
(načini prenehanja)
Pogodba o zaposlitvi preneha veljati:
-       
s potekom časa, za katerega je bila sklenjena,
-       
s smrtjo delavca ali delodajalca – fizične osebe,
-       
s sporazumom,
-       
z redno ali izredno odpovedjo,
-       
s sodbo sodišča,
-       
po samem zakonu, v primerih, ki jih določa ta zakon,
-       
v drugih primerih, ki jih določa zakon.
78. člen
(vrnitev dokumentov in izdaja potrdila)
(1) Ob prenehanju pogodbe o zaposlitvi
je delodajalec na zahtevo delavca dolžan vrniti delavcu vse njegove dokumente
ter mu izdati tudi potrdilo o vrsti dela, ki ga je opravljal.
(2) Delodajalec ne sme v potrdilu
navesti ničesar, kar bi delavcu otežilo sklepanje nove pogodbe o zaposlitvi.
1. Prenehanje pogodbe o zaposlitvi
za določen čas
79. člen
(splošno)
(1) Pogodba o zaposlitvi, sklenjena za
določen čas, preneha veljati brez odpovednega roka s potekom časa, za katerega
je bila sklenjena, oziroma ko je dogovorjeno delo opravljeno ali s prenehanjem
razloga, zaradi katerega je bila sklenjena.
(2) Pogodba o zaposlitvi, sklenjena za
določen čas, lahko preneha, če se pred potekom časa po prejšnjem odstavku o tem
sporazumeta pogodbeni stranki ali če nastopijo drugi razlogi za prenehanje
pogodbe o zaposlitvi v skladu s tem zakonom.
(3) Delavec, ki mu preneha pogodba o
zaposlitvi za določen čas po prvem odstavku tega člena, ima pravico do
odpravnine. Pravice do odpravnine iz prejšnjega stavka nima delavec v primeru
prenehanja pogodbe o zaposlitvi za določen čas, če gre za nadomeščanje začasno
odsotnega delavca, v primeru prenehanja pogodbe o zaposlitvi za določen čas za
opravljanje sezonskega dela, ki traja manj kot tri mesece v koledarskem letu,
ter v primeru prenehanja pogodbe o zaposlitvi za določen čas za opravljanje
javnih del oziroma prenehanja pogodbe o zaposlitvi za določen čas, ki je bila
sklenjena zaradi vključitve v ukrepe aktivne politike zaposlovanja v skladu z
zakonom.
(4) Osnova za odmero odpravnine je
povprečna mesečna plača delavca za polni delovni čas iz zadnjih treh mesecev
oziroma iz obdobja dela pred prenehanjem pogodbe o zaposlitvi za določen čas.
(5) V primeru prenehanja pogodbe o
zaposlitvi za določen čas, ki je sklenjena za eno leto ali manj, ima delavec
pravico do odpravnine v višini 1/5 osnove iz prejšnjega odstavka. Če je pogodba
o zaposlitvi za določen čas sklenjena za več kot eno leto, ima delavec ob
prenehanju pogodbe o zaposlitvi pravico do odpravnine v višini iz prejšnjega
stavka, povečane za sorazmerni del odpravnine iz prejšnjega stavka za vsak
mesec dela.
(6) Če delavec po prenehanju pogodbe o
zaposlitvi za določen čas pri istem delodajalcu nepretrgoma nadaljuje z delom
na podlagi sklenjene druge pogodbe o zaposlitvi za določen čas, se odpravnina
izplača za ves čas zaposlitve za določen čas ob prenehanju zadnje pogodbe o
zaposlitvi za določen čas pri tem delodajalcu. V tem primeru ne velja omejitev
iz petega odstavka 55. člena tega zakona.
(7) Delavec nima pravice do odpravnine
po tretjem oziroma petem odstavku tega člena v primeru, ko delavec in
delodajalec v času trajanja ali po poteku pogodbe o zaposlitvi za določen čas
skleneta pogodbo o zaposlitvi za nedoločen čas oziroma če delavec nadaljuje z
delom na podlagi pogodbe o zaposlitvi za nedoločen čas ali če delavec ne sklene
pogodbe o zaposlitvi za nedoločen čas za ustrezno delo, ki mu ga je ponudil
delodajalec po poteku pogodbe o zaposlitvi za določen čas.
2. Prenehanje pogodbe o zaposlitvi
zaradi smrti delavca oziroma delodajalca – fizične osebe
80. člen
(splošno)
(1) Pogodba o zaposlitvi preneha
veljati s smrtjo delavca.
(2) Pogodba o zaposlitvi preneha
veljati s smrtjo delodajalca – fizične osebe, razen če z zapustnikovo
dejavnostjo nepretrgoma nadaljuje njegov naslednik.
3. Prenehanje pogodbe o zaposlitvi s
sporazumom
81. člen
(splošno)
(1) Pogodba o zaposlitvi preneha
veljati s pisnim sporazumom med strankama.
(2) Sporazum, ki ni sklenjen v pisni
obliki, je neveljaven.
(3) Ob prenehanju delovnega razmerja
mora delodajalec delavca pisno obvestiti o pravicah iz naslova zavarovanja za
primer brezposelnosti. Opustitev tega obvestila nima vpliva na samo veljavnost
sporazuma.
4. Odpoved pogodbe o zaposlitvi
A) Splošno
82. člen
(splošno)
(1) Pogodbeni stranki lahko odpovesta
pogodbo o zaposlitvi z odpovednim rokom – redna odpoved.
(2) V primerih, določenih v zakonu,
lahko pogodbeni stranki odpovesta pogodbo o zaposlitvi brez odpovednega roka –
izredna odpoved.
(3) Vsaka stranka lahko odpove pogodbo
o zaposlitvi le v celoti.
83. člen
(dopustnost odpovedi)
(1) Delavec lahko redno odpove pogodbo
o zaposlitvi brez obrazložitve.
(2) Delodajalec lahko redno odpove
pogodbo o zaposlitvi, če obstaja utemeljen razlog za redno odpoved.
(3) Delavec in delodajalec lahko
izredno odpovesta pogodbo o zaposlitvi v primerih oziroma iz razlogov, določenih
z zakonom.
(4) Redna ali izredna odpoved pogodbe
o zaposlitvi iz razlogov iz 6. člena tega zakona je neveljavna.
(5) Redna ali izredna odpoved pogodbe
o zaposlitvi s strani delavca, podana zaradi grožnje ali prevare s strani
delodajalca ali v zmoti delavca, je neveljavna.
84. člen
(dokazno breme)
(1) Če redno odpoveduje pogodbo o
zaposlitvi delodajalec, je dokazno breme na njegovi strani.
(2) V primeru izredne odpovedi je
dokazno breme na strani stranke, ki izredno odpoveduje pogodbo o zaposlitvi.
85. člen
(obveznosti delodajalca pred odpovedjo)
(1) Pred redno odpovedjo pogodbe o
zaposlitvi iz krivdnega razloga mora delodajalec najkasneje v 60 dneh od
ugotovitve kršitve in najkasneje v šestih mesecih od nastanka kršitve pisno
opozoriti delavca na izpolnjevanje obveznosti in možnost odpovedi, če bo
delavec ponovno kršil pogodbene in druge obveznosti iz delovnega razmerja v
enem letu od prejema pisnega opozorila, razen če ni s kolektivno pogodbo na
ravni dejavnosti drugače določeno, vendar ne dalj kot v dveh letih. Pisno
opozorilo se lahko pošlje tudi po elektronski poti na elektronski naslov
delavca, ki ga zagotavlja in uporabo nalaga delodajalec.
(2) Pred redno odpovedjo iz razloga
nesposobnosti ali krivdnega razloga in pred izredno odpovedjo pogodbe o
zaposlitvi mora delodajalec delavca pisno seznaniti z očitanimi kršitvami
oziroma z očitanim razlogom nesposobnosti in mu omogočiti zagovor v razumnem
roku, ki ne sme biti krajši od treh delovnih dni, razen če obstajajo
okoliščine, zaradi katerih bi bilo od delodajalca neupravičeno pričakovati, da
delavcu to omogoči. Pisna seznanitev se lahko opravi tudi po elektronski poti
na elektronski naslov delavca, ki ga zagotavlja in uporabo nalaga delodajalec.
(3) Pri zagovoru lahko po pooblastilu
delavca sodeluje predstavnik sindikata ali druga, s strani delavca pooblaščena
oseba.
86. člen
(vloga sindikata in sveta delavcev oziroma
delavskega zaupnika)
(1) Če delavec tako zahteva, mora
delodajalec o nameravani redni ali izredni odpovedi pogodbe o zaposlitvi pisno
obvestiti sindikat, katerega član je delavec ob uvedbi postopka. Če delavec ni
član sindikata, mora delodajalec na zahtevo delavca obvestiti svet delavcev
oziroma delavskega zaupnika.
(2) Sindikat ali svet delavcev oziroma
delavski zaupnik iz prejšnjega odstavka lahko poda svoje mnenje v roku šestih
dni. Če svojega mnenja v tem roku ne poda, se šteje, da odpovedi ne nasprotuje.
(3) Sindikat ali svet delavcev oziroma
delavski zaupnik iz prvega odstavka tega člena lahko poda negativno mnenje, če
meni, da za odpoved ni utemeljenih razlogov ali da postopek ni bil izveden
skladno s tem zakonom. Svoje mnenje mora pisno obrazložiti.
(4) Ne glede na negativno mnenje
sindikata ali sveta delavcev oziroma delavskega zaupnika lahko delodajalec
delavcu odpove pogodbo o zaposlitvi.
87. člen
(oblika in vsebina odpovedi)
(1) Redna in izredna odpoved pogodbe o
zaposlitvi morata biti izraženi v pisni obliki.
(2) Delodajalec mora v odpovedi
pogodbe o zaposlitvi pisno obrazložiti dejanski razlog za odpoved pogodbe o
zaposlitvi.
(3) Ob odpovedi mora delodajalec
delavca pisno obvestiti o pravnem varstvu in o pravicah iz naslova zavarovanja
za primer brezposelnosti ter o obveznosti prijave v evidenco iskalcev
zaposlitve. Napačno obvestilo o pravnem varstvu ne more biti v škodo delavca.
88. člen
(vročitev odpovedi)
(poseg odločbe
US o načinu izvrševanja tega člena)
(1) Redna ali izredna odpoved pogodbe
o zaposlitvi mora biti vročena pogodbeni stranki, ki se ji pogodba odpoveduje.
(2) Redna ali izredna odpoved pogodbe
o zaposlitvi se vroča:
-       
praviloma osebno v prostorih delodajalca,
-       
s priporočeno pošiljko s povratnico,
-       
z objavo na oglasnem mestu pri delodajalcu, ki je dostopno delavcu.
(3) Pogodbena stranka, ki se ji
odpoved pogodbe o zaposlitvi vroča v prostorih delodajalca, je dolžna prevzeti
odpoved pogodbe o zaposlitvi. Šteje se, da je bila vročitev opravljena, če
pogodbena stranka odkloni vročitev odpovedi pogodbe o zaposlitvi. Dokazno breme
za vročitev oziroma odklonitev vročitve odpovedi pogodbe o zaposlitvi je na
pogodbeni stranki, ki odpoveduje pogodbo o zaposlitvi.
(4) (razveljavljen)
(5) Če delavec nima stalnega ali
začasnega prebivališča v Republiki Sloveniji oziroma delavec na naslovu iz
prejšnjega odstavka ni znan, se odpoved pogodbe o zaposlitvi v zaprti ovojnici
nabije na oglasno mesto, ki je dostopno delavcu, na sedežu delodajalca. Po
preteku osmih dni se šteje vročitev za opravljeno. Če delodajalec na naslovu iz
prejšnjega odstavka ni znan, se vročitev odpovedi pogodbe o zaposlitvi šteje za
opravljeno, ko delavec odpoved pogodbe o zaposlitvi vroči s priporočeno
pošiljko s povratnico inšpektoratu za delo.
(6) Za vročanje odpovedi pogodbe o
zaposlitvi se smiselno uporabljajo pravila pravdnega postopka, kolikor ni
drugače določeno s tem členom.
B) Redna odpoved
a) Odpovedni razlogi
89. člen
(razlogi za redno odpoved)
(1) Razlogi za redno odpoved pogodbe o
zaposlitvi delavcu s strani delodajalca so:
-       
prenehanje potreb po opravljanju določenega dela pod pogoji iz pogodbe o
zaposlitvi, zaradi ekonomskih, organizacijskih, tehnoloških, strukturnih ali
podobnih razlogov na strani delodajalca (v nadaljnjem besedilu: poslovni
razlog), ali
-       
nedoseganje pričakovanih delovnih rezultatov, ker delavec dela ne
opravlja pravočasno, strokovno in kvalitetno, neizpolnjevanje pogojev za
opravljanje dela, določenih z zakoni in drugimi predpisi, izdanimi na podlagi
zakona, zaradi česar delavec ne izpolnjuje oziroma ne more izpolnjevati
pogodbenih ali drugih obveznosti iz delovnega razmerja (v nadaljnjem besedilu:
razlog nesposobnosti),
-       
kršenje pogodbene obveznosti ali druge obveznosti iz delovnega razmerja
(v nadaljnjem besedilu: krivdni razlog),
-       
nezmožnost za opravljanje dela pod pogoji iz pogodbe o zaposlitvi zaradi
invalidnosti v skladu s predpisi, ki urejajo pokojninsko in invalidsko
zavarovanje, oziroma s predpisi, ki urejajo zaposlitveno rehabilitacijo in
zaposlovanje invalidov,
-       
neuspešno opravljeno poskusno delo.
(2) Delodajalec lahko delavcu odpove
pogodbo o zaposlitvi le, če obstaja utemeljen razlog iz prejšnjega odstavka, ki
onemogoča nadaljevanje dela pod pogoji iz pogodbe o zaposlitvi.
(3) (razveljavljen)
(4) (razveljavljen)
(5) (razveljavljen)
(6) V primeru
odpovedi pogodbe o zaposlitvi iz razloga nesposobnosti mora delodajalec podati
odpoved najkasneje v šestih mesecih od nastanka utemeljenega razloga. V primeru
krivdnega razloga mora delodajalec podati odpoved najkasneje v 60 dneh od
ugotovitve utemeljenega razloga in najkasneje v šestih mesecih od nastanka
utemeljenega razloga. Če ima krivdni razlog na strani delavca vse znake
kaznivega dejanja, delodajalec lahko poda odpoved pogodbe o zaposlitvi v 60
dneh od takrat, ko je delodajalec ugotovil utemeljen krivdni razlog za redno
odpoved, in za storilca ves čas, ko je mogoč kazenski pregon.
(7) V primeru
odpovedi iz krivdnega razloga na strani delavca, ki ima vse znake kaznivega
dejanja, lahko delodajalec za čas trajanja postopka delavcu prepove opravljati
delo. V času prepovedi opravljanja dela ima delavec pravico do nadomestila
plače v višini polovice njegove povprečne plače v zadnjih treh mesecih pred
uvedbo postopka odpovedi.
90. člen
(neutemeljeni odpovedni razlogi)
Kot neutemeljeni razlogi za redno odpoved
pogodbe o zaposlitvi se štejejo:
-       
začasna odsotnost z dela zaradi nezmožnosti za delo zaradi bolezni ali
poškodbe ali nege družinskih članov po predpisih o zdravstvenem zavarovanju ali
odsotnost z dela zaradi izrabe starševskega dopusta po predpisih o starševstvu,
-       
vložitev tožbe ali udeležba v postopku zoper delodajalca zaradi
zatrjevanja kršitev pogodbenih in drugih obveznosti iz delovnega razmerja pred
arbitražnim, sodnim ali upravnim organom,
-       
članstvo v sindikatu,
-       
udeležba v sindikalnih dejavnostih izven delovnega časa,
-       
udeležba v sindikalnih dejavnostih med delovnim časom v dogovoru z
delodajalcem,
-       
udeležba delavca v stavki, organizirani v skladu z zakonom,
-       
kandidatura za funkcijo delavskega predstavnika in sedanje ali preteklo
opravljanje te funkcije,
-       
sprememba delodajalca po prvem odstavku 75. člena tega zakona,
-       
rasa, narodnost ali etnično poreklo, barva kože, spol, starost,
invalidnost, zakonski stan, družinske obveznosti, nosečnost, versko in
politično prepričanje, nacionalno ali socialno poreklo,
-       
sklenitev pogodbe o prostovoljnem služenju vojaškega roka, pogodbe o
opravljanju vojaške službe v rezervni sestavi Slovenske vojske, pogodbe o
službi v Civilni zaščiti ter prostovoljno sodelovanje državljanov pri zaščiti
in reševanju v skladu z zakonom.
91. člen
(odpoved s ponudbo nove pogodbe)
(1) Če delodajalec odpove pogodbo o
zaposlitvi iz poslovnega razloga ali razloga nesposobnosti in delavcu istočasno
ponudi sklenitev nove pogodbe o zaposlitvi, se uporabljajo določbe tega zakona,
ki se nanašajo na redno odpoved pogodbe o zaposlitvi.
(2) Če delavec sprejme ponudbo
delodajalca po prejšnjem odstavku, mora skleniti novo pogodbo o zaposlitvi v
roku 15 dni od prejema pisne ponudbe.
(3) Če delavec v primeru iz prejšnjega
odstavka sprejme ponudbo delodajalca za ustrezno zaposlitev za nedoločen čas,
nima pravice do odpravnine, obdrži pa pravico do pravnega varstva pred
pristojnim sodiščem, kot v drugih primerih redne odpovedi pogodbe o zaposlitvi.
V primeru ugotovitve nezakonitosti odpovedi pogodbe o zaposlitvi se šteje, da
je bila nova pogodba sklenjena pod razveznim pogojem.
(4) Če delavec ne sprejme ponudbe
delodajalca za sklenitev nove pogodbe o zaposlitvi za ustrezno zaposlitev in za
nedoločen čas ter mu preneha delovno razmerje, nima pravice do odpravnine po
108. členu tega zakona.
(5) Ustrezna zaposlitev je zaposlitev,
za katero se zahteva enaka vrsta in raven izobrazbe, kot se je zahtevala za
opravljanje dela, za katero je imel delavec sklenjeno prejšnjo pogodbo o
zaposlitvi, in za delovni čas, kot je bil dogovorjen po prejšnji pogodbi o
zaposlitvi, ter kraj opravljanja dela ni oddaljen več kot tri ure vožnje v obe
smeri z javnim prevoznim sredstvom ali z organiziranim prevozom delodajalca od
kraja bivanja delavca.
(6) V primeru, ko delavec sprejme
neustrezno novo zaposlitev, ima pravico do sorazmernega dela odpravnine v
višini, ki jo dogovori z delodajalcem.
(7) Če delodajalec delavcu ne ponudi
sklenitve nove pogodbe o zaposlitvi, mora ob začetku teka odpovednega roka
obvestiti zavod za zaposlovanje o odpovedi pogodbe o zaposlitvi delavcu.
92. člen
(odpoved s ponudbo nove pogodbe o
zaposlitvi pri drugem delodajalcu)
(1) Kadar delodajalec odpove pogodbo o
zaposlitvi in je delavcu že v času odpovednega roka s strani delodajalca
oziroma zavoda za zaposlovanje ponujena nova ustrezna zaposlitev za nedoločen
čas v skladu s petim odstavkom prejšnjega člena pri drugem delodajalcu in
delavec sklene pogodbo o zaposlitvi, mu delodajalec ni dolžan izplačati
odpravnine po 108. členu tega zakona, če se drugi delodajalec v pogodbi o
zaposlitvi zaveže, da bo glede minimalnega odpovednega roka in pravice do
odpravnine upošteval delovno dobo delavca pri obeh delodajalcih.
(2) Če je delodajalec, ki je odpovedal
pogodbo o zaposlitvi delavcu, pretežni lastnik družbe, v kateri je ponudil
delavcu novo ustrezno zaposlitev, solidarno odgovarja delavcu za preneseno
pravico do odpravnine in ostale terjatve, nastale pri novem delodajalcu, v
primeru odpovedi pogodbe o zaposlitvi s strani novega delodajalca brez volje
ali krivde delavca oziroma v primeru odpovedi pogodbe o zaposlitvi skladno s
111. členom tega zakona, če do prenehanja pogodbe o zaposlitvi pride v roku
dveh let od sklenitve pogodbe o zaposlitvi pri novem delodajalcu.
(3) Delodajalec iz prejšnjega
odstavka, ki ni pretežni lastnik družbe, pri kateri se delavec zaposli, je v
primerih in v okviru omejitev iz prejšnjega odstavka subsidiarno odgovoren za
terjatve delavca.
b) Odpovedni roki
93. člen
(odpovedni roki)
Delavec in delodajalec lahko odpovesta
pogodbo o zaposlitvi v zakonsko ali pogodbeno določenem odpovednem roku, pri
določitvi katerega morata pogodbeni stranki upoštevati minimalni čas trajanja
odpovednega roka, določenega s tem zakonom.
94. člen
(minimalni odpovedni roki)
(1) V primeru odpovedi pogodbe o
zaposlitvi v času poskusnega dela s strani delavca ali delodajalca zaradi
neuspešno opravljenega poskusnega dela je odpovedni rok sedem dni.
(2) V primeru redne odpovedi pogodbe o
zaposlitvi s strani delavca je odpovedni rok:
-       
do enega leta zaposlitve pri delodajalcu 15 dni,
-       
od enega leta zaposlitve pri delodajalcu 30 dni.
 
S pogodbo o zaposlitvi ali kolektivno pogodbo
je lahko dogovorjen daljši odpovedni rok, vendar ne daljši kot 60 dni.
(3) V primeru redne odpovedi pogodbe o
zaposlitvi s strani delodajalca iz poslovnega razloga ali iz razloga nesposobnosti
je odpovedni rok:
-       
do enega leta zaposlitve pri delodajalcu 15 dni,
-       
od enega do dveh let zaposlitve pri delodajalcu 30 dni.
 
Nad dve leti zaposlitve pri delodajalcu
odpovedni rok v trajanju 30 dni narašča za vsako izpolnjeno leto zaposlitve pri
delodajalcu za dva dni, največ pa do 60 dni.
 
Nad 25 let zaposlitve pri delodajalcu je
odpovedni rok 80 dni, če ni s kolektivno pogodbo na ravni dejavnosti določen
drugačen odpovedni rok, vendar ne krajši kot 60 dni.
(4) V primeru odpovedi pogodbe o
zaposlitvi s strani delodajalca iz krivdnega razloga je odpovedni rok 15 dni.
(5) Za dobo zaposlitve pri delodajalcu
se šteje tudi doba zaposlitve pri njegovih pravnih prednikih.
95. člen
(tek odpovednega roka)
Odpovedni rok začne teči naslednji dan po
vročitvi odpovedi ali kasneje z dnem, ki ga v skladu s programom razreševanja
presežnih delavcev v odpovedi pogodbe o zaposlitvi določi delodajalec.
96. člen
(denarno povračilo namesto odpovednega
roka)
(1) Delavec in delodajalec se lahko
dogovorita o ustreznem denarnem povračilu namesto dela ali celotnega odpovednega
roka.
(2) Dogovor iz prejšnjega odstavka
mora biti v pisni obliki.
97. člen
(pravice in obveznosti strank v času
odpovednega roka)
(1) Če odpove pogodbo o zaposlitvi
delodajalec, ima delavec v času odpovednega roka pravico do odsotnosti z dela
zaradi iskanja nove zaposlitve s pravico do nadomestila plače v trajanju
najmanj dve uri na teden.
(2) Ne glede na prejšnji odstavek mora
delodajalec v primeru odpovedi iz poslovnega razloga ali razloga nesposobnosti,
ki delavcu ne ponudi sklenitve nove pogodbe o zaposlitvi v skladu s prvim
odstavkom 91. člena tega zakona in o odpovedi pogodbe obvesti zavod za
zaposlovanje, omogočiti delavcu odsotnost z dela najmanj en dan na teden za
vključevanje v ukrepe na področju trga dela v skladu s predpisi o urejanju trga
dela.
(3) Delodajalec je dolžan izplačati
nadomestilo plače za čas odsotnosti z dela v skladu s prejšnjim odstavkom v
višini 70 odstotkov osnove iz sedmega odstavka 137. člena tega zakona.
c) Odpoved večjemu številu delavcev iz poslovnih razlogov
98. člen
(večje število delavcev)
Delodajalec, ki ugotovi, da bo zaradi
poslovnih razlogov postalo nepotrebno delo v obdobju 30 dni:
-       
najmanj 10 delavcev pri delodajalcu, ki zaposluje več kot 20 in manj kot
100 delavcev,
-       
najmanj 10 odstotkov delavcev pri delodajalcu, ki zaposluje najmanj 100,
vendar manj kot 300 delavcev,
-       
najmanj 30 delavcev pri delodajalcu, ki zaposluje 300 ali več delavcev,
je dolžan izdelati program razreševanja
presežnih delavcev.
99. člen
(obveznost obveščanja in posvetovanja s
sindikatom)
(1) Delodajalec mora o razlogih za
prenehanje potreb po delu delavcev, številu in kategorijah vseh zaposlenih
delavcev, o predvidenih kategorijah presežnih delavcev, o predvidenem roku, v
katerem bo prenehala potreba po delu delavcev, ter o predlaganih kriterijih za
določitev presežnih delavcev pisno čim prej obvestiti sindikate pri
delodajalcu.
(2) Delodajalec se predhodno, z
namenom, da doseže sporazum, posvetuje s sindikati pri delodajalcu o
predlaganih kriterijih za določitev presežnih delavcev, pri pripravi programa
razreševanja presežnih delavcev pa o možnih načinih za preprečitev in omejitev
števila odpovedi ter o možnih ukrepih za preprečitev in omilitev škodljivih
posledic.
(3) Kopijo pisnega obvestila iz prvega
odstavka tega člena mora delodajalec poslati zavodu za zaposlovanje.
100. člen
(obveznost obveščanja zavoda za
zaposlovanje)
(1) O postopku ugotavljanja prenehanja
potreb po delu večjega števila delavcev, o opravljenem posvetovanju po
prejšnjem členu, o razlogih za prenehanje potreb po delu delavcev, številu in
kategorijah vseh zaposlenih delavcev, o predvidenih kategorijah presežnih
delavcev ter o predvidenem roku, v katerem bo prenehala potreba po delu, mora
delodajalec pisno obvestiti zavod za zaposlovanje.
(2) Kopijo pisnega obvestila iz
prejšnjega odstavka mora delodajalec poslati sindikatom iz prvega odstavka prejšnjega
člena.
(3) Delodajalec lahko odpove pogodbe o
zaposlitvi presežnim delavcem, upoštevaje sprejeti program razreševanja
presežnih delavcev, vendar ne pred potekom 30-dnevnega roka od izpolnitve
obveznosti iz prvega odstavka tega člena.
101. člen
(program razreševanja presežnih delavcev)
(1) Program razreševanja presežnih
delavcev mora vsebovati:
-       
razloge za prenehanje potreb po delu delavcev,
-       
ukrepe za preprečitev ali kar največjo omejitev prenehanja delovnega
razmerja delavcev, pri čemer mora delodajalec preveriti možnosti nadaljevanja
zaposlitve pod spremenjenimi pogoji,
-       
seznam presežnih delavcev,
-       
ukrepe in kriterije za izbiro ukrepov za omilitev škodljivih posledic
prenehanja delovnega razmerja, kot so: ponudba zaposlitve pri drugem
delodajalcu, zagotovitev denarne pomoči, zagotovitev pomoči za začetek
samostojne dejavnosti, dokup zavarovalne dobe.
(2) Program razreševanja presežnih
delavcev mora biti finančno ovrednoten.
102. člen
(kriteriji za določitev presežnih
delavcev)
(1) Delodajalec oblikuje predlog
kriterijev za določitev presežnih delavcev. V soglasju s sindikatom pri
delodajalcu lahko delodajalec namesto kriterijev iz kolektivne pogodbe oblikuje
lastne kriterije za določitev presežnih delavcev.
(2) Pri določanju kriterijev za
določitev presežnih delavcev se upoštevajo zlasti:
-       
strokovna izobrazba delavca oziroma usposobljenost za delo in potrebna
dodatna znanja in zmožnosti,
-       
delovne izkušnje,
-       
delovna uspešnost,
-       
delovna doba,
-       
zdravstveno stanje,
-       
socialno stanje delavca in
-       
da gre za starša treh ali več mladoletnih otrok ali za edinega
hranitelja družine z mladoletnimi otroki.
(3) Pri določitvi delavcev, katerih
delo postane nepotrebno, imajo ob enakih kriterijih prednost pri ohranitvi
zaposlitve delavci s slabšim socialnim položajem.
(4) Začasna odsotnost delavca z dela
zaradi bolezni ali poškodbe, nege družinskega člana ali težje prizadetega
invalida, starševskega dopusta ter nosečnosti, ne sme biti kriterij za
določanje presežnih delavcev.
103. člen
(sodelovanje in vloga zavoda za
zaposlovanje)
(1) Delodajalec je dolžan obravnavati in
upoštevati morebitne predloge zavoda za zaposlovanje o možnih ukrepih za
preprečitev ali kar največjo omejitev prenehanja delovnega razmerja delavcev in
ukrepih za omilitev škodljivih posledic prenehanja delovnega razmerja.
(2) Na zahtevo zavoda za zaposlovanje
delodajalec ne sme odpovedati pogodbe o zaposlitvi delavcem pred potekom
60-dnevnega roka od izpolnitve obveznosti iz prvega odstavka 100. člena tega
zakona.
č) Odpoved pogodbe o zaposlitvi v postopkih zaradi
insolventnosti, postopkih prisilnega prenehanja in v drugih primerih prenehanja
delodajalca
104. člen
(stečaj, prisilna likvidacija)
(1) V stečajnem postopku ali postopku
prisilne likvidacije lahko upravitelj s 15-dnevnim odpovednim rokom odpove
pogodbe o zaposlitvi zaposlenim delavcem, katerih delo je zaradi začetka
stečajnega postopka oziroma prisilne likvidacije pri delodajalcu postalo
nepotrebno.
(2) Upravitelj mora pred odpovedjo
pogodb o zaposlitvi večjemu številu delavcev izpolniti obveznosti iz prvega in
tretjega odstavka 99. člena tega zakona in se s sindikati iz prvega odstavka
99. člena tega zakona posvetovati o možnih načinih za preprečitev in omejitev
števila odpovedi in o možnih ukrepih za preprečitev in omilitev škodljivih
posledic.
(3) V primeru odpovedi pogodb o
zaposlitvi večjemu številu delavcev, mora delodajalec izpolniti tudi obveznosti
glede obveščanja zavoda za zaposlovanje iz prvega in drugega odstavka 100.
člena tega zakona.
105. člen
(prisilna poravnava)
(1) V primeru s sklepom sodišča
potrjene prisilne poravnave, lahko delodajalec s 30-dnevnim odpovednim rokom
odpove pogodbe o zaposlitvi delavcem, če so odpovedi pogodb o zaposlitvi
delavcev predvidene v načrtu finančnega prestrukturiranja kot eden od posebnih
ukrepov finančnega prestrukturiranja.
(2) Delodajalec mora pred odpovedjo
pogodb o zaposlitvi večjemu številu delavcev izpolniti vse obveznosti iz
poglavja o odpovedi večjemu številu delavcev iz poslovnega razloga.
106. člen
(pravica do odpravnine)
Delavci, ki jim je odpovedana pogodba o
zaposlitvi v stečajnem postopku, postopku prisilne likvidacije ali v primeru
potrjene prisilne poravnave, imajo pravico do odpravnine po 108. členu tega
zakona.
107. člen
(drugi primeri prenehanja delodajalca)
(1) V drugih primerih prenehanja
delodajalca lahko delodajalec v skladu z določbami tega zakona o odpovedi
pogodbe o zaposlitvi iz poslovnih razlogov, redno odpove pogodbe o zaposlitvi
zaposlenim delavcem s 30-dnevnim odpovednim rokom.
(2) Delavci, ki jim je odpovedana
pogodba o zaposlitvi po prejšnjem odstavku, imajo pravico do odpravnine po 108.
členu tega zakona.
(3) Delodajalec lahko sam ali skupaj z
drugimi delodajalci oblikuje sklad, iz katerega se poplačajo terjatve iz 108.
člena tega zakona.
d) Odpravnina
108. člen
(odpravnina)
(1) Delodajalec, ki odpove pogodbo o
zaposlitvi iz poslovnih razlogov ali iz razloga nesposobnosti, je dolžan izplačati
delavcu odpravnino. Osnova za izračun odpravnine je povprečna mesečna plača, ki
jo je prejel delavec ali ki bi jo prejel delavec, če bi delal, v zadnjih treh
mesecih pred odpovedjo.
(2) Delavcu pripada odpravnina v
višini:
-       
1/5 osnove iz prejšnjega odstavka za vsako leto dela pri delodajalcu, če
je zaposlen pri delodajalcu več kot eno leto do deset let,
-       
1/4 osnove iz prejšnjega odstavka za vsako leto dela pri delodajalcu, če
je zaposlen pri delodajalcu več kot deset let do 20 let,
-       
1/3 osnove iz prejšnjega odstavka za vsako leto dela pri delodajalcu, če
je zaposlen pri delodajalcu več kot 20 let.
(3) Za delo pri delodajalcu se šteje
tudi delo pri njegovih pravnih prednikih.
(4) Višina odpravnine ne sme presegati
10-kratnika osnove iz prvega odstavka tega člena, če v kolektivni pogodbi na
ravni dejavnosti ni določeno drugače.
(5) V postopku prisilne poravnave se
delavec in delodajalec lahko pisno sporazumeta o načinu, obliki ali zmanjšanju
višine odpravnine po prvem odstavku tega člena, če bi bil zaradi izplačila
odpravnine ogrožen obstoj večjega števila delovnih mest pri delodajalcu.
(6) Če ni s kolektivno pogodbo na
ravni dejavnosti določeno drugače, mora delodajalec izplačati delavcu odpravnino
ob prenehanju pogodbe o zaposlitvi.
C) Izredna odpoved
109. člen
(splošno)
(1) Delavec in delodajalec lahko
izredno odpovesta pogodbo o zaposlitvi, če obstajajo razlogi, določeni s tem
zakonom, in če ob upoštevanju vseh okoliščin in interesov obeh pogodbenih
strank ni mogoče nadaljevati delovnega razmerja do izteka odpovednega roka
oziroma do poteka časa, za katerega je bila sklenjena pogodba o zaposlitvi.
(2) Izredno odpoved pogodbe o
zaposlitvi mora pogodbena stranka podati najkasneje v 30 dneh od ugotovitve
razloga za izredno odpoved in najkasneje v šestih mesecih od nastanka razloga.
V primeru krivdnega razloga na strani delavca ali delodajalca, ki ima vse znake
kaznivega dejanja, pogodbena stranka lahko odpove pogodbo o zaposlitvi v 30
dneh od ugotovitve razloga za izredno odpoved in storilca ves čas, ko je možen
kazenski pregon.
a) Izredna odpoved delodajalca
110. člen
(razlogi na strani delavca)
(1) Delodajalec lahko delavcu izredno
odpove pogodbo o zaposlitvi:
-       
če delavec krši pogodbeno ali drugo obveznost iz delovnega razmerja in
ima kršitev vse znake kaznivega dejanja,
-       
če delavec naklepoma ali iz hude malomarnosti huje krši pogodbene ali
druge obveznosti iz delovnega razmerja,
-       
če je delavec kot kandidat v postopku izbire predložil lažne podatke ali
dokazila o izpolnjevanju pogojev za opravljanje dela,
-       
če delavec najmanj pet dni zaporedoma ne pride na delo, o razlogih za
svojo odsotnost pa ne obvesti delodajalca, čeprav bi to moral in mogel storiti,
-       
če je delavcu po pravnomočni odločbi prepovedano opravljati določena
dela v delovnem razmerju ali če mu je izrečen vzgojni, varnostni ali varstveni
ukrep oziroma sankcija za prekršek, zaradi katerega ne more opravljati dela
dalj kot šest mesecev, ali če mora biti zaradi prestajanja zaporne kazni več kot
šest mesecev odsoten z dela,
-       
če delavec odkloni prehod in dejansko opravljanje dela pri delodajalcu
prevzemniku,
-       
če se delavec v roku petih delovnih dni po prenehanju razlogov za
suspenz pogodbe o zaposlitvi neopravičeno ne vrne na delo,
-       
če delavec v času odsotnosti z dela zaradi bolezni ali poškodbe ne
spoštuje navodil pristojnega zdravnika, imenovanega zdravnika ali zdravstvene
komisije ali če v tem času opravlja pridobitno delo ali če brez odobritve
pristojnega zdravnika, imenovanega zdravnika ali zdravstvene komisije odpotuje
iz kraja svojega bivanja.
(2) V primeru iz četrte alineje
prejšnjega odstavka delavcu preneha pogodba o zaposlitvi s prvim dnem
neupravičene odsotnosti z dela, če se ne vrne na delo do vročitve izredne
odpovedi.
(3) V primeru iz prve, druge in pete
alineje prvega odstavka tega člena lahko delodajalec ob uvedbi postopka izredne
odpovedi pogodbe o zaposlitvi delavcu prepove opravljati delo za čas trajanja
postopka. V času prepovedi opravljanja dela ima delavec pravico do nadomestila
plače v višini polovice njegove povprečne plače v zadnjih treh mesecih pred
uvedbo postopka odpovedi.
b) Izredna odpoved delavca
111. člen
(razlogi na strani delodajalca)
(1) Delavec lahko izredno odpove
pogodbo o zaposlitvi, če:
-       
mu delodajalec več kot dva meseca ni zagotavljal dela in mu tudi ni
izplačal zakonsko določenega nadomestila plače,
-       
mu ni bilo omogočeno opravljanje dela zaradi odločbe pristojne
inšpekcije o prepovedi opravljanja delovnega procesa ali prepovedi uporabe
sredstev za delo dalj kot 30 dni in mu delodajalec ni plačal zakonsko
določenega nadomestila plače,
-       
mu delodajalec vsaj dva meseca ni izplačeval plače oziroma mu je
izplačeval bistveno zmanjšano plačo,
-       
mu delodajalec dvakrat zaporedoma ali v obdobju šestih mesecev ni
izplačal plače ob zakonsko oziroma pogodbeno dogovorjenem roku,
-       
delodajalec zanj tri mesece zaporedoma ali v obdobju šestih mesecev ni v
celoti plačal prispevkov za socialno varnost,
-       
delodajalec ni zagotavljal varnosti in zdravja delavcev pri delu in je
delavec od delodajalca predhodno zahteval odpravo grozeče neposredne in
neizogibne nevarnosti za življenje ali zdravje,
-       
mu delodajalec ni zagotavljal enake obravnave v skladu s 6. členom tega
zakona,
-       
delodajalec ni zagotovil varstva pred spolnim in drugim nadlegovanjem ali
trpinčenjem na delovnem mestu v skladu s 47. členom tega zakona.
(2) Pred izredno odpovedjo pogodbe o
zaposlitvi mora delavec delodajalca pisno opomniti na izpolnitev obveznosti in
o kršitvah pisno obvestiti inšpektorat za delo. Če delodajalec v roku treh
delovnih dni po prejemu pisnega opomina ne izpolni svoje obveznosti iz
delovnega razmerja oziroma ne odpravi kršitve, lahko delavec izredno odpove
pogodbo o zaposlitvi v nadaljnjem 30-dnevnem roku iz drugega odstavka 109.
člena tega zakona.
(3) Delavec je v primeru odpovedi
zaradi ravnanj iz prvega odstavka tega člena upravičen do odpravnine, določene
za primer redne odpovedi pogodbe o zaposlitvi iz poslovnih razlogov, in do
odškodnine najmanj v višini izgubljenega plačila za čas odpovednega roka.
Č) Posebno pravno varstvo pred odpovedjo
112. člen
(predstavniki delavcev)
(1) Delodajalec ne sme odpovedati
pogodbe o zaposlitvi:
-       
članu sveta delavcev, delavskemu zaupniku, članu nadzornega sveta, ki
predstavlja delavce, predstavniku delavcev v svetu zavoda ter
-       
imenovanemu ali voljenemu sindikalnemu zaupniku,
brez soglasja sveta delavcev ali delavcev, ki
so ga izvolili, ali sindikata, če ravna v skladu z zakonom, kolektivno pogodbo
in pogodbo o zaposlitvi, razen če v primeru poslovnega razloga odkloni ponujeno
ustrezno zaposlitev pri delodajalcu ali če gre za odpoved pogodbe o zaposlitvi
v postopku prenehanja delodajalca.
(2) Varstvo pred odpovedjo za osebe iz
prejšnjega odstavka traja ves čas opravljanja njihove funkcije in še eno leto
po njenem prenehanju.
113. člen
(zadržanje učinkovanja odpovedi)
(1) Če sindikat, svet delavcev ali
delavci, ki so izvolili predstavnika delavcev, podajo negativno mnenje v zvezi
z redno odpovedjo iz razloga nesposobnosti ali iz krivdnega razloga ali z
izredno odpovedjo pogodbe o zaposlitvi in predstavnik delavcev pri delodajalcu
zahteva zadržanje učinkovanja prenehanja pogodbe o zaposlitvi zaradi odpovedi,
prenehanje pogodbe o zaposlitvi ne učinkuje 30 dni od vročitve odpovedi oziroma
do poteka roka za mediacijo ali arbitražo oziroma sodno varstvo.
(2) Če se predstavnik delavcev in
delodajalec sporazumeta o reševanju spora pred arbitražo, se zadržanje
učinkovanja prenehanja pogodbe o zaposlitvi zaradi odpovedi podaljša do
izvršljive arbitražne odločitve.
(3) Če predstavnik delavcev v sodnem
postopku uveljavlja nezakonitost odpovedi pogodbe o zaposlitvi v primerih iz
prvega odstavka tega člena in najkasneje ob vložitvi tožbe predlaga sodišču
izdajo začasne odredbe, se zadržanje učinkovanja prenehanja pogodbe o
zaposlitvi zaradi odpovedi podaljša do odločitve sodišča o predlogu za izdajo
začasne odredbe.
(4) Delodajalec lahko v času zadržanja
učinkovanja prenehanja pogodbe o zaposlitvi zaradi odpovedi do izvršljive
arbitražne odločitve oziroma do odločitve sodišča o predlogu za izdajo začasne
odredbe prepove predstavniku delavcev opravljati delo, ki ni povezano z
opravljanjem funkcije predstavnika delavcev, vendar mu mora v tem času
zagotavljati nadomestilo plače v višini polovice povprečne plače predstavnika delavcev
v zadnjih treh mesecih pred odpovedjo.
114. člen
(delavci pred upokojitvijo)
(1) Delodajalec ne sme delavcu, ki je
dopolnil starost 58 let ali delavcu, ki mu do izpolnitve pogojev za starostno
upokojitev manjka do pet let pokojninske dobe, brez njegovega pisnega soglasja
odpovedati pogodbe o zaposlitvi iz poslovnega razloga, dokler delavec ne
izpolni pogojev za pridobitev pravice do starostne pokojnine.
(2) Varstvo po prejšnjem odstavku ne
velja:
-       
če je delavcu zagotovljena pravica do denarnega nadomestila iz naslova
zavarovanja za primer brezposelnosti do izpolnitve pogojev za starostno
pokojnino,
-       
če je delavcu ponujena nova ustrezna zaposlitev pri delodajalcu v skladu
s prvim odstavkom 91. člena ali v skladu z 92. členom tega zakona,
-       
v primeru, da delavec ob sklenitvi pogodbe o zaposlitvi že izpolnjuje
pogoje za varstvo pred odpovedjo pogodbe o zaposlitvi po tem členu, razen v
primeru sklenitve pogodbe o zaposlitvi v skladu s prejšnjo alinejo,
-       
v primeru uvedbe postopka prenehanja delodajalca.
(3) Delodajalec lahko z namenom
ugotavljanja izpolnjevanja pogojev iz prvega odstavka tega člena pridobi
podatke iz zbirk Zavoda za pokojninsko in invalidsko zavarovanje Slovenije.
115. člen
(starši)
(1) Delodajalec ne sme odpovedati
pogodbe o zaposlitvi delavki v času nosečnosti ter delavki, ki doji otroka do
enega leta starosti, in staršem, v času, ko izrabljajo starševski dopust v
strnjenem nizu v obliki polne odsotnosti z dela in še en mesec po izrabi tega
dopusta.
(2) V času in v primerih iz prejšnjega
odstavka delodajalec ne sme opraviti nobenega ravnanja, ki je sicer potrebno za
odpoved pogodbe o zaposlitvi oziroma za zaposlitev novega delavca.
(3) Delavcem v času iz prvega odstavka
tega člena ne more prenehati delovno razmerje zaradi odpovedi delodajalca.
(4) Če delodajalec ob izreku odpovedi
oziroma v času odpovednega roka ne ve za nosečnost delavke, velja posebno
pravno varstvo pred odpovedjo, če delavka takoj oziroma v primeru ovir, ki niso
nastale po njeni krivdi, takoj po njihovemu prenehanju, vendar ne po izteku
odpovednega roka, obvesti delodajalca o svoji nosečnosti, kar dokazuje s predložitvijo
zdravniškega potrdila.
(5) Ne glede na določbe prvega in
tretjega odstavka tega člena delodajalec lahko odpove pogodbo o zaposlitvi in
delavcu lahko preneha delovno razmerje, po predhodnem soglasju inšpektorja za
delo, če so podani razlogi za izredno odpoved ali zaradi uvedbe postopka za
prenehanje delodajalca.
116. člen
(invalidi in odsotni z dela zaradi
bolezni)
(1) Delodajalec lahko odpove pogodbo o
zaposlitvi invalidu zaradi nezmožnosti za opravljanje dela pod pogoji iz
pogodbe o zaposlitvi zaradi invalidnosti in v primeru poslovnega razloga v
primerih in pod pogoji, določenimi s predpisi, ki urejajo pokojninsko in
invalidsko zavarovanje, oziroma s predpisi, ki urejajo zaposlitveno
rehabilitacijo in zaposlovanje invalidov.
(2) V primeru odpovedi pogodbe o
zaposlitvi invalidu po prejšnjem odstavku se glede pravic delavcev, ki niso
drugače urejene s posebnimi predpisi, in glede posebnega varstva pred odpovedjo
uporabljajo določbe tega zakona, ki veljajo za odpoved iz poslovnega razloga.
(3) Delavcu, ki mu je odpovedana
pogodba o zaposlitvi iz poslovnega razloga ali iz razloga nesposobnosti, in je
ob poteku odpovednega roka odsoten z dela zaradi začasne nezmožnosti za delo
zaradi bolezni ali poškodbe, preneha delovno razmerje z dnem, ko se delavec
vrne na delo oziroma bi se moral vrniti na delo, najkasneje pa s potekom šestih
mesecev po izteku odpovednega roka.
(4) Varstvo po tem členu ne velja v
primeru uvedbe postopka za prenehanje delodajalca.
117. člen
(večkratno pravno varstvo pred odpovedjo)
Če je posameznemu delavcu zaradi njegovega
statusa zagotovljeno večkratno varstvo pred odpovedjo, velja močnejše pravno
varstvo.
5. Prenehanje pogodbe o zaposlitvi
na podlagi sodbe sodišča
118. člen
(prenehanje pogodbe o zaposlitvi na
podlagi sodbe sodišča)
(1) Če sodišče ugotovi, da je
prenehanje pogodbe o zaposlitvi nezakonito, vendar glede na vse okoliščine in
interes obeh pogodbenih strank nadaljevanje delovnega razmerja ne bi bilo več
mogoče, lahko na predlog delavca ali delodajalca ugotovi trajanje delovnega
razmerja, vendar najdlje do odločitve sodišča prve stopnje, prizna delavcu
delovno dobo in druge pravice iz delovnega razmerja ter delavcu prizna ustrezno
denarno povračilo v višini največ 18 mesečnih plač delavca, izplačanih v
zadnjih treh mesecih pred odpovedjo pogodbe o zaposlitvi.
(2) Višino denarnega povračila sodišče
določi glede na trajanje delavčeve zaposlitve, možnosti delavca za novo
zaposlitev in okoliščine, ki so privedle do nezakonitosti prenehanja pogodbe o
zaposlitvi, ter upoštevaje pravice, ki jih je delavec uveljavil za čas do
prenehanja delovnega razmerja.
(3) Delavec ali delodajalec lahko
predlog iz prvega odstavka tega člena uveljavljata do zaključka glavne obravnave
pred sodiščem prve stopnje.
(4) Sodišče določi dan prenehanja
delovnega razmerja tudi v primeru, ko ena od pogodbenih strank izpodbija
pogodbo o zaposlitvi, in sodišče ugotovi, da je pogodba neveljavna.
6. Prenehanje pogodbe o zaposlitvi
po samem zakonu
119. člen
(prenehanje pogodbe o zaposlitvi zaradi
ugotovljene invalidnosti in prenehanja veljavnosti delovnega dovoljenja)
(1) Pogodba o zaposlitvi preneha
veljati po samem zakonu, ko je delavcu vročena odločba o ugotovljeni invalidnosti
I. kategorije ali o pridobitvi pravice do invalidske pokojnine postala
pravnomočna.
(2) Pogodba o
zaposlitvi, ki jo sklene tujec ali oseba brez državljanstva, preneha veljati po
samem zakonu z dnem prenehanja veljavnosti enotnega dovoljenja, kot ga določa
zakon, ki ureja vstop in prebivanje tujcev, in dovoljenja za sezonsko delo, kot
ga določa zakon, ki ureja zaposlovanje, samozaposlovanje in delo tujcev.
III. PRAVICE, OBVEZNOSTI IN ODGOVORNOSTI IZ DELOVNEGA
RAZMERJA
1. Opravljanje pripravništva
120. člen
(splošno)
Z zakonom ali kolektivno pogodbo na ravni
dejavnosti se lahko določi, da sklene pogodbo o zaposlitvi kot pripravnik, kdor
prvič začne opravljati delo, ustrezno vrsti in ravni svoje strokovne izobrazbe,
ter z namenom, da se usposobi za samostojno opravljanje dela v delovnem
razmerju.
121. člen
(trajanje pripravništva)
(1) Pripravništvo lahko traja največ
eno leto, če zakon ne določa drugače.
(2) Pripravništvo se lahko sorazmerno
podaljša, če pripravnik dela s krajšim delovnim časom od polnega, vendar največ
za šest mesecev.
(3) Trajanje pripravništva se podaljša
za čas opravičene odsotnosti z dela, ki traja dlje kot 20 delovnih dni, razen
za čas letnega dopusta.
(4) Trajanje pripravništva se lahko na
predlog mentorja skrajša, vendar le do polovice prvotno določenega trajanja.
122. člen
(izvajanje pripravništva)
(1) V času trajanja pripravništva mora
delodajalec pripravniku po programu zagotavljati usposabljanje za samostojno
opravljanje dela.
(2) Z zakonom, drugim predpisom ali
kolektivno pogodbo na ravni dejavnosti se določi trajanje, potek pripravništva,
program, mentorstvo in način spremljanja in ocenjevanja pripravništva.
(3) Ob koncu pripravništva mora
pripravnik opraviti izpit, ki je sestavni in zaključni del pripravništva in se
opravlja pred iztekom pripravniške dobe.
123. člen
(omejitev odpovedi pripravniku s strani
delodajalca)
V času trajanja pripravništva delodajalec
pripravniku ne sme odpovedati pogodbe o zaposlitvi, razen če so podani razlogi
za izredno odpoved ali v primeru uvedbe postopka za prenehanje delodajalca ali
prisilne poravnave.
124. člen
(volontersko pripravništvo)
(1) Če se pripravništvo v skladu s
posebnim zakonom lahko opravlja, ne da bi delavec in delodajalec sklenila pogodbo
o zaposlitvi (volontersko pripravništvo), se za pripravnika uporabljajo določbe
tega zakona o trajanju in izvajanju pripravništva, omejenosti delovnega časa,
odmorih in počitkih, povračilu stroškov v zvezi z delom, odškodninski odgovornosti
ter zagotavljanju varnosti in zdravja pri delu v skladu s posebnim zakonom.
(2) Pogodba o volonterskem opravljanju
pripravništva mora biti sklenjena v pisni obliki.
2. Poskusno delo
125. člen
(poskusno delo)
(1) V pogodbi o zaposlitvi se delavec
in delodajalec lahko dogovorita o poskusnem delu.
(2) Poskusno delo traja največ šest
mesecev. Poskusno delo se lahko podaljša v primeru začasne odsotnosti z dela.
(3) V času trajanja poskusnega dela
lahko delavec redno odpove pogodbo o zaposlitvi.
(4) Če delodajalec v času trajanja ali
ob poteku poskusnega dela ugotovi, da delavec poskusnega dela ni uspešno
opravil, lahko delavcu redno odpove pogodbo o zaposlitvi.
(5) Delavec in delodajalec se lahko
dogovorita o ustreznem denarnem povračilu namesto dela ali celotnega odpovednega
roka v skladu s 96. členom tega zakona.
(6) V času trajanja poskusnega dela
lahko delodajalec delavcu odpove pogodbo o zaposlitvi tudi, če so podani razlogi
za izredno odpoved ali zaradi postopka za prenehanje delodajalca ali prisilne
poravnave.
(7) Delavec je v primeru odpovedi
pogodbe o zaposlitvi zaradi neuspešno opravljenega poskusnega dela upravičen do
odpravnine, določene za primer redne odpovedi pogodbe o zaposlitvi iz poslovnih
razlogov.
3. Plačilo za delo
126. člen
(vrsta plačil)
(1) Plačilo za delo po pogodbi o
zaposlitvi je sestavljeno iz plače, ki mora biti vedno v denarni obliki, in
morebitnih drugih vrst plačil, če je tako določeno s kolektivno pogodbo. Pri
plači mora delodajalec upoštevati minimum, določen z zakonom oziroma kolektivno
pogodbo, ki neposredno zavezuje delodajalca.
(2) Plača je sestavljena iz osnovne
plače, dela plače za delovno uspešnost in dodatkov. Sestavni del plače je tudi
plačilo za poslovno uspešnost, če je le-to dogovorjeno s kolektivno pogodbo ali
pogodbo o zaposlitvi.
(3) Za čas odmora med dnevnim delom
prejme delavec plačilo, kot če bi delal.
127. člen
(osnovna plača, delovna uspešnost,
dodatki)
(1) Osnovna plača se določi upoštevaje
zahtevnost dela, za katerega je delavec sklenil pogodbo o zaposlitvi.
(2) Delovna uspešnost delavca se
določi upoštevaje gospodarnost, kvaliteto in obseg opravljanja dela, za katerega
je delavec sklenil pogodbo o zaposlitvi.
(3) Dodatki se določijo za posebne
pogoje dela, ki izhajajo iz razporeditve delovnega časa, in sicer za nočno
delo, nadurno delo, delo v nedeljo, delo na praznike in dela proste dneve po
zakonu. Dodatki za posebne pogoje dela, ki izhajajo iz posebnih obremenitev pri
delu, neugodnih vplivov okolja in nevarnosti pri delu, ki niso vsebovani v
zahtevnosti dela, se lahko določijo s kolektivno pogodbo.
(4) Višina dodatkov iz prejšnjega
odstavka se lahko v kolektivni pogodbi določi v nominalnem znesku ali v
odstotku od osnovne plače za polni delovni čas oziroma ustrezne urne postavke.
128. člen
(višina dodatkov)
(1) Delavcu pripadajo dodatki za delo
v posebnih pogojih dela, ki izhajajo iz razporeditve delovnega časa:
-       
za nočno delo,
-       
za nadurno delo,
-       
za delo v nedeljo,
-       
za delo na praznike in dela proste dneve po zakonu.
(2) Višina dodatkov iz prejšnjega
odstavka se določi s kolektivno pogodbo na ravni dejavnosti.
(3) Dodatek za delo v nedeljo in
dodatek za delo na dela proste dneve po zakonu se med seboj izključujeta.
(4) Dodatki se obračunavajo le za čas,
ko je delavec delal v pogojih, zaradi katerih mu dodatek pripada.
129. člen
(dodatek za delovno dobo)
(1) Delavcu pripada dodatek za delovno
dobo.
(2) Višina dodatka za delovno dobo se
določi v kolektivni pogodbi na ravni dejavnosti.
(3) Pri izračunu dodatka za delovno dobo se
v okviru kolektivne pogodbe lahko upošteva tudi obseg pokojninske dobe,
pridobljene z opravljanjem začasnega in občasnega dela dijakov in študentov.
130. člen
(povračila stroškov v zvezi z delom)
(1) Delodajalec mora delavcu
zagotoviti povračilo stroškov za prehrano med delom, za prevoz na delo in z
dela ter povračilo stroškov, ki jih ima pri opravljanju določenih del in nalog
na službenem potovanju.
(2) Če višina povračila stroškov v
zvezi z delom ni določena s kolektivno pogodbo na ravni dejavnosti, se določi s
podzakonskim aktom.
(3) Če se zaradi razlogov na strani
delavca strošek za prevoz na delo in z dela naknadno poveča, ima delavec
pravico do povračila tako povečanega stroška za prevoz na delo in z dela, če je
tako določeno v kolektivni pogodbi na ravni dejavnosti oziroma če se tako
sporazume z delodajalcem.
(4) Delodajalec je dolžan delavcu
povrniti stroške v zvezi z delom mesečno v skladu s 134. členom tega zakona.
131. člen
(regres)
(1) Delodajalec je dolžan delavcu, ki
ima pravico do letnega dopusta, izplačati regres za letni dopust najmanj v
višini minimalne plače.
(2) Regres se mora delavcu izplačati
najkasneje do 1. julija tekočega koledarskega leta.
(3) S kolektivno pogodbo na ravni
dejavnosti se lahko v primeru nelikvidnosti delodajalca določi kasnejši rok
izplačila regresa, vendar najkasneje do 1. novembra tekočega koledarskega
leta.
(4) Če ima delavec pravico do izrabe
le sorazmernega dela letnega dopusta, ima pravico le do sorazmernega dela
regresa.
(5) Če ima delavec sklenjeno pogodbo o
zaposlitvi s krajšim delovnim časom, ima pravico do regresa sorazmerno
delovnemu času, za katerega je sklenil pogodbo o zaposlitvi, razen v primerih,
ko delavec dela krajši delovni čas v skladu s 67. členom tega zakona.
132. člen
(odpravnina ob upokojitvi)
(1) Če s kolektivno pogodbo na ravni
dejavnosti ni določeno drugače, je delodajalec delavcu, ki je bil pri delodajalcu
zaposlen najmanj pet let in se upokoji, ob prenehanju pogodbe o zaposlitvi
dolžan izplačati odpravnino v višini dveh povprečnih mesečnih plač v Republiki
Sloveniji za pretekle tri mesece oziroma v višini dveh povprečnih mesečnih plač
delavca za pretekle tri mesece, če je to za delavca ugodneje. Delodajalec lahko
izplača odpravnino v breme posebnega zavarovanja.
(2) Če se delavec po upokojitvi
ponovno zaposli, ob prenehanju pogodbe o zaposlitvi nima pravice do
odpravnine po prejšnjem odstavku.
(3) Če se delavec, ki je bil pri
delodajalcu zaposlen najmanj pet let, delno upokoji, ima pri delodajalcu, pri
katerem mu je prenehala pogodba o zaposlitvi in je sklenil novo za krajši
delovni čas, pravico do odpravnine v sorazmernem delu.
(4) Delodajalec je dolžan delavcu, ki
dela krajši delovni čas in je bil pri delodajalcu zaposlen najmanj pet let, v
primeru upokojitve izplačati odpravnino sorazmerno delovnemu času, za katerega
je bila sklenjena pogodba o zaposlitvi, razen v primerih, ko delavec dela krajši
delovni čas v skladu s 67. členom tega zakona.
(5) Delavec ni upravičen do odpravnine
po prvem odstavku tega člena, če ima pravico do odpravnine po 108. členu tega
zakona in če je delodajalec zanj financiral dokup pokojninske dobe. Delavec je
upravičen do izplačila razlike, če je znesek odpravnine po 108. členu tega
zakona oziroma znesek za dokup pokojninske dobe nižji od zneska odpravnine po
prvem odstavku tega člena.
133. člen
(enako plačilo žensk in moških)
(1) Delodajalec je dolžan za enako
delo in za delo enake vrednosti izplačati enako plačilo delavcem, ne glede na
spol.
(2) Določila pogodbe o zaposlitvi,
kolektivne pogodbe oziroma splošnega akta delodajalca, ki so v nasprotju s prejšnjim
odstavkom, so neveljavna.
134. člen
(plačilni dan)
(1) Plača se plačuje za plačilna
obdobja, ki ne smejo biti daljša od enega meseca.
(2) Plača se izplača najkasneje 18 dni
po preteku plačilnega obdobja.
(3) Če je plačilni dan dela prosti
dan, se plača izplača najkasneje prvi naslednji delovni dan.
(4) Delodajalec je dolžan predhodno
pisno obvestiti delavce o plačilnem dnevu in vsakokratni spremembi plačilnega
dne na pri delodajalcu običajen način (npr. na določenem oglasnem mestu v
poslovnih prostorih delodajalca ali z uporabo informacijske tehnologije).
(5) Morebitna plačila v naravi se
zagotavljajo na v pogodbi o zaposlitvi dogovorjen način, glede na vrsto dela in
obstoječe običaje.
135. člen
(kraj in način izplačila plače)
(1) Plača, povračila stroškov v zvezi
z delom in drugi prejemki delavca se izplačujejo v skladu z zakonom preko
bančnega računa delavca. S kolektivno pogodbo na ravni dejavnosti se lahko
določi drugačen način izplačevanja povračil stroškov v zvezi z delom in drugih
prejemkov delavca. Plača mora biti delavcu na razpolago na določen plačilni
dan.
(2) Delodajalec je dolžan delavcu do
konca plačilnega dne izdati pisni obračun, iz katerega so razvidni podatki o
plači, nadomestilu plače, povračila stroškov v zvezi z delom in drugi prejemki,
do katerih je delavec upravičen na podlagi zakona, kolektivne pogodbe,
splošnega akta delodajalca ali pogodbe o zaposlitvi, obračun in plačilo davkov
in prispevkov ter plačilni dan. Iz pisnega obračuna morajo biti razvidni tudi
podatki o delavcu in delodajalcu.
(3) Pisni obračun iz prejšnjega
odstavka je verodostojna listina, na podlagi katere lahko delavec predlaga
sodno izvršbo.
(4) Delodajalec je dolžan najkasneje
do 31. januarja delavcu izdati pisni obračun plač in nadomestil plač za
preteklo koledarsko leto, iz katerega sta razvidna tudi obračun in plačilo
davkov in prispevkov.
(5) Stroški v zvezi z izplačevanjem
plače bremenijo delodajalca.
136. člen
(zadrževanje in pobot izplačila plače)
(1) Delodajalec lahko zadrži
izplačevanje plače delavcu samo v zakonsko določenih primerih. Vsa določila
pogodbe o zaposlitvi, ki določajo druge načine zadrževanja izplačila, so
neveljavna.
(2) Delodajalec ne sme svoje terjatve
do delavca brez njegovega pisnega soglasja pobotati s svojo obveznostjo
plačila.
(3) Delavec ne more dati soglasja iz
prejšnjega odstavka pred nastankom delodajalčeve terjatve.
137. člen
(nadomestilo plače)
(1) Delavec ima pravico do nadomestila
plače za čas odsotnosti, v primerih in v trajanju, določenem z zakonom, ter v
primerih odsotnosti z dela, ko ne dela iz razlogov na strani delodajalca.
(2) Delodajalec je dolžan izplačati
nadomestilo plače v primerih odsotnosti z dela zaradi izrabe letnega dopusta,
plačane odsotnosti zaradi osebnih okoliščin, izobraževanja, z zakonom določenih
praznikov in dela prostih dni in ko delavec ne dela iz razlogov na strani delodajalca.
(3) Delodajalec izplačuje nadomestilo
plače iz lastnih sredstev v primerih nezmožnosti delavca za delo zaradi njegove
bolezni ali poškodbe, ki ni povezana z delom, in sicer do 20 delovnih dni za posamezno odsotnost z dela, vendar največ za 80 delovnih dni v koledarskem letu. V primerih nezmožnosti za delo
delavca zaradi poklicne bolezni ali poškodbe pri delu, izplačuje delodajalec
nadomestilo plače delavcu iz lastnih sredstev do 30 delovnih dni za vsako
posamezno odsotnost z dela. V času daljše odsotnosti z dela izplača delodajalec
nadomestilo plače v breme zdravstvenega zavarovanja.
(4) Če gre za dve ali več zaporednih
odsotnosti z dela zaradi iste bolezni ali poškodbe, ki ni povezana z delom, do 20 delovnih dni, pa traja v posameznem primeru prekinitev med eno in
drugo odsotnostjo manj kot deset delovnih dni, izplača delodajalec za čas
nadaljnje odsotnosti od prekinitve dalje, nadomestilo plače v breme
zdravstvenega zavarovanja.
(5) Delodajalec izplača v breme
drugega zavezanca nadomestilo plače tudi v drugih primerih, če je tako določeno
z zakonom ali drugim predpisom.
(6) Če delavec ne more opravljati dela
zaradi višje sile, je upravičen do polovice plačila, do katerega bi bil sicer
upravičen, če bi delal, vendar ne manj kot 70 odstotkov minimalne plače.
(7) Če s tem ali drugim zakonom
oziroma na njegovi podlagi izdanim predpisom ni določeno drugače, delavcu
pripada nadomestilo plače v višini njegove povprečne mesečne plače za polni
delovni čas iz zadnjih treh mesecev oziroma iz obdobja dela v zadnjih treh
mesecih pred začetkom odsotnosti. Če delavec v obdobju zaposlitve v zadnjih
treh mesecih ni delal in je za ves čas prejemal nadomestilo plače, je osnova za
nadomestilo enaka osnovi za nadomestilo plače v zadnjih treh mesecih pred
začetkom odsotnosti. Če delavec v celotnem obdobju zadnjih treh mesecev ni
prejel niti ene mesečne plače, mu pripada nadomestilo plače v višini osnovne
plače, določene v pogodbi o zaposlitvi. Višina nadomestila plače ne sme
presegati višine plače, ki bi jo delavec prejel, če bi delal.
(8) V primeru odsotnosti z dela
delavca zaradi bolezni ali poškodbe, ki ni povezana z delom, znaša višina
nadomestila plače delavcu, ki bremeni delodajalca, 80 odstotkov plače delavca v
preteklem mesecu za polni delovni čas.
(9) Delodajalec je delavcu dolžan
izplačati nadomestilo plače za tiste dneve in za toliko ur, kolikor znaša
delovna obveznost delavca na dan, ko zaradi opravičenih razlogov ne dela.
(10) Če delodajalec delavcem ne
izplača plač in nadomestil plač v zakonsko določenem oziroma pogodbeno dogovorjenem
roku, Zavod za zdravstveno zavarovanje Slovenije (v nadaljnjem besedilu: ZZZS)
izplača neposredno delavcu zapadlo neizplačano nadomestilo plače iz tretjega
oziroma četrtega odstavka tega člena, ki se izplača v breme zdravstvenega zavarovanja.
ZZZS izvede izplačilo na podlagi zahteve delodajalca, ki jo je ta dolžan
vložiti v osmih dneh po preteku meseca, v katerem je nadomestilo plače zapadlo
v plačilo oziroma na podlagi zahteve delavca, ki jo ta lahko vloži, če v
osemdnevnem roku ne prejme pisnega obvestila delodajalca o njeni vložitvi.
Zahtevi delodajalca mora biti priložen pisni obračun delodajalca, iz katerega
so razvidni podatki o zapadlem neizplačanem nadomestilu plače in izjava
delodajalca, da delavcu ni izplačal nadomestila plače v zakonsko določenem
oziroma pogodbeno dogovorjenem roku. Zahtevi delavca mora biti priložen pisni
obračun delodajalca, iz katerega so razvidni podatki o zapadlem neizplačanem
nadomestilu plače. Delavec izgubi pravico do neposrednega izplačila celotnega
oziroma ustreznega dela nadomestila plače, če mu je bila terjatev iz tega
naslova v celoti oziroma v delu poravnana pred izplačilom s strani ZZZS.
(11) Natančnejši postopek
uveljavljanja izplačila nadomestila plače in izplačila nadomestila plače na
podlagi prejšnjega odstavka določi ZZZS v splošnih aktih.
138. člen
(začasna nezmožnost zagotavljanja dela iz
poslovnega razloga)
(1) Če delodajalec začasno, vendar
najdlje za čas šestih mesecev v posameznem koledarskem letu, ne more
zagotavljati dela delavcem, lahko z namenom ohranitve zaposlitve pisno napoti
delavca na čakanje na delo doma. Pisna napotitev se lahko pošlje delavcu tudi
po elektronski poti na elektronski naslov delavca, ki ga zagotavlja in uporabo
nalaga delodajalec.
(2) V primeru čakanja na delo ima
delavec pravico do nadomestila plače v višini 80 odstotkov osnove iz sedmega
odstavka prejšnjega člena in dolžnost, da se odzove na poziv delodajalca na
način in pod pogoji, kot izhaja iz pisne napotitve.
(3) V času čakanja na delo v skladu s
prvim odstavkom tega člena, se je delavec dolžan izobraževati v skladu s 170.
členom tega zakona. V primeru iz prejšnjega stavka ima delavec pravico do
povračila stroškov v zvezi z delom v skladu s 130. členom tega zakona.
139. člen
(nastanitev med delovnim razmerjem)
Če ima po pogodbi o zaposlitvi delavec
dogovorjeno nastanitev kot obliko plačila, ima pravico do nastanitve ves čas
trajanja delovnega razmerja, kot tudi v času, ko ne opravlja svojega dela in
ima pravico do nadomestila plače.
140. člen
(udeležba pri dobičku)
Delavec je lahko udeležen pri dobičku v
skladu z zakonom.
141. člen
(plačilo pripravnika in delavca na
usposabljanju)
(1) Pripravnik oziroma delavec, ki se
usposablja oziroma uvaja v delo, ima pravico do osnovne plače najmanj v višini
70 odstotkov osnovne plače, ki bi jo prejel kot delavec na delovnem mestu
oziroma pri vrsti dela, za katero se usposablja.
(2) Plača pripravnika oziroma delavca,
ki se usposablja oziroma uvaja v delo, ne sme biti nižja od minimalne plače,
določene z zakonom.
4. Delovni čas
142. člen
(definicija delovnega časa)
(1) Delovni čas je efektivni delovni
čas in čas odmora po 154. členu tega zakona ter čas upravičenih odsotnosti z
dela v skladu z zakonom in kolektivno pogodbo oziroma splošnim aktom.
(2) Efektivni delovni čas je vsak čas,
v katerem delavec dela, kar pomeni, da je na razpolago delodajalcu in
izpolnjuje svoje delovne obveznosti iz pogodbe o zaposlitvi.
(3) Efektivni delovni čas je osnova za
izračun produktivnosti dela.
143. člen
(polni delovni čas)
(1) Polni delovni čas ne sme biti
daljši od 40 ur na teden.
(2) Z zakonom oziroma kolektivno
pogodbo se lahko določi kot polni delovni čas delovni čas, ki je krajši od 40
ur na teden, vendar ne manj kot 36 ur na teden.
(3) Z zakonom ali drugim predpisom v
skladu z zakonom ali kolektivno pogodbo se lahko določi za delovna mesta, pri
katerih obstajajo večje nevarnosti za poškodbe ali zdravstvene okvare, polni
delovni čas, ki traja manj kot 36 ur na teden.
(4) Če polni delovni čas ni določen z
zakonom ali kolektivno pogodbo, se šteje kot polni delovni čas delovni čas 40
ur na teden.
144. člen
(nadurno delo)
(1) Delavec je dolžan na zahtevo
delodajalca opravljati delo preko polnega delovnega časa – nadurno delo:
-       
v primerih izjemoma povečanega obsega dela,
-       
če je potrebno nadaljevanje delovnega ali proizvodnega procesa, da bi se
preprečila materialna škoda ali nevarnost za življenje in zdravje ljudi,
-       
če je nujno, da se odvrne okvara na delovnih sredstvih, ki bi povzročila
prekinitev dela,
-       
če je potrebno, da se zagotovi varnost ljudi in premoženja ter varnost
prometa,
-       
v drugih izjemnih, nujnih in nepredvidenih primerih, določenih z zakonom
ali kolektivno pogodbo na ravni dejavnosti.
(2) Delodajalec mora delavcu nadurno
delo odrediti v pisni obliki praviloma pred začetkom dela. Če zaradi narave
dela ali nujnosti opravljanja nadurnega dela ni možno odrediti nadurnega dela
delavcu pisno pred začetkom dela, se lahko nadurno delo odredi tudi ustno. V
tem primeru se pisna odreditev vroči delavcu naknadno, vendar najkasneje do
konca delovnega tedna po opravljenem nadurnem delu.
(3) Nadurno delo lahko traja največ
osem ur na teden, največ 20 ur na mesec in največ 170 ur na leto. Delovni dan
lahko traja največ deset ur. Dnevna, tedenska in mesečna časovna omejitev se
lahko upošteva kot povprečna omejitev v obdobju, določenem z zakonom ali
kolektivno pogodbo, in ne sme biti daljše od šestih mesecev.
(4) Nadurno delo lahko s soglasjem
delavca traja tudi preko letne časovne omejitve iz prejšnjega odstavka, vendar
skupaj največ 230 ur na leto. V primeru vsakokratne odreditve nadurnega dela,
ki presega 170 ur na leto, mora delodajalec pridobiti pisno soglasje delavca.
(5) V primeru odklonitve pisnega
soglasja iz prejšnjega odstavka, delavec ne sme biti izpostavljen neugodnim
posledicam v delovnem razmerju.
145. člen
(dodatno delo v primerih naravne ali druge
nesreče)
Delavec je dolžan opravljati delo preko
polnega ali dogovorjenega krajšega delovnega časa v skladu s pogodbo o
zaposlitvi ali druga dela v zvezi z odpravljanjem ali preprečevanjem posledic,
v primerih naravne ali druge nesreče ali ko se ta nesreča neposredno pričakuje.
Tako delo lahko traja, dokler je nujno, da se rešijo človeška življenja,
obvaruje zdravje ljudi ali prepreči materialna škoda.
146. člen
(prepoved opravljanja dela preko polnega
delovnega časa)
(1) Nadurno delo po 144. členu tega
zakona se ne sme uvesti, če je delo možno opraviti v polnem delovnem času z
ustrezno organizacijo in delitvijo dela, razporeditvijo delovnega časa z
uvajanjem novih izmen ali z zaposlitvijo novih delavcev.
(2) Delodajalec ne sme naložiti dela
preko polnega delovnega časa po 144. in 145. členu tega zakona:
-       
delavki ali delavcu v skladu z določbami tega zakona zaradi varstva
nosečnosti in starševstva (185. člen),
-       
starejšemu delavcu (199. člen),
-       
delavcu, ki še ni dopolnil 18 let starosti,
-       
delavcu, kateremu bi se po pisnem mnenju izvajalca medicine dela,
oblikovanem ob upoštevanju mnenja osebnega zdravnika, zaradi takega dela lahko
poslabšalo zdravstveno stanje,
-       
delavcu, ki ima polni delovni čas krajši od 36 ur na teden zaradi dela
na delovnem mestu, kjer obstajajo večje nevarnosti za poškodbe ali zdravstvene
okvare v skladu s tretjim odstavkom 143. člena tega zakona,
-       
delavcu, ki dela krajši delovni čas v skladu s predpisi o pokojninskem
in invalidskem zavarovanju, predpisi o zdravstvenem zavarovanju ali drugimi
predpisi.
147. člen
(dopolnilno delo)
(1) Delavec, ki dela polni delovni
čas, sme izjemoma skleniti pogodbo o zaposlitvi s krajšim delovnim časom z drugim
delodajalcem, vendar največ za osem ur na teden, po poprejšnjem soglasju
delodajalcev, pri katerih je zaposlen s polnim delovnim časom, če gre za
opravljanje deficitarnih poklicev po podatkih zavoda za zaposlovanje ali za
opravljanje vzgojno-izobraževalnih, kulturno umetniških in raziskovalnih del.
(2) Določitev načina uresničevanja
pravic in obveznosti iz tega delovnega razmerja glede na pravice in obveznosti
delavca pri delodajalcih, pri katerih je zaposlen s polnim delovnim časom, je
obvezna sestavina pogodbe o zaposlitvi po prejšnjem odstavku.
(3) Delavcu, ki sklene pogodbo o
zaposlitvi po prvem odstavku tega člena, ta pogodba preneha veljati v skladu s
tem zakonom, po poteku dogovorjenega časa, ali če so umaknjena soglasja
delodajalcev, kjer je delavec v delovnem razmerju s polnim delovnim časom.
148. člen
(razporejanje delovnega časa)
(1) Razporeditev in pogoji za začasno
prerazporeditev delovnega časa se določijo s pogodbo o zaposlitvi v skladu z
zakonom in kolektivno pogodbo.
(2) Pred začetkom koledarskega oziroma
poslovnega leta delodajalec določi letni razpored delovnega časa in o tem pisno
obvesti delavce na pri delodajalcu običajen način (npr. na določenem oglasnem
mestu v poslovnih prostorih delodajalca ali z uporabo informacijske
tehnologije) in sindikate pri delodajalcu.
(3) Če delavec v času trajanja
delovnega razmerja zaradi potreb usklajevanja družinskega in poklicnega
življenja predlaga drugačno razporeditev delovnega časa, mu mora delodajalec,
upoštevaje potrebe delovnega procesa, pisno utemeljiti svojo odločitev. Pisna
utemeljitev se lahko pošlje tudi po elektronski poti na elektronski naslov
delavca, ki ga zagotavlja in uporabo nalaga delodajalec.
(4) Delodajalec mora pisno obvestiti
delavce o začasni prerazporeditvi delovnega časa najmanj en dan pred razporeditvijo
delovnega časa na pri delodajalcu običajen način.
(5) Pri enakomerni razporeditvi polni
delovni čas ne sme biti razporejen na manj kot štiri dni v tednu.
(6) Zaradi narave ali organizacije
dela ali potreb uporabnikov je delovni čas lahko neenakomerno razporejen. Pri
neenakomerni razporeditvi ter začasni prerazporeditvi polnega delovnega časa
delovni čas ne sme trajati več kot 56 ur na teden.
(7) Pri neenakomerni razporeditvi ter
začasni prerazporeditvi delovnega časa se upošteva polni delovni čas kot
povprečna delovna obveznost v obdobju, ki ne sme biti daljše od šest mesecev.
(8) Določbe 146. člena tega zakona o
prepovedi dela preko polnega delovnega časa veljajo tudi v primeru neenakomerne
razporeditve ali prerazporeditve delovnega časa.
(9) Če sindikat oziroma svet delavcev
ali delavski zaupnik pri delodajalcu tako zahteva, ga mora delodajalec enkrat
letno obvestiti o izrabi delovnega časa, upoštevaje letni razpored delovnega
časa, o opravljanju nadurnega dela oziroma o začasni prerazporeditvi delovnega
časa.
149. člen
(preračun delovnega časa)
(1) Delavcu, ki opravlja delo v
neenakomerni razporeditvi delovnega časa ali začasni prerazporeditvi delovnega
časa in ki v času pred prenehanjem delovnega razmerja med koledarskim letom
opravi več ur dela, kot je določeno za delo s polnim delovnim časom, se na
njegovo zahtevo več opravljene ure preračunajo v delovne dni s polnim delovnim
časom.
(2) Po prejšnjem odstavku izračunani
delovni dnevi se štejejo v delavčevo delovno dobo, kot če bi jih prebil na
delu. Skupna delovna doba v koledarskem letu ne sme presegati 12 mesecev.
5. Nočno delo
150. člen
(nočno delo)
(1) Kot nočno delo se šteje delo v
času med 23. in šesto uro naslednjega dne. Če je z razporeditvijo delovnega
časa določena nočna delovna izmena, se šteje za nočno delo osem nepretrganih ur
v času med 22. in sedmo uro naslednjega dne.
(2) Delodajalec mora na zahtevo
inšpektorata za delo posredovati podatke o nočnem delu delavcev, zlasti o
številu delavcev, ki delajo ponoči več kot tretjino delovnega časa, o številu
delavcev, ki delajo ponoči na delovnem mestu, na katerem iz ocene tveganja
izhaja večja nevarnost za poškodbe ali zdravstvene okvare, o številu delavcev,
ki delajo ponoči ločeno po spolu, ter o časovni opredelitvi nočne izmene.
151. člen
(pravice delavcev, ki delajo ponoči)
(1) Delavec, ki dela ponoči vsaj tri
ure svojega dnevnega delovnega časa oziroma delavec, ki dela ponoči vsaj
tretjino polnega letnega delovnega časa, ima pravico do posebnega varstva (v
nadaljnjem besedilu: nočni delavec).
(2) Če bi se nočnemu delavcu po mnenju
izvajalca medicine dela, oblikovanem ob upoštevanju mnenja osebnega zdravnika,
zaradi takega dela lahko poslabšalo zdravstveno stanje, ga mora delodajalec
zaposliti na ustrezno delo podnevi.
(3) Delodajalec mora nočnim delavcem
zagotoviti:
-       
daljši dopust,
-       
ustrezno prehrano med delom,
-       
strokovno vodstvo delovnega oziroma proizvodnega procesa.
(4) Če delo, organizirano v izmenah,
vključuje tudi nočno izmeno, mora delodajalec zagotoviti njihovo periodično
izmenjavo. Pri tem sme delavec ene izmene delati ponoči najdlje en teden. V
okviru tako organiziranega dela sme delavec delati ponoči daljše časovno
obdobje le, če s takim delom izrecno pisno soglaša.
(5) Delodajalec ne sme razporediti na
nočno delo delavca, ki nima urejenega prevoza na delo in z dela.
152. člen
(omejitve dela ponoči)
(1) Delovni čas nočnega delavca ne sme
v obdobju štirih mesecev trajati povprečno več kot osem ur na dan.
(2) Delovni čas nočnega delavca, ki
dela na delovnem mestu, na katerem iz ocene tveganja izhaja večja nevarnost za
poškodbe ali zdravstvene okvare, ne sme trajati več kot osem ur na dan.
153. člen
(posvetovanje s sindikatom)
Delodajalec se mora pred uvedbo nočnega
dela, če se nočno delo redno opravlja z nočnimi delavci pa najmanj enkrat
letno, posvetovati s sindikati pri delodajalcu o določitvi časa, ki se šteje
kot čas nočnega dela, o oblikah organiziranosti nočnega dela, o ukrepih
varnosti in zdravja pri delu ter o socialnih ukrepih.
6. Odmori in počitki
154. člen
(odmor med delovnim časom)
(1) Med dnevnim delom ima delavec, ki
dela polni delovni čas, pravico do odmora, ki traja 30 minut.
(2) Delavec, ki dela krajši delovni
čas v skladu s 65. ali 67. členom tega zakona, vendar najmanj štiri ure na dan,
ima pravico do odmora med dnevnim delovnim časom v sorazmerju s časom, prebitim
na delu.
(3) Dolžina odmora se v primeru
neenakomerne razporeditve ali začasne prerazporeditve delovnega časa določi
sorazmerno dolžini dnevnega delovnega časa.
(4) Odmor se lahko določi šele po eni
uri dela in najkasneje eno uro pred koncem delovnega časa.
(5) Čas odmora med dnevnim delom se
všteva v delovni čas.
155. člen
(počitek med zaporednima delovnima
dnevoma)
(1) Delavec ima v obdobju 24 ur
pravico do počitka, ki traja nepretrgoma najmanj 12 ur.
(2) Delavec, ki mu je delovni čas neenakomerno
razporejen ali začasno prerazporejen, ima v obdobju 24 ur pravico do počitka,
ki traja nepretrgoma najmanj 11 ur.
156. člen
(tedenski počitek)
(1) Delavec ima v obdobju sedmih
zaporednih dni, poleg pravice do dnevnega počitka iz prejšnjega člena, pravico
do počitka v trajanju najmanj 24 neprekinjenih ur.
(2) Če mora delavec zaradi
objektivnih, tehničnih in organizacijskih razlogov delati na dan tedenskega
počitka, se mu zagotovi tedenski počitek na kakšen drug dan v tednu.
(3) Minimalno trajanje tedenskega
počitka, določeno v prvem odstavku tega člena, se upošteva kot povprečje v
obdobju 14 zaporednih dni.
7. Posebnosti urejanja delovnega časa,
nočnega dela, odmorov in počitkov
157. člen
(posebnosti za nekatere kategorije
delavcev)
Delavec in delodajalec lahko v pogodbi o
zaposlitvi drugače, ne glede na določbe tega zakona, uredita delovni čas, nočno
delo, odmor, dnevni in tedenski počitek, če gre za pogodbo o zaposlitvi
-       
s poslovodno osebo ali prokuristom,
-       
z vodilnim delavcem iz 74. člena tega zakona,
-       
z delavcem, ki opravlja delo na domu,
če delovnega časa ni mogoče vnaprej
razporediti oziroma če si delavec lahko razporeja delovni čas samostojno in če
sta mu zagotovljena varnost in zdravje pri delu.
158. člen
(možnosti drugačnega urejanja v zakonu ali
v kolektivnih pogodbah)
(1) Z zakonom ali kolektivnimi
pogodbami na ravni dejavnosti se lahko določi, da se časovna omejitev dnevne
delovne obveznosti nočnega delavca, določena s 152. členom tega zakona,
upošteva kot povprečna omejitev v obdobju, daljšem kot štiri mesece, vendar ne
daljšem kot šest mesecev.
(2) Z zakonom ali kolektivnimi
pogodbami na ravni dejavnosti se lahko določi, da se dnevni in tedenski počitek
v povprečnem minimalnem trajanju, kot ga določa zakon, v primerih izmenskega
dela zagotavlja v določenem daljšem časovnem obdobju, vendar ne daljšem kot
šest mesecev.
(3) V dejavnostih oziroma za delovna
mesta, vrsto dela ali poklice v primerih iz četrtega odstavka tega člena se
lahko z zakonom ali kolektivnimi pogodbami na ravni dejavnosti določi, da se
dnevni ali tedenski počitek v povprečnem minimalnem trajanju, kot je določen z
zakonom, zagotavlja v določenem daljšem časovnem obdobju, ki ne sme biti daljše
od šest mesecev.
(4) Po prejšnjem odstavku se lahko
zagotovi pravica do dnevnega ali tedenskega počitka v dejavnostih oziroma za
delovna mesta, vrsto dela ali poklice v primerih:
-       
kjer narava dela zahteva stalno prisotnost,
-       
kjer narava dejavnosti zahteva kontinuirano zagotavljanje dela ali
storitev, ali
-       
v primerih predvidenega neenakomernega ali povečanega obsega dela.
(5) S kolektivno pogodbo na ravni
dejavnosti se lahko določi, da se v primerih, ko to narekujejo objektivni ali
tehnični razlogi ali razlogi organizacije dela, upošteva polni delovni čas po
šestem odstavku 148. člena tega zakona kot povprečna delovna obveznost v
obdobju, ki ne sme biti daljše od 12 mesecev.
8. Letni dopust
159. člen
(pridobitev pravice in minimalno trajanje
letnega dopusta)
(1) Delavec pridobi pravico do letnega
dopusta s sklenitvijo delovnega razmerja.
(2) Letni dopust v posameznem
koledarskem letu ne sme biti krajši kot štiri tedne, ne glede na to, ali dela
delavec polni delovni čas ali krajši delovni čas od polnega. Minimalno število
dni letnega dopusta delavca je odvisno od razporeditve delovnih dni v tednu za
posameznega delavca.
(3) Starejši delavec, invalid, delavec
z najmanj 60-odstotno telesno okvaro in delavec, ki neguje in varuje otroka, ki
potrebuje posebno nego in varstvo v skladu s predpisi, ki urejajo družinske
prejemke, ima pravico do najmanj treh dodatnih dni letnega dopusta.
(4) Delavec ima pravico do enega
dodatnega dneva letnega dopusta za vsakega otroka, ki še ni dopolnil 15 let
starosti.
160. člen
(določanje daljšega trajanja letnega
dopusta)
(1) Daljše trajanje letnega dopusta,
kot je določeno v prejšnjem členu, se lahko določi s kolektivno pogodbo ali
pogodbo o zaposlitvi.
(2) Delodajalec je dolžan delavce
najkasneje do 31. marca pisno obvestiti o odmeri letnega dopusta za tekoče
koledarsko leto. Delodajalec lahko delavca obvesti tudi po elektronski poti na
elektronski naslov delavca, ki ga zagotavlja in uporabo nalaga delodajalec.
(3) Prazniki in dela prosti dnevi,
odsotnost zaradi bolezni ali poškodbe ter drugi primeri opravičene odsotnosti z
dela se ne vštevajo v dneve letnega dopusta.
(4) Letni dopust se določa in izrablja
v delovnih dneh.
(5) Kot dan letnega dopusta se šteje
vsak delovni dan, ki je po razporeditvi delovnega časa pri delodajalcu za posameznega
delavca določen kot delovni dan.
161. člen
(sorazmerni del letnega dopusta)
(1) Delavec, ki sklene delovno
razmerje ali mu preneha delovno razmerje med koledarskim letom in ima v posameznem
koledarskem letu obdobje zaposlitve krajše od enega leta, ima pravico do 1/12
letnega dopusta za vsak mesec zaposlitve (v nadaljnjem besedilu: sorazmerni del
letnega dopusta).
(2) Če delavec med koledarskim letom
sklene pogodbo o zaposlitvi z drugim delodajalcem, mu je vsak delodajalec
dolžan zagotoviti izrabo sorazmernega dela letnega dopusta glede na trajanje
zaposlitve delavca pri posameznem delodajalcu v tekočem koledarskem letu, razen
če se delavec in delodajalec dogovorita drugače.
(3) Pri izračunavanju sorazmernega
dela letnega dopusta se najmanj polovica dneva zaokroži na cel dan letnega
dopusta.
162. člen
(izraba letnega dopusta)
(1) Letni dopust je mogoče izrabiti v
več delih, s tem, da mora en del trajati najmanj dva tedna.
(2) Delodajalec lahko zahteva od
delavca, da planira izrabo najmanj dveh tednov letnega dopusta za tekoče koledarsko
leto.
(3) Delodajalec je dolžan delavcu
zagotoviti izrabo letnega dopusta v tekočem koledarskem letu, delavec pa je
dolžan do konca tekočega koledarskega leta izrabiti najmanj dva tedna,
preostanek letnega dopusta pa v dogovoru z delodajalcem do 30. junija
naslednjega leta.
(4) Delavec ima pravico izrabiti ves
letni dopust, ki ni bil izrabljen v tekočem koledarskem letu oziroma do
30. junija naslednjega leta zaradi odsotnosti zaradi bolezni ali poškodbe,
porodniškega dopusta ali dopusta za nego in varstvo otroka, do
31. decembra naslednjega leta.
(5) Delavec, ki dela v tujini, lahko v
celoti izrabi letni dopust do konca naslednjega koledarskega leta, če je tako
določeno s kolektivno pogodbo, ki zavezuje delodajalca.
(6) Delavec, ki ima v prvem letu
zaposlitve pravico do izrabe sorazmernega dela letnega dopusta, pridobi pravico
do izrabe letnega dopusta za naslednje koledarsko leto ob začetku naslednjega
koledarskega leta.
163. člen
(način izrabe letnega dopusta)
(1) Letni dopust se izrablja
upoštevaje potrebe delovnega procesa ter možnosti za počitek in rekreacijo
delavca ter upoštevaje njegove družinske obveznosti.
(2) Starši šoloobveznih otrok imajo
pravico izrabiti najmanj teden dni letnega dopusta v času šolskih počitnic.
(3) Delavec ima pravico izrabiti en
dan letnega dopusta na tisti dan, ki ga sam določi, o čemer mora obvestiti
delodajalca najkasneje tri dni pred izrabo.
(4) Delodajalec lahko delavcu odreče
izrabo letnega dopusta po drugem in tretjem odstavku tega člena, če bi
odsotnost delavca resneje ogrozila delovni proces.
164. člen
(neveljavnost odpovedi pravici do letnega
dopusta)
Izjava, s katero bi se delavec odpovedal
pravici do letnega dopusta, je neveljavna. Neveljaven je tudi sporazum, s
katerim bi se delavec in delodajalec dogovorila o denarnem nadomestilu za
neizrabljeni letni dopust, razen ob prenehanju delovnega razmerja.
9. Druge odsotnosti z dela
165. člen
(plačana odsotnost zaradi osebnih
okoliščin)
Delavec ima pravico do plačane odsotnosti z
dela do skupaj največ sedem delovnih dni v posameznem koledarskem letu zaradi
osebnih okoliščin. Za vsak posamezni primer
-       
lastne poroke,
-       
smrti zakonca ali zunajzakonskega partnerja ali smrti otroka, posvojenca
ali otroka zakonca ali zunajzakonskega partnerja,
-       
smrti staršev – oče, mati, zakonec ali zunajzakonski partner starša,
posvojitelj,
-       
hujše nesreče, ki zadane delavca,
-       
spremstva otroka, učenca prvega razreda, v šolo na prvi šolski dan,
ima delavec pravico do plačane odsotnosti z
dela najmanj en delovni dan.
166. člen
(odsotnost z dela zaradi praznovanja)
(1) Delavec ima pravico do odsotnosti
z dela ob praznikih Republike Slovenije, ki so določeni kot dela prosti dnevi,
in ob drugih, z zakonom določenih dela prostih dnevih.
(2) Pravica iz prejšnjega odstavka se
delavcu lahko omeji, če delovni oziroma proizvodni proces poteka nepretrgano
ali narava dela zahteva opravljanje dela tudi na praznični dan.
167. člen
(odsotnost z dela zaradi zdravstvenih
razlogov)
(1) Delavec je upravičen do odsotnosti
z dela v primerih začasne nezmožnosti za delo zaradi bolezni ali poškodbe in v
drugih primerih, v skladu s predpisi o zdravstvenem zavarovanju.
(2) Delavec ima pravico do odsotnosti
z dela zaradi darovanja krvi na dan, ko prostovoljno daruje kri. V tem primeru
izplača delodajalec nadomestilo plače delavcu v breme zdravstvenega
zavarovanja.
168. člen
(odsotnost z dela zaradi opravljanja
funkcije ali obveznosti po posebnih zakonih)
Pravico do odsotnosti z dela ima delavec
zaradi opravljanja neprofesionalne funkcije, v katero je izvoljen na neposrednih
državnih ali lokalnih volitvah, volitvah v Državni svet Republike Slovenije,
funkcije oziroma dolžnosti, na katero je imenovan s strani sodišča, delavec, ki
sodeluje v Ekonomsko socialnem svetu ali v organih, ki so na podlagi zakona sestavljeni
iz predstavnikov socialnih partnerjev, ter delavec, ki je pozvan k opravljanju
obrambnih dolžnosti, vojaške dolžnosti, vključno z usposabljanjem v pogodbeni
rezervi Slovenske vojske, ter dolžnosti zaščite, reševanja in pomoči v skladu z
zakonom, razen v primeru vpoklica na obvezno ali prostovoljno služenje
vojaškega roka, opravljanja nadomestne civilne službe oziroma usposabljanja za
opravljanje nalog v rezervni sestavi policije, vpoklica pogodbenega pripadnika
rezervne sestave Slovenske vojske k opravljanju vojaške službe v miru ter
poziva ali napotitve na opravljanje nalog zaščite, reševanja in pomoči
pogodbenega pripadnika Civilne zaščite, ali mu je odrejeno ali predlagano, naj
sodeluje ali nudi pomoč upravnemu ali sodnemu organu ali je iz drugih razlogov
brez krivde poklican k sodelovanju z upravnim ali sodnim organom.
10. Obveznost opravljanja drugega dela
zaradi izjemnih okoliščin
169. člen
(sprememba dela zaradi naravnih ali drugih
nesreč)
V primerih naravnih ali drugih nesreč, če
se taka nesreča pričakuje ali v drugih izjemnih okoliščinah, ko je ogroženo
življenje in zdravje ljudi ali premoženje delodajalca, se lahko vrsta ali kraj
opravljanja dela, določenega s pogodbo o zaposlitvi, začasno spremenita tudi
brez soglasja delavca, vendar le, dokler trajajo take okoliščine.
11. Izobraževanje
170. člen
(izobraževanje delavcev)
(1) Delavec ima pravico in dolžnost do
stalnega izobraževanja, izpopolnjevanja in usposabljanja v skladu s potrebami
delovnega procesa, z namenom ohranitve oziroma širitve sposobnosti za
opravljanje dela po pogodbi o zaposlitvi, ohranitve zaposlitve ter povečanja
zaposljivosti.
(2) Delodajalec je dolžan zagotoviti
izobraževanje, izpopolnjevanje in usposabljanje delavcev, če tako zahtevajo
potrebe delovnega procesa ali če se je z izobraževanjem, izpopolnjevanjem ali
usposabljanjem možno izogniti odpovedi pogodbe o zaposlitvi iz razloga
nesposobnosti ali poslovnega razloga. V skladu s potrebami izobraževanja,
izpopolnjevanja in usposabljanja delavcev ima delodajalec pravico delavca
napotiti na izobraževanje, izpopolnjevanje in usposabljanje, delavec pa ima pravico,
da sam kandidira.
(3) Trajanje in potek izobraževanja
ter pravice pogodbenih strank med izobraževanjem in po njem se določijo s
pogodbo o izobraževanju oziroma s kolektivno pogodbo.
(4) Če delodajalec napoti delavca na
izobraževanje, izpopolnjevanje in usposabljanje iz razlogov iz drugega odstavka
tega člena, nosi stroške tega izobraževanja, izpopolnjevanja in usposabljanja
delodajalec.
171. člen
(pravica do odsotnosti z dela zaradi
izobraževanja)
(1) Delavec, ki se izobražuje,
izpopolnjuje ali usposablja v skladu s prejšnjim členom, kot tudi delavec, ki
se izobražuje, izpopolnjuje ali usposablja v lastnem interesu, ima pravico do
odsotnosti z dela zaradi priprave oziroma opravljanja izpitov.
(2) Če s kolektivno pogodbo, pogodbo o
zaposlitvi ali posebno pogodbo o izobraževanju pravica iz prejšnjega odstavka
ni podrobneje določena, ima delavec pravico do odsotnosti z dela ob dnevih, ko
prvič opravlja izpite.
(3) Če se delavec izobražuje,
izpopolnjuje ali usposablja v skladu s prejšnjim členom, ima pravico do plačane
odsotnosti z dela po prejšnjem odstavku.
12. Disciplinska odgovornost
172. člen
(disciplinska odgovornost, sankcije)
(1) Delavcu, ki krši pogodbene ali
druge obveznosti iz delovnega razmerja, lahko delodajalec v primeru ugotovljene
disciplinske odgovornosti izreče opomin ali druge disciplinske sankcije, kot so
npr. denarna kazen ali odvzem bonitet, če so določene v kolektivni pogodbi na
ravni dejavnosti.
(2) Disciplinska sankcija ne sme
trajno spremeniti delovno pravnega položaja delavca.
(3) Sklep delodajalca o izrečeni
denarni kazni, zoper katerega delavec ni zahteval arbitražnega ali sodnega varstva,
je izvršilni naslov, ki se izvrši po pravilih, ki veljajo za sodno izvršbo.
173. člen
(izjava o očitanih kršitvah)
Pred izrekom disciplinske sankcije mora
delodajalec delavca pisno seznaniti z očitanimi kršitvami in mu omogočiti, da
se v razumnem roku, ki ne sme biti krajši od treh delovnih dni, o njih izjavi,
razen če obstajajo okoliščine, zaradi katerih bi bilo od delodajalca
neupravičeno pričakovati, da delavcu to omogoči.
174. člen
(vloga sindikata, sveta delavcev oziroma
delavskega zaupnika)
V disciplinskem postopku lahko po
pooblastilu delavca sodeluje sindikat, če delavec ni član sindikata, pa svet
delavcev oziroma delavski zaupnik.
175. člen
(odločitev o disciplinski odgovornosti)
(1) Odločitev o disciplinski
odgovornosti mora biti izražena v pisni obliki in vročena osebi, na katero se
nanaša.
(2) Delodajalec mora odločitev o
disciplinski odgovornosti obrazložiti.
176. člen
(zastaranje)
(1) Delodajalec mora odločiti o
disciplinski odgovornosti delavca najkasneje v enem mesecu od dneva, ko je
izvedel za kršitev oziroma najkasneje v treh mesecih od dneva, ko je bila
kršitev storjena.
(2) Izvršitev disciplinske sankcije
zastara v 30 dneh po vročitvi odločitve o disciplinski odgovornosti.
13. Odškodninska odgovornost
177. člen
(odškodninska odgovornost delavcev)
(1) Delavec, ki na delu ali v zvezi z
delom namenoma ali iz hude malomarnosti povzroči škodo delodajalcu, jo je dolžan
povrniti.
(2) Če povzroči škodo več delavcev, je
vsak izmed njih odgovoren za tisti del škode, ki ga je povzročil.
(3) Če za vsakega delavca ni mogoče
ugotoviti, kolikšen del škode je povzročil, so vsi delavci enako odgovorni in
povrnejo škodo v enakih delih.
(4) Če je več delavcev povzročilo
škodo z naklepnim kaznivim dejanjem, so za škodo solidarno odgovorni.
178. člen
(zmanjšanje odškodnine ali oprostitev
plačila odškodnine)
Odškodnina se lahko zmanjša ali se delavca
lahko oprosti njenega plačila, če je zmanjšanje ali oprostitev plačila primerna
glede na njegovo prizadevanje za odpravo škode, odnos do dela ali njegovo
gmotno stanje.
179. člen
(odškodninska odgovornost delodajalca)
(1) Če je delavcu povzročena škoda pri
delu ali v zvezi z delom, mu jo mora povrniti delodajalec po splošnih pravilih
civilnega prava.
(2) Odškodninska odgovornost
delodajalca se nanaša tudi na škodo, ki jo je delodajalec povzročil delavcu s
kršenjem pravic iz delovnega razmerja.
180. člen
(pavšalna odškodnina)
Če bi ugotavljanje višine dejanske škode
povzročilo nesorazmerne stroške, se odškodnina lahko odmeri v pavšalnem znesku,
določenem s kolektivno pogodbo, razen v primerih iz 8. člena tega zakona.
IV. VARSTVO NEKATERIH KATEGORIJ DELAVCEV
1. Varstvo žensk
181. člen
(prepoved opravljanja podzemnih del)
(1) Delavke ne smejo opravljati
podzemnih del v rudnikih.
(2) Prepoved iz prejšnjega odstavka ne
velja za delavke:
-       
ki so vodilne osebe oziroma vodijo delovne enote in imajo pooblastila za
samostojne odločitve,
-       
ki morajo zaradi strokovnega izobraževanja opraviti določen čas prakse
na podzemnih delih v rudnikih,
-       
ki so zaposlene v zdravstvenih in socialnih službah in v drugih
primerih, ko morajo odhajati na podzemna dela v rudnik zaradi opravljanja del,
ki niso fizična.
2. varstvo delavcev zaradi nosečnosti
in starševstva
182. člen
(splošno)
(1) Delavci imajo zaradi nosečnosti in
starševstva pravico do posebnega varstva v delovnem razmerju.
(2) V primeru spora v zvezi z
uveljavljanjem posebnega varstva zaradi nosečnosti in starševstva po tem
zakonu, je dokazno breme na strani delodajalca.
(3) Delodajalec mora delavcem
omogočiti lažje usklajevanje družinskih in poklicnih obveznosti.
183. člen
(varstvo podatkov v zvezi z nosečnostjo)
V času trajanja delovnega razmerja
delodajalec ne sme zahtevati ali iskati kakršnihkoli podatkov o nosečnosti delavke,
razen če to sama dovoli zaradi uveljavljanja pravic v času nosečnosti.
184. člen
(prepoved opravljanja del v času
nosečnosti in v času dojenja)
(1) V času nosečnosti in ves čas, ko
doji otroka, delavka ne sme opravljati del, ki bi lahko ogrozila njeno zdravje
ali zdravje otroka zaradi izpostavljenosti dejavnikom tveganja ali delovnim
pogojem, ki se določijo s podzakonskim aktom.
(2) Če delavka v času nosečnosti in
ves čas, ko doji otroka, opravlja delo, pri katerem je izpostavljena dejavnikom
tveganja, postopkom in delovnim pogojem, ki se podrobneje določijo s
podzakonskim aktom, mora delodajalec sprejeti ustrezne ukrepe z začasno
prilagoditvijo pogojev dela ali prilagoditvijo delovnega časa, če iz ocene
tveganja izhaja nevarnost za njeno zdravje in zdravje otroka.
(3) Če delavka opravlja delo po prvem
ali drugem odstavku tega člena, pa se z začasno prilagoditvijo pogojev dela ali
prilagoditvijo delovnega časa ni možno izogniti nevarnosti za zdravje delavke
ali zdravje otroka, mora delodajalec zagotoviti delavki opravljanje drugega
ustreznega dela. Delavka je dolžna opravljati drugo ustrezno delo in ima
pravico do plače, kot da bi opravljala svoje delo, če je to zanjo ugodnejše.
(4) Če delodajalec delavki ne zagotovi
drugega ustreznega dela po prejšnjem odstavku, ji mora v času, ko je delavka iz
tega razloga odsotna z dela, zagotoviti nadomestilo plače v skladu s prvim,
drugim, sedmim in devetim odstavkom 137. člena tega zakona.
(5) Podzakonski akt, v katerem se podrobneje
določijo dejavniki tveganja in delovni pogoji iz prvega odstavka tega člena,
ter dejavniki tveganja, postopki in delovni pogoji iz drugega odstavka tega
člena, izda minister, pristojen za delo, v soglasju z ministrom, pristojnim za
zdravje.
185. člen
(varstvo v času nosečnosti in starševstva
v zvezi z nočnim in nadurnim delom)
(1) Delavcu, ki neguje otroka, starega
do treh let, se lahko naloži opravljanje nadurnega dela ali dela ponoči samo z
njegovim predhodnim pisnim soglasjem.
(2) Delavka v času nosečnosti in še
eno leto po porodu oziroma ves čas, ko doji otroka, ne sme opravljati nadurnega
dela ali dela ponoči, če iz ocene tveganja zaradi takega dela izhaja nevarnost
za njeno zdravje ali zdravje otroka.
(3) Enemu od delavcev – staršev, ki
neguje in varuje otroka, mlajšega od sedem let ali hudo bolnega otroka ali
otroka, ki potrebuje posebno nego in varstvo v skladu s predpisi, ki urejajo
družinske prejemke, in ki živi sam z otrokom, se sme naložiti, da opravlja
nadurno delo ali delo ponoči, samo z njegovim predhodnim pisnim soglasjem.
186. člen
(starševski dopust)
(1) Delodajalec je dolžan zagotavljati
pravico do odsotnosti z dela ali krajšega delovnega časa delavcu zaradi izrabe
starševskega dopusta, določenega z zakonom.
(2) Delavec je dolžan delodajalca
obvestiti o začetku in načinu izrabe pravic iz prejšnjega odstavka v roku 30
dni pred začetkom izrabe pravic, razen če zakon, ki ureja starševski dopust, ne
določa drugače.
(3) Po prenehanju starševskega dopusta
mora delodajalec delavcu omogočiti, da začne opravljati delo pod pogoji iz
pogodbe o zaposlitvi.
(4) Pravice, ki jih je delavec
pridobil ali so se izboljšale med odsotnostjo z dela zaradi starševskega
dopusta, delavec lahko uveljavi takoj, ko začne opravljati delo, če jih ni
mogel uveljaviti med odsotnostjo, kar mu mora delodajalec omogočiti.
187. člen
(nadomestilo plače)
Delavec, ki izrablja starševski dopust, ima
pravico do nadomestila plače v skladu s predpisi, ki urejajo starševski dopust.
188. člen
(pravica doječe matere)
(1) Delavka, ki doji otroka, ki še ni
dopolnil 18 mesecev starosti, in dela s polnim delovnim časom, ima pravico do
odmora za dojenje med delovnim časom, ki traja najmanj eno uro dnevno.
(2) Pravica do nadomestila plače za
čas odmora po prejšnjem odstavku se uresničuje v skladu s predpisi, ki urejajo
starševski dopust.
189. člen
(drugi upravičenci)
Pravice iz četrtega odstavka 159. in iz
prvega in tretjega odstavka 185. člena tega zakona ima
tudi delavec, ki neguje in varuje otroka na podlagi veljavnega izvršilnega
naslova, v skladu s predpisi, ki urejajo družinska razmerja in delavec-skrbnik
za svojega varovanca, ki ga dejansko neguje in varuje.
3. Varstvo delavcev, ki še niso
dopolnili 18 let starosti
190. člen
(splošno)
Delavci, ki še niso dopolnili 18 let
starosti, uživajo v delovnem razmerju posebno varstvo.
191. člen
(prepoved opravljanja del)
(1) Delavcu, ki še ni dopolnil 18 let
starosti, se ne sme naložiti:
-       
dela, ki se opravlja pod zemljo ali pod vodo,
-       
dela, ki objektivno presega njegove telesne in psihološke sposobnosti,
-       
dela, ki vključuje škodljivo izpostavljanje dejavnikom, ki so strupeni,
karcinogeni, ki povzročajo dedne genske poškodbe ali škodujejo nerojenemu
otroku ali kako drugače kronično vplivajo na človekovo zdravje,
-       
dela, ki vključuje škodljivo izpostavljanje sevanju,
-       
dela, ki vključuje tveganje glede nesreč, ki ga mlada oseba ne more
prepoznati ali se mu izogniti zaradi svoje nezadostne pozornosti do varnosti
ali zaradi pomanjkanja izkušenj ali usposobljenosti,
-       
dela, ki vključuje tveganje za zdravje zaradi izjemnega mraza, vročine,
hrupa ali vibracij,
in ki se podrobneje določijo s podzakonskim
aktom.
(2) Delavcu, ki še ni dopolnil 18 let
starosti, se tudi ne sme naložiti dela, pri katerem je izpostavljen dejavnikom
tveganja in postopkom, ter del, ki se podrobneje določijo s podzakonskim aktom,
če iz ocene tveganja izhaja nevarnost za varnost, zdravje in razvoj delavca.
(3) V podzakonskem aktu se določijo
tudi pogoji, pod katerimi lahko delavec, ki še ni dopolnil 18 let, izjemoma
opravlja dela, ki so po prejšnjih dveh odstavkih prepovedana in sicer v
primerih izvajanja praktičnega izobraževanja v okviru izobraževalnih programov,
če se delo opravlja pod nadzorom pristojnega delavca.
(4) Podzakonski akt iz prvega, drugega
in tretjega odstavka tega člena izda minister, pristojen za delo, v soglasju z
ministrom, pristojnim za zdravje.
192. člen
(delovni čas, odmor, počitek)
(1) Delovni čas delavca, ki še ni
dopolnil 18 let starosti, ne sme biti daljši od osem ur na dan in 40 ur na
teden.
(2) Delavec, ki še ni dopolnil 18 let
starosti, in dela najmanj štiri ure in pol na dan, ima pravico do odmora med
delovnim časom v trajanju najmanj 30 minut.
(3) Delavec, ki še ni dopolnil 18 let
starosti, ima pravico do počitka med dvema dnevoma v trajanju najmanj 12 zaporednih
ur.
(4) Delavec, ki še ni dopolnil 18 let
starosti, ima pravico do tedenskega počitka v trajanju 48 neprekinjenih ur.
193. člen
(prepoved opravljanja nočnega dela)
(1) Delavec, ki še ni dopolnil 18 let
starosti, ne sme delati ponoči med 22. uro in šesto uro naslednjega dne, v
primerih opravljanja dela s področja kulturne, umetniške, športne in
oglaševalne dejavnosti pa med 24. in četrto uro naslednjega dne.
(2) Izjemoma se lahko odredi, da
delavec, ki še ni dopolnil 18 let starosti, dela ponoči v primeru višje sile,
ko tako delo traja določen čas in mora biti izvršeno takoj, polnoletni delavci
pa niso na razpolago v ustreznem številu.
(3) V primeru opravljanja nočnega dela
delavca, ki še ni dopolnil 18 let starosti, mora delodajalec zagotoviti nadzor
s strani polnoletnega delavca.
(4) V primeru opravljanja nočnega dela
delavca, ki še ni dopolnil 18 let starosti, mora delodajalec delavcu zagotoviti
ustrezen počitek v naslednjih treh tednih.
194. člen
(povečan letni dopust)
Delavec, ki še ni dopolnil 18 let starosti,
ima pravico do letnega dopusta, povečanega za sedem delovnih dni.
4. Varstvo invalidov
195. člen
(zaposlovanje, usposabljanje ali
preusposabljanje invalidov)
Delodajalec zagotavlja varstvo delovnih
invalidov in invalidov, ki nimajo statusa delovnega invalida, pri zaposlovanju,
usposabljanju ali preusposabljanju v skladu s predpisi o usposabljanju in
zaposlovanju invalidov in predpisi o pokojninskem in invalidskem zavarovanju.
196. člen
(pravice delovnih invalidov)
Delavcu, pri katerem je ugotovljena
preostala delovna zmožnost, mora delodajalec zagotoviti:
-       
opravljanje drugega dela, ustreznega njegovi preostali delovni
zmožnosti,
-       
opravljanje dela s krajšim delovnim časom glede na preostalo delovno
zmožnost,
-       
poklicno rehabilitacijo,
-       
nadomestilo plače
v skladu s predpisi o pokojninskem in
invalidskem zavarovanju.
5. Varstvo starejših delavcev
197. člen
(opredelitev)
Delavci, starejši od 55 let, uživajo
posebno varstvo (v nadaljnjem besedilu: starejši delavec).
198. člen
(krajši delovni čas)
Starejši delavec lahko sklene pogodbo o
zaposlitvi oziroma ima pravico, da začne delati s krajšim delovnim časom od
polnega na istem ali drugem ustreznem delovnem mestu, če se delno upokoji.
199. člen
(omejitev nadurnega in nočnega dela)
Starejšemu delavcu delodajalec brez
delavčevega pisnega soglasja ne sme odrediti nadurnega ali nočnega dela.
V. UVELJAVLJANJE IN VARSTVO PRAVIC, OBVEZNOSTI IN
ODGOVORNOSTI IZ DELOVNEGA RAZMERJA
200. člen
(uveljavljanje pravic pri delodajalcu in
sodno varstvo)
(1) Če delavec meni, da delodajalec ne
izpolnjuje obveznosti iz delovnega razmerja ali krši katero od njegovih pravic
iz delovnega razmerja, ima pravico pisno zahtevati, da delodajalec kršitev
odpravi oziroma da svoje obveznosti izpolni.
(2) Če delodajalec v roku osmih
delovnih dni po vročeni pisni zahtevi delavca ne izpolni svoje obveznosti iz
delovnega razmerja oziroma ne odpravi kršitve, lahko delavec v roku 30 dni od
poteka roka za izpolnitev obveznosti oziroma odpravo kršitev s strani
delodajalca, zahteva sodno varstvo pred pristojnim delovnim sodiščem.
(3) Ugotovitev nezakonitosti odpovedi
pogodbe o zaposlitvi, drugih načinov prenehanja veljavnosti pogodbe o zaposlitvi
ali odločitev o disciplinski odgovornosti delavca lahko delavec zahteva v roku
30 dni od dneva vročitve oziroma od dneva, ko je zvedel za kršitev pravice,
pred pristojnim delovnim sodiščem.
(4) Ne glede na rok iz drugega
odstavka tega člena, lahko delavec denarne terjatve iz delovnega razmerja uveljavlja
neposredno pred pristojnim delovnim sodiščem.
(5) Neizbrani kandidat, ki meni, da je
bila pri izbiri kršena zakonska prepoved diskriminacije, lahko v roku 30 dni po
prejemu obvestila delodajalca zahteva sodno varstvo pred pristojnim delovnim
sodiščem.
201. člen
(alternativno reševanje sporov)
(1) Delavec in delodajalec se lahko v
roku iz drugega odstavka prejšnjega člena dogovorita tudi za reševanje spora z
mediacijo. Če mediacija ni uspešno zaključena najkasneje v roku 90 dni od
sklenitve dogovora o mediaciji, lahko delavec v nadaljnjem roku 30 dni od
neuspešno zaključene mediacije uveljavlja sodno varstvo pred delovnim sodiščem.
(2) S kolektivno pogodbo se lahko
določi arbitražo za reševanje individualnih delovnih sporov. V tem primeru mora
kolektivna pogodba določati sestavo, postopek in druga vprašanja, pomembna za
delo arbitraže.
(3) Če je s kolektivno pogodbo, ki
zavezuje delodajalca in delavca, predvidena arbitraža za reševanje
individualnih delovnih sporov, se lahko delavec in delodajalec najkasneje v
roku 30 dni od poteka roka za izpolnitev obveznosti oziroma odpravo kršitev s
strani delodajalca sporazumeta o reševanju spora pred arbitražo.
(4) Če arbitraža ne odloči v roku,
določenem s kolektivno pogodbo, najkasneje pa v roku 90 dni, lahko delavec v
nadaljnjem roku 30 dni zahteva sodno varstvo pred delovnim sodiščem.
202. člen
(zastaranje terjatev)
Terjatve iz delovnega razmerja zastarajo v
roku petih let.
VI. DELOVANJE IN VARSTVO SINDIKALNIH ZAUPNIKOV
203. člen
(obveznosti delodajalca do sindikata)
Delodajalec mora sindikatu zagotoviti
pogoje za hitro in učinkovito opravljanje sindikalnih dejavnosti v skladu s
predpisi, s katerimi se varujejo pravice in interesi delavcev. Delodajalec je
dolžan sindikatu omogočiti dostop do podatkov, ki so potrebni pri opravljanju
sindikalne dejavnosti.
204. člen
(pisno obveščanje sindikata)
Kot pisno obveščanje sindikata v primerih,
ki jih določa ta zakon, se šteje tudi obveščanje sindikata po elektronski poti
– z uporabo informacijske tehnologije v skladu z ureditvijo v kolektivni
pogodbi ali dogovorom med delodajalcem in sindikatom.
205. člen
(sindikalni zaupnik)
(1) Sindikat, ki ima člane zaposlene
pri določenem delodajalcu, lahko imenuje ali izvoli sindikalnega zaupnika, ki
ga bo zastopal pri delodajalcu. Če zaupnik ni določen, zastopa sindikat njegov
predsednik.
(2) Sindikat mora obvestiti
delodajalca o imenovanju oziroma izvolitvi sindikalnega zaupnika.
(3) Sindikalni zaupnik ima pravico
zagotavljati in varovati pravice in interese članov sindikata pri delodajalcu.
(4) Sindikalni zaupnik mora izvajati
sindikalno dejavnost v času in na način, ki ne zmanjšuje učinkovitosti
poslovanja delodajalca.
206. člen
(varstvo sindikalnih zaupnikov v primeru
prenosa)
(1) V primeru spremembe delodajalca,
sindikalni zaupnik ohrani svoj status, če pri delodajalcu prevzemniku obstajajo
pogoji za njegovo imenovanje v skladu s kolektivno pogodbo.
(2) Določba prejšnjega odstavka se ne
uporablja, če so izpolnjeni pogoji za ponovno imenovanje sindikalnega zaupnika.
(3) Sindikalni zaupnik, ki mu preneha
mandat zaradi prenosa, uživa varstvo v skladu z 207. členom tega zakona še eno
leto po prenehanju funkcije.
207. člen
(varstvo sindikalnega zaupnika in
sindikalna članarina)
(1) Število sindikalnih zaupnikov, ki
uživajo varstvo skladno s 112. členom tega zakona, se lahko določi v skladu s
kriteriji, dogovorjenimi v kolektivni pogodbi oziroma dogovorjenimi med
delodajalcem in sindikatom.
(2) Sindikalnemu zaupniku iz
prejšnjega odstavka zaradi sindikalne dejavnosti tudi ni mogoče znižati plače
ali proti njemu začeti disciplinskega ali odškodninskega postopka ali ga kako
drugače postavljati v manj ugoden ali podrejen položaj.
(3) Na zahtevo sindikata zagotavlja
delodajalec v skladu z aktom sindikata, katerega član je delavec, tehnično
izvedbo obračuna in plačevanja sindikalne članarine za delavca.
VII. POSEBNE DOLOČBE
1. Opravljanje dela v tujini in položaj
delavcev, napotenih na delo v Republiko Slovenijo
208. člen
(splošno)
(1) V skladu s pogodbo o zaposlitvi
lahko delodajalec začasno napoti delavca na delo v tujino.
(2) Delavec lahko odkloni napotitev v
tujino, če obstajajo opravičeni razlogi, kot so:
-       
nosečnost,
-       
varstvo otroka, ki še ni dopolnil sedem let starosti,
-       
vzgoja in varstvo otroka, ki še ni dopolnil 15 let starosti, če delavec
živi sam z otrokom in skrbi za njegovo vzgojo in varstvo,
-       
invalidnost,
-       
zdravstveni razlogi,
-       
drugi razlogi, določeni s pogodbo o zaposlitvi oziroma s kolektivno
pogodbo, ki neposredno zavezuje delodajalca.
(3) Če pogodba o zaposlitvi ne
predvideva možnosti dela v tujini, morata delodajalec in delavec skleniti novo
pogodbo o zaposlitvi. Pogodba se lahko sklene za čas dokončanja projekta
oziroma za čas dokončanja dela, ki ga napoteni delavec opravlja v tujini.
(4) Po prenehanju opravljanja dela v
tujini mora delodajalec zagotoviti delavcu vrnitev v Slovenijo.
209. člen
(pogodba o zaposlitvi za opravljanje dela
v tujini)
(1) Če je delavec začasno napoten na
delo v tujino, mora pogodba o zaposlitvi poleg obveznih sestavin po tem zakonu
vsebovati še določila o:
-       
trajanju dela v tujini,
-       
praznikih in dela prostih dnevih,
-       
minimalnem letnem dopustu,
-       
višini plače in valuti, v kateri se le-ta izplačuje,
-       
dodatnem zavarovanju za zdravstvene storitve v tujini,
-       
drugih prejemkih v denarju ali naravi, do katerih je delavec upravičen
za čas dela v tujini,
-       
načinu zagotavljanja in uresničevanja pravic v zvezi s plačilom za delo
in drugimi prejemki, ki so v skladu s predpisi države, v kateri se delo
opravlja, zagotovljeni drugače, vendar najmanj v obsegu, kot ga zagotavlja ta
zakon oziroma ugodneje,
-       
pogojih vrnitve v Slovenijo.
(2) Namesto določil iz četrte, pete in
šeste alineje prejšnjega odstavka, se lahko pogodba o zaposlitvi sklicuje na
drug zakon, drug predpis ali na kolektivno pogodbo, ki ureja to vprašanje.
210. člen
(položaj napotenih delavcev)
(1) Delavec, ki ga tuji delodajalec napoti
na začasno delo v Republiko Slovenijo na podlagi pogodbe o zaposlitvi po tujem
pravu, opravlja začasno delo v Republiki Sloveniji pod pogoji, določenimi s
predpisi, ki urejajo delo in zaposlovanje tujih državljanov ter čezmejno
izvajanje storitev.
(2) Delavcu iz prejšnjega odstavka mora
delodajalec zagotoviti pravice po predpisih Republike Slovenije in po določbah
kolektivne pogodbe na ravni dejavnosti, ki urejajo delovni čas, odmore in
počitke, nočno delo, minimalni letni dopust, plačilo za delo, pogodbo o zaposlitvi
med delavcem in delodajalcem, ki opravlja dejavnost zagotavljanja dela delavcev
drugemu uporabniku, varnost in zdravje pri delu, posebno varstvo delavcev in
zagotavljanje enakopravnosti, če je to za delavca ugodneje.
(3) V primeru začasnih začetnih del, ki so
sestavni del pogodbe o dobavi blaga, ki ne trajajo več kot osem delovnih dni in
jih opravljajo strokovni delavci dobavitelja, se ne uporablja določba
prejšnjega odstavka v delu, ki se nanaša na minimalni letni dopust in plačilo
za delo.
(4) Določba drugega odstavka tega člena se
ne uporablja v delu, ki se nanaša na plačilo za delo, če opravljanje začasnega
dela napotenih delavcev ni daljše od enega meseca v posameznem koledarskem
letu.
(5) Določbi tretjega in četrtega odstavka
tega člena se ne uporabljata za dejavnosti, ki so registrirane v okviru
gradbeništva.
(6) Kadar dejansko trajanje napotitve
presega 12 mesecev oziroma 18 mesecev v primeru podaljšanja trajanja v skladu s
predpisi, ki urejajo čezmejno izvajanje storitev, mora delodajalec delavcu iz
prvega odstavka tega člena ob pravicah iz drugega odstavka tega člena
zagotoviti vse pravice po predpisih Republike Slovenije, ki urejajo delovna
razmerja, in po določbah kolektivne pogodbe na ravni dejavnosti, če je to za
delavca ugodneje.
(7) Prejšnji odstavek se ne uporablja glede
določb, ki se nanašajo na sklenitev in prenehanje pogodbe o zaposlitvi,
konkurenčno klavzulo in glede pokojninskih načrtov dodatnega poklicnega
zavarovanja.
2. Delo otrok, mlajših od 15 let,
dijakov in študentov
211. člen
(delo otrok, mlajših od 15 let, dijakov in
študentov)
(1) Prepovedano je delo otrok, mlajših
od 15 let starosti.
(2) Otrok, ki je mlajši od 15 let
starosti, lahko izjemoma, proti plačilu, sodeluje pri snemanju filmov, pripravi
in izvajanju umetnostnih, scenskih in drugih del s področja kulturne,
umetniške, športne in oglaševalne aktivnosti.
(3) Otrok, ki je dopolnil starost 13
let, lahko opravlja lažje delo najdalj 30 dni v posameznem koledarskem letu v
času šolskih počitnic tudi v drugih dejavnostih, na način, v obsegu in pod
pogojem, da dela, ki jih bo opravljal, ne ogrožajo njegovo varnost, zdravje,
moralo, izobraževanje in razvoj. Vrste lažjih del se določijo s podzakonskim
aktom.
(4) Otrok lahko opravlja delo po
drugem in tretjem odstavku tega člena po predhodnem dovoljenju inšpektorja za
delo, ki ga le-ta izda na podlagi zahtevka zakonitega zastopnika. Postopek in
pogoji za izdajo dovoljenja inšpektorja za delo se podrobneje določijo s
podzakonskim aktom.
(5) Podzakonski akt iz prejšnjih dveh
odstavkov izda minister, pristojen za delo, v soglasju z ministrom, pristojnim
za zdravje.
(6) Pri delodajalcu lahko dijaki in
študenti, ki so dopolnili starost 14 let, opravljajo praktično izobraževanje v
okviru izobraževalnih programov.
(7) V primerih iz drugega, tretjega in
šestega odstavka tega člena, v primerih občasnega ali začasnega opravljanja
dela dijakov in študentov ter volonterskega opravljanja pripravništva, se
uporabljajo določbe tega zakona o prepovedi diskriminacije, enaki obravnavi
glede na spol, delovnem času, odmorih in počitkih, o posebnem varstvu delavcev,
ki še niso dopolnili 18 let starosti, ter o odškodninski odgovornosti.
212. člen
(posebne varstvene določbe)
(1) Ne glede na določbo sedmega
odstavka prejšnjega člena delovni čas otrok, mlajših od 15 let starosti, ki
opravljajo lažje delo v času šolskih počitnic, ne sme trajati več kot sedem ur
na dan in 35 ur na teden. Delo otroka, ki ga opravlja v šolskem letu izven
časa, določenega za pouk, ne sme trajati več kot dve uri na dan in ne več kot 12
ur na teden.
(2) Otrokom je v vsakem primeru
prepovedano opravljati nočno delo med osmo uro zvečer in šesto uro zjutraj.
(3) Otrokom je potrebno zagotoviti v
vsakem 24-urnem obdobju dnevni počitek najmanj 14 zaporednih ur.
3. Ekonomsko odvisna oseba
213. člen
(opredelitev)
(1) Ekonomsko odvisna oseba je
samozaposlena oseba, ki na podlagi pogodbe civilnega prava, osebno, za plačilo,
samostojno in dlje časa opravlja delo v okoliščinah ekonomske odvisnosti ter
sama ne zaposluje delavcev.
(2) Ekonomska odvisnost pomeni, da
oseba najmanj 80 odstotkov svojih letnih dohodkov pridobi od istega naročnika.
214. člen
(omejeno delovno pravno varstvo)
(1) Ekonomsko odvisni osebi je
zagotovljeno omejeno delovno pravno varstvo po tem zakonu.
(2) Če s posebnim predpisom ni
določeno drugače, se zanjo uporabljajo določbe tega zakona o:
-       
prepovedi diskriminacije,
-       
zagotavljanju minimalnih odpovednih rokov,
-       
prepovedi odpovedi pogodbe v primeru neutemeljenih odpovednih razlogov,
-       
zagotavljanju plačila za pogodbeno dogovorjeno delo kot je primerljivo
za vrsto, obseg in kakovost prevzetega dela, upoštevaje kolektivno pogodbo in
splošne akte, ki zavezujejo naročnika ter obveznosti plačila davkov in
prispevkov,
-       
uveljavljanju odškodninske odgovornosti.
(3) Ekonomsko odvisna oseba je za upravičenost
do omejenega delovno pravnega varstva po prejšnjih dveh odstavkih po zaključku
vsakega koledarskega ali poslovnega leta dolžna obvestiti naročnika, od
katerega je ekonomsko odvisna, o pogojih, pod katerimi deluje, tako da naročniku
posreduje vsa dokazila in informacije, potrebne za presojo vprašanja obstoja
ekonomske odvisnosti.
VIII. INŠPEKCIJSKO NADZORSTVO
215. člen
(splošno)
(1) Inšpekcijski nadzor nad izvajanjem
določb tega zakona, podzakonskih aktov, kolektivnih pogodb in splošnih aktov delodajalca,
ki urejajo delovna razmerja, opravlja inšpektorat za delo v skladu s predpisi,
ki urejajo inšpekcijsko nadzorstvo.
(2) Ne glede na prejšnji odstavek
lahko inšpektor za delo, da se prepreči samovoljno ravnanje in odvrne nenadomestljiva
škoda, zadrži učinkovanje prenehanja pogodbe o zaposlitvi zaradi odpovedi do
poteka roka za mediacijo ali arbitražo oziroma sodno varstvo oziroma do
izvršljive arbitražne odločitve, oziroma če delavec v sodnem postopku
najkasneje ob vložitvi tožbe zahteva izdajo začasne odredbe, do odločitve
sodišča o predlogu za izdajo začasne odredbe.
216. člen
(posredovanje v sporu med delavcem in
delodajalcem)
(1) Če delodajalec v roku osmih
delovnih dni po vročeni pisni zahtevi delavca ne izpolni svoje obveznosti iz
delovnega razmerja oziroma ne odpravi kršitve, lahko delavec oziroma
delodajalec predlaga posredovanje inšpektorja za delo v sporu.
(2) Če je posredovanje predlagal le
delavec ali le delodajalec, inšpektor za delo najprej pridobi soglasje druge
stranke za reševanje spora s posredovanjem.
(3) Inšpektor za delo lahko posreduje
v sporu med delavcem in delodajalcem z namenom, da delavec in delodajalec
sporazumno rešita spor.
(4) Inšpektor za delo lahko posreduje
v sporu med delavcem in delodajalcem vse do izvršljive arbitražne odločitve o
spornem vprašanju oziroma do odločitve sodišča prve stopnje o spornem
vprašanju.
(5) Sporazum o razrešitvi spornega
vprašanja med delavcem in delodajalcem ne sme nasprotovati morali ali prisilnim
predpisom.
(6) Sporazum o razrešitvi spora med
delavcem in delodajalcem, sklenjen v skladu z zakonom, je izvršilni naslov, ki
se izvrši po pravilih, ki veljajo za sodno izvršbo.
IX. KAZENSKE DOLOČBE
217. člen
(1) Z globo od 3.000 do 20.000 eurov
se kaznuje delodajalec – pravna oseba, samostojni podjetnik posameznik oziroma
posameznik, ki samostojno opravlja dejavnost, če:
1.     
iskalca zaposlitve ali delavca postavlja v neenakopraven položaj (6.
člen);
2.     
krši prepoved spolnega in drugega nadlegovanja ter trpinčenja na
delovnem mestu (7. člen);
3.     
pri njem opravlja delavec delo na podlagi pogodbe civilnega prava v
nasprotju z drugim odstavkom 13. člena tega zakona;
4.     
sklene pogodbo o zaposlitvi z osebo, ki še ni dopolnila 15. leta
starosti (21. člen);
5.     
sklene pogodbo o zaposlitvi z osebo, ki ne izpolnjuje pogojev za
opravljanje dela (22. člen), razen če sklene pogodbo o zaposlitvi v skladu s
tretjim odstavkom 22. člena tega zakona;
6.     
objavi prosto delo v nasprotju s 27. členom tega zakona;
7.     
ne zagotavlja varstva pred spolnim in drugim nadlegovanjem ali
trpinčenjem v skladu s prvim odstavkom 47. člena tega zakona;
8.     
sklene pogodbo o zaposlitvi za določen čas zunaj primerov iz 54. člena
tega zakona;
9.     
sklene eno ali več zaporednih pogodb o zaposlitvi za določen čas v
nasprotju s 55. členom tega zakona;
10.  
pri nezakonito sklenjeni pogodbi za določen čas ne upošteva posledice iz
56. člena tega zakona;
11.  
napoti delavce na delo k drugemu uporabniku v nasprotju z drugim
odstavkom 59. člena tega zakona;
12.  
zagotavlja delo delavca uporabniku v nasprotju s 60. členom tega zakona;
13.  
delavcem ne zagotavlja pravic v skladu z drugim odstavkom 75. člena tega
zakona;
14.  
delavcu, ki mu preneha pogodba o zaposlitvi za določen čas, ne izplača
odpravnine v skladu z 79. členom tega zakona;
15.  
v nasprotju s 85. členom in tretjim odstavkom 89. člena tega zakona odpove
pogodbo o zaposlitvi;
16.  
o nameravani redni ali izredni odpovedi pogodbe o zaposlitvi pisno ne
obvesti sindikata, sveta delavcev oziroma delavskega zaupnika (prvi odstavek
86. člena);
17.  
ne izrazi v pisni obliki redne ali izredne odpovedi pogodbe o zaposlitvi
(87. člen) ali delavcu ne vroči redne ali izredne odpovedi pogodbe o zaposlitvi
v skladu z 88. členom tega zakona;
18.  
izvede postopek odpovedi večjega števila delavcev iz poslovnih razlogov
v nasprotju z 98., 99., 100., 101., 102. in 103. členom tega zakona;
19.  
delavcu, ki mu odpove pogodbo o zaposlitvi, ne izplača odpravnine v
skladu s 108. členom tega zakona;
20.  
v nasprotju z drugim odstavkom 109. člena tega zakona izredno odpove
pogodbo o zaposlitvi;
21.  
delavcu odpove pogodbo o zaposlitvi v nasprotju s 112., 114., 115. in
116. členom tega zakona;
22.  
predstavniku delavcev, ki mu je prepovedano opravljanje dela, ne izplača
nadomestila plače v skladu s četrtim odstavkom 113. člena tega zakona;
23.  
pri določitvi plače delavca ne upošteva minimuma, določenega s posebnim
zakonom oziroma kolektivno pogodbo, ki neposredno zavezuje delodajalca (prvi
odstavek 126. člena);
24.  
delavcu ne zagotavlja dodatkov v skladu s 128. členom tega zakona;
25.  
delavcu ne izplača regresa v skladu s 131. členom tega zakona;
26.  
delavcu ne izplača odpravnine ob upokojitvi v skladu s 132. členom tega
zakona;
27.  
delavcu ne izplača plače ali mu ne izda pisnega obračuna v skladu s 134.
in 135. členom tega zakona;
28.  
pobota svojo terjatev do delavca s svojo obveznostjo plačila brez
delavčevega pisnega soglasja (drugi odstavek 136. člena);
29.  
delavcu ne zagotovi nadomestila plače v skladu s 137. in 138. členom
tega zakona;
30.  
pripravniku oziroma delavcu na usposabljanju ne izplača plače v skladu s
141. členom tega zakona;
31.  
napotenim delavcem, ki začasno opravljajo delo v Republiki Sloveniji, ne
zagotovi pravic iz drugega odstavka 210. člena tega zakona;
32.  
omogoči delo otrok pod 15. letom starosti, dijakov in študentov v
nasprotju z 211. in 212. členom tega zakona.
(2) Z globo od 1.500 do 8.000 evrov se
kaznuje manjši delodajalec – pravna oseba, samostojni podjetnik posameznik
oziroma posameznik, ki samostojno opravlja dejavnost, če stori prekršek iz
prejšnjega odstavka.
(3) Z globo od 450 do 1.200 eurov se
kaznuje delodajalec posameznik, če stori prekršek iz prvega odstavka tega
člena.
(4) Z globo od 450 do 2.000 eurov se
kaznuje tudi odgovorna oseba delodajalca pravne osebe ter odgovorna oseba v
državnem organu ali lokalni skupnosti, če stori prekršek iz prvega odstavka
tega člena.
217.a člen
(1) Z globo od 1.500 do 4.000 eurov se kaznuje
delodajalec – pravna oseba, samostojni podjetnik posameznik oziroma posameznik,
ki samostojno opravlja dejavnost, če:
1.     
pri sprejemanju splošnih aktov ne izpolni obveznosti iz 10. člena
tega zakona ali sprejme splošni akt v nasprotju s tretjim odstavkom 10. člena
tega zakona ali ne omogoči delavcem, da se seznanijo z vsemi veljavnimi
splošnimi akti v skladu z 10. členom tega zakona;
2.     
pri sklepanju pogodbe o zaposlitvi ravna v nasprotju z 28. členom
tega zakona;
3.     
ne obvesti strokovnega delavca oziroma strokovne službe iz drugega
odstavka 45. člena tega zakona o zaposlenih za določen čas in o začasnih
delavcih v skladu z drugim odstavkom 45. člena tega zakona;
4.     
ne obvesti delavcev o sprejetih ukrepih za zaščito delavcev pred spolnim
in drugim nadlegovanjem ali pred trpinčenjem na delovnem mestu v skladu z
drugim odstavkom 47. člena tega zakona;
5.     
naloži delavcu, ki dela krajši delovni čas, delo preko dogovorjenega
delovnega časa v nasprotju s šestim odstavkom 65. člena tega zakona;
6.     
ne zagotavlja varnih delovnih pogojev pri delu na domu (drugi odstavek
70. člena);
7.     
pred prenosom ne obvesti sindikatov oziroma se ne posvetuje s sindikati
v skladu s 76. členom tega zakona;
8.     
določi polni delovni čas v nasprotju s prvim odstavkom 143. člena
tega zakona;
9.     
uvede oziroma odredi delo preko polnega delovnega časa v nasprotju s
144. členom tega zakona;
10.  
odredi delo preko polnega delovnega časa v nasprotju s 146. členom
tega zakona;
11.  
razporedi delovni čas v nasprotju s 148. členom tega zakona;
12.  
ne posreduje podatkov o nočnem delu delavcev v skladu z drugim odstavkom
150. člena tega zakona;
13.  
ne zagotavlja posebnega varstva delavcev pri delu ponoči ali ne upošteva
časovnih omejitev dela ponoči (151. in 152. člen);
14.  
se pred uvedbo nočnega dela ne posvetuje s sindikatom v skladu s
153. členom tega zakona;
15.  
delavcu ne zagotovi odmora med delovnim časom, počitka med zaporednima
delovnima dnevoma in tedenskega počitka (154., 155. in 156. člen);
16.  
delavcu ne zagotovi pravice do letnega dopusta v skladu s tem zakonom
(tretji odstavek 66. člena, 159. člen, tretji, četrti in peti
odstavek 160. člena, 161., 162. in 163. člen);
17.  
delavcu ne zagotovi pravice do odsotnosti z dela v skladu s
168. členom tega zakona;
18.  
izreče disciplinsko sankcijo v nasprotju s 172. členom tega zakona;
19.  
v disciplinskem postopku ne ravna v skladu s 173. členom tega
zakona;
20.  
delavcu ne vroči odločitve o disciplinski odgovornosti v skladu s
175. členom tega zakona;
21.  
ne zagotovi pravic do posebnega varstva delavcev, ki še niso dopolnili
18 leta starosti (192., 193. in 194. člen);
22.  
ne izvršuje obveznosti do sindikata glede zagotavljanja pogojev za
dejavnost in omogočanja dostopa do podatkov v skladu z 203. členom tega
zakona;
23.  
po prenehanju opravljanja dela v tujini delavcu ne zagotovi vrnitve v
Slovenijo v skladu s četrtim odstavkom 208. člena tega zakona.
(2) Z globo od 300 do 2.000 eurov se
kaznuje manjši delodajalec – pravna oseba, samostojni podjetnik posameznik
oziroma posameznik, ki samostojno opravlja dejavnost, če stori prekršek iz
prejšnjega odstavka.
(3) Z globo od 150 do 1.000 eurov se
kaznuje delodajalec posameznik, če stori prekršek iz prvega odstavka tega
člena.
(4) Z globo od 150 do 1.000 eurov se
kaznuje tudi odgovorna oseba delodajalca pravne osebe ter odgovorna oseba v
državnem organu ali lokalni skupnosti, če stori prekršek iz prvega odstavka
tega člena.
217.b člen
(1) Z globo od 750 do 2.000 eurov se
kaznuje delodajalec – pravna oseba, samostojni podjetnik posameznik oziroma
posameznik, ki samostojno opravlja dejavnost, če:
1.     
delavcu ne izroči fotokopije prijave v zavarovanje v 15 dneh
od nastopa dela (drugi odstavek 11. člena);
2.     
delavcu ne izroči pisnega predloga pogodbe in pogodbe o zaposlitvi v
skladu z drugim odstavkom 17. člena tega zakona;
3.     
ne določi pogojev za opravljanje del delavca na podlagi pogodbe o
zaposlitvi za posamezno delovno mesto ali za vrsto dela v skladu z drugim
odstavkom 22. člena tega zakona;
4.     
ne objavi prostega dela v skladu s prvim in četrtim odstavkom
25. člena tega zakona;
5.     
neizbranega kandidata ne obvesti v osmih dneh po zaključenem postopku
izbire o tem, da ni bil izbran (prvi odstavek 30. člena);
6.     
delavcu ne zagotavlja vseh potrebnih sredstev in delovnega materiala ter
mu ne omogoči prostega dostopa do poslovnih prostorov v skladu z drugim
odstavkom 43. člena tega zakona;
7.     
delavca z napotitvijo na delo k uporabniku pisno ne obvesti o pogojih
dela pri uporabniku in o pravicah ter obveznostih pri uporabniku v skladu s
četrtim odstavkom 62. člena tega zakona;
8.     
o nameravanem organiziranju dela na domu ne obvesti inšpekcije za delo
pred začetkom dela delavca (četrti odstavek 68. člena);
9.     
delavca ne obvesti o pravicah iz naslova zavarovanja za primer
brezposelnosti v primeru sporazumne odpovedi pogodbe o zaposlitvi v skladu s
tretjim odstavkom 81. člena tega zakona;
10.  
delavca ne obvesti o pravnem varstvu ali pravicah iz naslova zavarovanja
za primer brezposelnosti v primeru odpovedi pogodbe o zaposlitvi v skladu s
tretjim odstavkom 87. člena tega zakona;
11.  
delavca ne obvesti o odmeri letnega dopusta v skladu z drugim odstavkom
160. člena tega zakona;
12.  
delavki naloži opravljanje dela v nasprotju s 184. členom tega
zakona;
13.  
delavcu naloži opravljanje dela v nasprotju s 185. členom tega
zakona;
14.  
ne zagotovi delavki, ki doji otroka, ki še ni dopolnil 18 mesecev
starosti, odmora med delovnim časom v skladu s prvim odstavkom 188. člena
tega zakona;
15.  
delavcu, ki še ni dopolnil 18. leta starosti, naloži opravljanje dela v
nasprotju z zakonom in posebnim predpisom, izdanim na podlagi zakona
(191. člen);
16.  
starejšemu delavcu brez njegovega soglasja odredi nadurno ali nočno delo
(199. člen).
(2) Z globo od 200 do 1.000 eurov se
kaznuje manjši delodajalec – pravna oseba, samostojni podjetnik posameznik
oziroma posameznik, ki samostojno opravlja dejavnost, če stori prekršek iz
prejšnjega odstavka.
(3) Z globo od 100 do 800 eurov se kaznuje delodajalec
posameznik, če stori prekršek iz prvega odstavka tega člena.
(4) Z globo od 100 do 800 eurov se kaznuje
tudi odgovorna oseba delodajalca pravne osebe ter odgovorna oseba v državnem
organu ali lokalni skupnosti, če stori prekršek iz prvega odstavka tega člena.
217.c člen
Z globo od 1.500 do 4.000 eurov se kaznuje
uporabnik, če:
1.     
uporablja delo delavcev v nasprotju z drugim in tretjim odstavkom
59. člena tega zakona;
2.     
ne zagotavlja pravilnih in popolnih podatkov iz petega odstavka
62. člena tega zakona;
3.     
v času opravljanja dela delavca, ki ga je k uporabniku napotil
delodajalec za zagotavljanje dela, glede pravic in obveznosti ne upošteva
določb tega zakona, kolektivnih pogodb, ki zavezujejo uporabnika oziroma
splošnih aktov uporabnika (drugi odstavek 63. člena).
217.č člen
(pristojnost za izrekanje globe v okviru
razpona)
Prekrškovni organ lahko v postopku o
prekršku izreče globo v znesku, ki je višji od najnižje predpisane globe,
vendar znotraj predpisanega razpona.
218. člen
(prenehal
veljati)
219. člen
(prenehal
veljati)
220. člen
(prenehal
veljati)
221. člen
(prenehal
veljati)

Zakon o delovnih razmerjih – ZDR-1 (Uradni
list RS, št. 21/13)
vsebuje naslednje prehodne in končne določbe:
»X. PREHODNE IN KONČNE DOLOČBE
222. člen
(dodatek za
delovno dobo)
Delavci, ki imajo ob uveljavitvi tega
zakona dodatek za delovno dobo najmanj v višini 0,5 odstotkov od osnovne plače
za vsako izpolnjeno leto delovne dobe, ohranijo tak dodatek, razen če je s
kolektivno pogodbo na ravni dejavnosti določeno drugače.
223. člen
(ekonomsko
odvisne osebe)
Določbe 213. in 214. člena tega zakona se
uporabljajo do uveljavitve zakona, ki bo urejal delo in varstvo ekonomsko
odvisnih oseb.
224. člen
(urejanje
pravic in obveznosti članov pogodbenih strank v kolektivnih pogodbah)
Do ureditve v Zakonu o kolektivnih pogodbah
(Uradni list RS, št. 43/06) se lahko v kolektivni pogodbi na ravni dejavnosti
dogovorijo pravice in obveznosti, ki niso že urejene v zakonu, le za člane
pogodbenih strank.
225. člen
(prenehanje
veljavnosti podzakonskih aktov)
Z dnem uveljavitve tega zakona prenehajo
veljati Pravilnik o varovanju zdravja pri delu nosečih delavk, delavk, ki so
pred kratkim rodile, ter doječih delavk (Uradni list RS, št. 82/03), Pravilnik
o varovanju zdravja otrok, mladostnikov in mladih oseb (Uradni list RS, št.
83/08), Pravilnik o izdaji dovoljenj za delo otrok, mlajših od 15 let (Uradni
list RS, št. 60/04) ter Uredba o ukrepih za varovanje dostojanstva zaposlenih v
organih državne uprave (Uradni list RS, št. 32/09), uporabljajo pa se do izdaje
podzakonskih aktov na podlagi tega zakona.
226. člen
(postopno
zviševanje starosti za delavce pred upokojitvijo)
Ne glede na določbo prvega odstavka 114.
člena tega zakona, uživajo posebno varstvo pred odpovedjo delavci, ki v letu
2013 izpolnijo pogoj starosti 54 let in 4 mesece – ženske in 55 let – moški in
delavci, ki v letu 2014 izpolnijo pogoj starosti 55 let. V nadaljnjih treh
letih do uveljavitve starosti 58 let se starost za delavce zvišuje vsako
leto za eno leto.
227. člen
(delovne
knjižice)
(1) Delovne knjižice, ki so bile
izdane do 1. januarja 2009, ohranijo naravo javne listine z vpisi, ki so
bili izvedeni v skladu z do tedaj veljavnim zakonom in izvršilnim predpisom.
(2) Delodajalec obdrži v hrambi
delovne knjižice, ki so na datum iz prejšnjega odstavka pri njem v hrambi, na
izrecno zahtevo delavca pa mu jo mora proti podpisu o prejemu izročiti.
(3) Delodajalec mora takoj ob
prenehanju veljavnosti pogodbe o zaposlitvi delavcu proti potrdilu o prejemu
vrniti delovno knjižico.
(4) Če delodajalec po prenehanju
veljavnosti pogodbe o zaposlitvi v 30 dneh delavcu ne more vročiti delovne
knjižice, to pošlje pristojni upravni enoti po stalnem prebivališču delavca, če
pa je stalno prebivališče neznano, jo pošlje upravni enoti, ki je izdala
delovno knjižico.
(5) Za kršitve določb drugega in
tretjega odstavka tega člena se kaznuje delodajalec z globo, določeno v 217.
členu tega zakona.
(6) Inšpektor za delo ima v skladu z
215. členom tega zakona po opravljenem inšpekcijskem nadzorstvu pravico in
dolžnost z odločbo delodajalcu odrediti, da zagotovi izvajanje tega zakona v
primeru kršitve določb drugega in tretjega odstavka tega člena.
228. člen
(postopki,
začeti pred uveljavitvijo tega zakona)
(1) Disciplinski in odškodninski
postopki ter postopki odpovedi pogodbe o zaposlitvi, začeti pred uveljavitvijo
tega zakona, se dokončajo v skladu z zakonom, ki je veljal do uveljavitve tega
zakona.
(2) Z dnem uveljavitve tega zakona se
ustavijo začeti postopki za izdajo soglasja ministra, pristojnega za delo, za
nočno delo žensk v industriji in gradbeništvu za leto 2013.
229. člen
(prenehanje
veljavnosti zakona)
(1) Z dnem uveljavitve tega zakona
preneha veljati Zakon o delovnih razmerjih (Uradni list RS, št. 42/02 in
103/07).
(2) Ne glede na določbo prejšnjega
odstavka se določbe 218., 219., 220., 221., 222. in 223. člena Zakona o
delovnih razmerjih (Uradni list RS, št. 42/02 in 103/07) uporabljajo do dneva
uveljavitve posebnega zakona, ki bo uredil delovna razmerja za pomorščake.
230. člen
(uveljavitev in
uporaba zakona)
(1) Ta zakon začne veljati trideseti
dan po objavi v Uradnem listu Republike Slovenije.
(2) Določba tretjega odstavka 59.
člena tega zakona se začne uporabljati eno leto po uveljavitvi tega zakona.
(3) Določbe tretjega do sedmega
odstavka 79. člena tega zakona se uporabljajo za pogodbe o zaposlitvi, ki so
sklenjene za določen čas po uveljavitvi tega zakona.
(4) Določbe desetega odstavka 137.
člena tega zakona se začnejo uporabljati 90 dni po uveljavitvi tega zakona in
se uporabljajo za čas odsotnosti z dela s pravico do nadomestila plače v breme
zdravstvenega zavarovanja po začetku uporabe teh določb.«.

Zakon o zaposlovanju, samozaposlovanju in delu
tujcev – ZZSDT (Uradni list RS, št. 47/15)
vsebuje naslednjo prehodno in končno določbo:
»76. člen
(prehodna
določba k Zakonu o delovnih razmerjih)
(1) Ne glede na četrto alinejo prvega
odstavka 54. člena zakona se lahko sklene pogodba o zaposlitvi za določen čas
tudi v primeru, če gre za zaposlitev tujca ali osebe brez državljanstva, ki ima
delovno dovoljenje, izdano na podlagi ZZDT-1 (razen v primeru osebnega
delovnega dovoljenja), do poteka veljavnosti delovnega dovoljenja.
(2) Ne glede na drugi odstavek 119. člena
zakona pogodba o zaposlitvi, ki jo sklene tujec ali oseba brez državljanstva,
preneha veljati po samem zakonu tudi z dnem prenehanja veljavnosti delovnega
dovoljenja, izdanega na podlagi ZZDT-1.
82. člen
(uveljavitev
zakona)
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne
1. septembra 2015.«.

Zakon o spremembah in dopolnitvah Pomorskega
zakonika – PZ-F (Uradni list RS, št. 33/16)
spreminja 222. člen zakona tako, da se glasi:
»222. člen
(prenehal veljati)«;
spreminja 223. člen zakona tako, da se glasi:
»223. člen
(prenehal veljati)«;
ter vsebuje naslednjo končno določbo:
»79. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o dopolnitvah Zakona o delovnih
razmerjih – ZDR-1A (Uradni list RS, št. 52/16)
vsebuje naslednji prehodni in končno določbo:
»PREHODNI IN KONČNA DOLOČBA
2. člen
(dodatek za
delovno dobo)
Delavci, ki so ob uveljavitvi Zakona o
delovnih razmerjih (Uradni list RS, št. 21/13) ohranili dodatek za delovno
dobo najmanj v višini 0,5 odstotka od osnovne plače za vsako izpolnjeno leto
delovne dobe in so ga v tej višini imeli do uveljavitve Zakona o spremembah in
dopolnitvah Pomorskega zakonika (Uradni list RS, št. 33/16; v nadaljnjem
besedilu: PZ-F), ohranijo tak dodatek tudi po uveljavitvi PZ-F, razen če je s
kolektivno pogodbo na ravni dejavnosti določeno drugače.
3. člen
(ekonomsko
odvisne osebe)
Določbe 213. in 214. člena Zakona o
delovnih razmerjih (Uradni list RS, št. 21/13, 78/13 – popr., 47/15 –
ZZSDT in 33/16 – PZ-F) se uporabljajo do uveljavitve zakona, ki bo urejal delo
in varstvo ekonomsko odvisnih oseb.
4. člen
(začetek
veljavnosti)
Ta zakon začne veljati naslednji dan po
objavi v Uradnem listu Republike Slovenije.«.

Odločba o razveljavitvi četrtega odstavka 88.
člena Zakona o delovnih razmerjih in delni razveljavitvi sklepa Vrhovnega
sodišča, sklepa Višjega delovnega in socialnega sodišča in sklepa Delovnega
sodišča v Mariboru (Uradni list RS, št. 15/17)
določa:
»1. Četrti odstavek 88. člena Zakona o delovnih razmerjih
(Uradni list RS, št. 21/13 in 78/13 – popr. in 52/16) se razveljavi.
2. Do drugačne zakonske ureditve se za vročanje odpovedi
pogodbe o zaposlitvi delavcu po pošti uporabljajo pravila pravdnega postopka o
osebnem vročanju.
3. Sklep Vrhovnega sodišča št. VIII Ips 100/2015 z dne 9. 9.
2015 o zavrnitvi revizije, sklep Višjega delovnega in socialnega sodišča št.
Pdp 1394/2014 z dne 4. 2. 2015 o zavrnitvi pritožbe v delu, ki se nanaša na zavrženje
tožbe, in 2. točka sklepa Delovnega sodišča v Mariboru št. Pd 247/2014 z dne 3.
9. 2014 se razveljavijo in zadeva se vrne Delovnemu sodišču v Mariboru v novo
odločanje.«.

Zakon o poslovni skrivnosti – ZPosS (Uradni
list RS, št. 22/19)
vsebuje naslednjo končno določbo:
»14. člen
(začetek
veljavnosti)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o dopolnitvi Zakona o delovnih razmerjih
– ZDR-1B (Uradni list RS, št. 81/19)
vsebuje naslednjo končno določbo:
»KONČNA DOLOČBA
2. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o interventnih ukrepih za pomoč pri
omilitvi posledic drugega vala epidemije COVID-19 – ZIUPOPDVE (Uradni list RS,
št. 203/20)
vsebuje naslednjo končno določbo:
»133. člen
(začetek
veljavnosti)
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o čezmejnem
izvajanju storitev – ZČmIS-A (Uradni list RS, št. 119/21)
vsebuje naslednjo končno določbo:
»7. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah Zakona o delovnih razmerjih
– ZDR-1C (Uradni list RS, št. 15/22)
vsebuje naslednjo končno določbo:
»KONČNA DOLOČBA
2. člen
Ta zakon začne veljati petnajsti dan po
objavi v Uradnem listu Republike Slovenije, uporabljati se začne 1.
marca 2022.«.

Zakon za urejanje položaja študentov – ZUPŠ-1
(Uradni list RS, št. 54/22)
vsebuje naslednjo končno določbo:
»25. člen
(začetek
veljavnosti)
Ta zakon začne veljati petnajsti dan po
objavi v Uradnem listu Republike Slovenije.«.