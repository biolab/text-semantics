1. člen
Ta zakon določa pogoje in način izjemnega
znižanja davčne obveznosti za zavezance v nižjih dohodkovnih razredih v skladu
z dogovorom o politiki plač za obdobje 1999–2001 (Uradni list RS, št. 22/99).
2. člen
Znižanje davčne obveznosti iz prejšnjega
člena se izvede tako, da se zavezancem za dohodnino v nižjih dohodkovnih
razredih zniža obveznost iz naslova dohodnine za leto 1999, ugotovljena v
skladu z zakonom o dohodnini (Uradni list RS, št. 71/93, 2/94 – pop., 7/95,
14/96 – odločba US in 44/96).
3. člen
Znižanje davčne obveznosti se prizna
zavezancu za dohodnino, katerega bruto dohodek, dosežen v letu 1999, ne presega
45% letne povprečne plače zaposlenih v Republiki Sloveniji za leto 1999 (v
nadaljnjem besedilu: povprečna plača).
Za bruto dohodek iz prejšnjega odstavka se
šteje vsota bruto dohodkov zavezanca za dohodnino, ki so vir dohodnine v letu
1999.
Za bruto dohodek fizične osebe iz
opravljanja dejavnosti se šteje njen dobiček iz dejavnosti, ki je ugotovljen
brez upoštevanja znižanj in olajšav v skladu z zakonom o dohodnini in z
upoštevanjem obračunanih obveznih prispevkov za socialno varnost.
4. člen
Znižanje davčne obveznosti se prizna tako,
da se zavezancu za dohodnino, ki ima v letu 1999 bruto dohodek, ugotovljen v
skladu z drugim in tretjim odstavkom prejšnjega člena, do višine:
-       
40% povprečne plače, odmerjena dohodnina za leto 1999 zniža za 100%,
-       
42% povprečne plače, odmerjena dohodnina za leto 1999 zniža za 70%,
-       
45% povprečne plače, odmerjena dohodnina za leto 1999 zniža za 40%.
5. člen
Davčni organ odloči o znižanju davčne
obveznosti po tem zakonu z odločbo o odmeri dohodnine za leto1999.
6. člen
Znižanje davčne obveznosti po tem zakonu se
opravi tudi pri odmeri dohodnine za leto 2000.
Znižanje davčne obveznosti iz prejšnjega
odstavka se opravi tako, da se pri uporabi določb tega zakona namesto leta 1999
smiselno upošteva leto 2000.
 
7. člen
Ne glede na 95. člen zakona o davčnem
postopku (Uradni list RS, št. 18/96, 87/97, 35/98 – odločba US, 82/98, 91/98 in
108/99) se zavezancu za dohodnino, ki mu je priznano znižanje davčne obveznosti
po tem zakonu za leto 1999, vračilo dohodnine opravi v dveh delih, in sicer v
avgustu 2000 in v februarju 2001.
Ne glede na določbo prejšnjega odstavka se
zavezancu iz prejšnjega odstavka, katerega vračilo dohodnine za leto 1999 ne
presega zneska 35.000 tolarjev, dohodnina vrne v celoti v avgustu 2000.
8. člen
Ne glede na 95. člen zakona o davčnem
postopku se zavezancu za dohodnino, ki mu je priznano znižanje davčne
obveznosti po tem zakonu za leto 2000, vračilo dohodnine opravi v dveh delih,
in sicer v septembru 2001 in v decembru 2001.
Ne glede na določbo prejšnjega odstavka se
zavezancu iz prejšnjega odstavka, katerega vračilo dohodnine za leto 2000 ne
presega zneska 35.000 tolarjev, dohodnina vrne v celoti v septembru 2001.
9. člen
Ne glede na peti odstavek 95. člena zakona
o davčnem postopku, zavezanec za dohodnino, ki mu je priznano znižanje davčne
obveznosti po tem zakonu, ni upravičen do obresti.
10. člen
S prvim dnem meseca po mesecu, v katerem bo
uveljavljen ta zakon, prenehajo veljati 10., 11. in 12. člen zakona o minimalni
plači, o načinu usklajevanja plač in o regresu za letni dopust v obdobju
1999–2001 (Uradni list RS, št. 39/99) ter se v 1. točki prvega odstavka 23.
člena zakona o minimalni plači, o načinu usklajevanja plač in o regresu za
letni dopust v obdobju 1999–2001 črta besedilo “10., 11., 12.,“.
11. člen
Ta zakon začne veljati naslednji dan po
objavi v Uradnem listu Republike Slovenije.
Št. 435-03/00-4/1
Ljubljana, dne 11. maja 2000.
Predsednik
Državnega zbora Republike Slovenije
Janez Podobnik, dr. med. l. r.