I. poglavje
SPLOŠNE DOLOČBE
1. člen
(vsebina zakona)
Ta zakon ureja namen, vsebino in pogoje za izvajanje
lekarniške dejavnosti, organiziranost, pogoje in postopke za podeljevanje in
izvajanje koncesij, farmacevtske strokovne delavce in njihova strokovna
združenja, medmrežno lekarniško dejavnost in nadzor.
2. člen
(namen lekarniške dejavnosti)
(1) Namen lekarniške dejavnosti je zagotavljanje kakovostne
in učinkovite preskrbe z zdravili in drugimi izdelki za podporo zdravljenja in
ohranitev zdravja ter svetovanje glede njihove varne, pravilne in učinkovite
uporabe pacientom in zdravstvenim delavcem v zdravstvu.
(2) Poleg namena iz prejšnjega odstavka lekarniška dejavnost
zagotavlja tudi farmacevtske obravnave za ohranjanje zdravja in doseganje
pričakovanih kliničnih, humanističnih in ekonomskih izidov zdravljenja.
3. člen
(nosilec lekarniške dejavnosti)
(1) Nosilec oziroma nosilka lekarniške dejavnosti (v
nadaljnjem besedilu: nosilec lekarniške dejavnosti) je magister oziroma magistra
farmacije (v nadaljnjem besedilu: magister farmacije) z licenco.
(2) Nosilec lekarniške dejavnosti v okviru svoje
pristojnosti:
-       
zagotavlja smiselno uporabo zdravil pri zdravljenju in izdelkov za
podporo zdravljenja in ohranitev zdravja,
-       
prepreči nepravilno uporabo zdravil in izdelkov za podporo zdravljenja
in ohranitev zdravja,
-       
prepreči škodo ali zdravstvene težave pacienta, ki bi lahko nastale kot
posledica napačnega zdravljenja ali nepravilne uporabe zdravil in izdelkov za
podporo zdravljenja in ohranitev zdravja.
(3) Nosilec lekarniške dejavnosti ravna tako, da ohranja
nepristranskost in strokovno neodvisnost pri izvajanju lekarniške dejavnosti,
varuje ugled svojega poklica in lekarniške dejavnosti.
(4) Nosilec lekarniške dejavnosti je pri sprejemanju
strokovnih odločitev neodvisen, pri svojem delu pa ravna po najnovejših
spoznanjih znanosti in stroke ter varuje javno zdravje in zdravje posameznega
pacienta. Pri svojem delu upošteva Kodeks lekarniške deontologije.
4. člen
(opredelitev izrazov)
(1) Izrazi, uporabljeni v tem zakonu, pomenijo:
1.     
Brezšivna skrb je zagotavljanje neprekinjene preskrbe pacienta z
zdravili in farmacevtska obravnava pri prehajanju med različnimi ravnmi
zdravstvenega varstva. V okviru brezšivne skrbi izvajalci lekarniške dejavnosti
na primarni, sekundarni in terciarni ravni zdravstvene dejavnosti zagotovijo
medsebojno izmenjavo informacij o zdravljenju z zdravili pri posameznem
pacientu, ki omogočajo hitro in učinkovito usklajevanje zdravljenja z zdravili
in so pomembne za varno nadaljevanje zdravljenja z zdravili ob sprejemu
pacienta v bolnišnico in ob odpustu z nje.
2.     
Farmacevt svetovalec oziroma farmacevtska svetovalka (v nadaljnjem
besedilu: farmacevt svetovalec) je magister farmacije z licenco in opravljeno
specializacijo iz klinične ali lekarniške farmacije, usposobljen za izvajanje
farmakoterapijskega pregleda in je zaposlen v lekarniški dejavnosti ter
zagotavlja potrebne informacije o zdravilih in farmacevtski obravnavi pacienta.
3.     
Farmacevtska intervencija je strokovni poseg nosilca lekarniške
dejavnosti v primeru nepopolnosti, nejasnosti ali napak na predpisanem receptu,
ki so lahko administrativne ali strokovne narave in bi lahko povzročile
ekonomske ali zdravstvene posledice za uporabnika ali zdravstveni sistem ter
niso skladne s temeljnim namenom zdravljenja ali zdravstvenimi pravili.
4.     
Farmakoterapijski pregled je storitev optimizacije in racionalizacije
zdravljenja z zdravili posameznega pacienta s ciljem izboljšati oziroma
vzdrževati pacientovo z zdravjem povezano kakovost življenja, ki jo na podlagi
informacij o predpisanih oziroma uporabljenih zdravilih ter vseh relevantnih
kliničnih informacijah o pacientovem zdravstvenem stanju in informacij, ki jih
poda pacient oziroma skrbnik, opravi farmacevt svetovalec.
5.     
Gravitacijsko območje lekarne je določeno geografsko območje sosednjih
naselij in povprečno število prebivalcev tega območja, ki iz različnih razlogov
gravitirajo k določenemu središču, kjer se organizira lekarna oziroma
podružnica lekarne za preskrbo prebivalcev tega območja. Povprečno število
prebivalcev na določenem gravitacijskem območju se ugotavlja na podlagi uradnih
statističnih podatkov o stalnem prebivališču.
6.     
Izdaja zdravila v lekarni je postopek vročitve zdravila uporabniku, ki
ga spremlja dajanje ustreznega navodila za uporabo, vključno s pisnim navodilom
ter svetovanjem za pravilno in varno uporabo.
7.     
Izdelki za podporo zdravljenja in ohranitev zdravja so izdelki, ki se
izdajajo ali prodajajo v lekarni, med katerimi so zlasti: medicinski
pripomočki, živila za posebne zdravstvene namene, živila za posebne prehranske
namene, prehranska dopolnila, kozmetični in drugi izdelki, namenjeni negi in
zaščiti ljudi, izdelki, namenjeni dezinfekciji in dezinsekciji, laboratorijski
pribor in strokovna literatura, namenjena pacientom.
8.     
Izvajalec oziroma izvajalka lekarniške dejavnosti (v nadaljnjem
besedilu: izvajalec lekarniške dejavnosti) je fizična ali pravna oseba s
koncesijo za izvajanje lekarniške dejavnosti v skladu s tem zakonom, javni
lekarniški zavod, bolnišnica ali drugi izvajalci v skladu s tem zakonom.
9.     
Klinična farmacija je specialistična farmacevtska dejavnost, ki zajema
aktivnosti in storitve farmacevta oziroma farmacevtke (v nadaljnjem besedilu:
farmacevt), ki vodijo k celoviti osebni obravnavi pacienta, racionalni in
optimalni uporabi zdravil ter so komplementarne aktivnostim drugih zdravstvenih
delavcev. Vključuje sodelovanje specialista klinične farmacije v zdravstvenem
timu pri obravnavi posameznega pacienta ali pri pripravi sistemskih rešitev in
razvojno-raziskovalnih projektov na področju zdravljenja z zdravili, vključno s
sodelovanjem pri kliničnih preskušanjih zdravil.
10.  
Naselje je s prostorskim aktom določeno območje strnjeno grajenih stavb
različnih namembnosti s pripadajočimi površinami, potrebnimi za njihovo
uporabo, in območje površin, predvidenih za širitev.
11.  
Oddelčna lekarna je prostor na oddelku bolnišnice, kjer je shranjen del
zaloge zdravil bolnišnične lekarne, ki so namenjena oskrbi pacientov oddelka.
Oddelčno lekarno organizira bolnišnična lekarna za potrebe preskrbe
bolnišničnega oddelka z zdravili.
12.  
Opozorilni nevarni dogodek je dogodek, ki privede ali bi lahko privedel
do nepričakovane smrti ali večje stalne izgube telesne funkcije in ni povezan z
naravnim potekom bolezni ter pomeni nepredvideno odstopanje med zdravljenjem.
13.  
Pregled uporabe zdravil je storitev optimizacije in racionalizacije
uporabe zdravil posameznega pacienta s ciljem izboljšati oziroma vzdrževati
pacientovo z zdravjem povezano kakovost življenja, ki jo na podlagi informacij
o uporabljenih zdravilih in informacij, ki jih navede pacient oziroma njegov
skrbnik, opravi magister farmacije z licenco, zaposlen v lekarniški dejavnosti.
14.  
Radiofarmacevtska lekarna je organizacijska enota bolnišnične lekarne
ali bolnišnice, ki izvaja radiofarmacevtsko lekarniško dejavnost.
15.  
Radiofarmacevtska lekarniška dejavnost je lekarniška dejavnost, ki je
namenjena preskrbi nuklearno-medicinske dejavnosti z radiofarmacevtskimi
izdelki.
16.  
Recept je javna listina za predpisovanje zdravil in drugih izdelkov, kot
je opredeljena v predpisih, ki urejajo predpisovanje in izdajo zdravil in
drugih izdelkov ali naročilnica, ki je vrsta zdravniškega recepta za
predpisovanje zdravil za večje število pacientov.
17.  
Rekonstitucija zdravila je dokončna priprava zdravila, ki ni v primerni
farmacevtski obliki ali jakosti za potrebe zdravljenja pacienta, npr. s
suspendiranjem, raztapljanjem, emulgiranjem, v skladu s povzetkom glavnih
značilnosti zdravila oziroma z navodilom za uporabo.
18.  
Telefarmacija je način svetovanja na daljavo s pomočjo sodobnih
telekomunikacijskih tehnologij.
19.  
Urbano območje je območje mesta in območje drugih naselij, ki imajo vsaj
5000 prebivalcev.
20.  
Zdravnik je doktor medicine, doktor dentalne medicine ali doktor
veterinarske medicine.
21.  
Zdravilo sirota je zdravilo, ki je namenjeno za zdravljenje zelo resnih
in redkih bolezni v skladu z določbami zakona, ki ureja zdravila.
22.  
Zdravilo za sočutno uporabo je zdravilo z novo učinkovino, ki
predstavlja pomembno terapevtsko, znanstveno in tehnično inovacijo v skladu z
določbami zakona, ki ureja zdravila.
(2) Drugi izrazi, uporabljeni v tem zakonu, imajo enak pomen,
kot v zakonu, ki ureja zdravila in zakonu, ki ureja pacientove pravice.
II. poglavje
LEKARNIŠKA DEJAVNOST
5. člen
(lekarniška dejavnost)
(1) Lekarniška dejavnost je javna zdravstvena služba, s
katero se zagotavlja trajna in nemotena oskrba prebivalstva in izvajalcev
zdravstvene dejavnosti z zdravili ter farmacevtska obravnava pacientov.
(2) Lekarniška dejavnost se izvaja na primarni, sekundarni in
terciarni ravni zdravstvene dejavnosti.
(3) Mrežo lekarniške dejavnosti v skladu s tem zakonom na
primarni ravni zagotavlja občina ali več sosednjih občin skupaj, na sekundarni
in terciarni ravni pa država.
6. člen
(obseg lekarniške dejavnosti)
(1) Lekarniška dejavnost vključuje:
-       
izdajanje zdravil za uporabo v humani in veterinarski medicini na recept
in brez recepta,
-       
izdaja živil za posebne zdravstvene namene,
-       
farmacevtsko obravnavo pacienta,
-       
dejavnosti farmacevta svetovalca,
-       
farmacevtsko intervencijo,
-       
storitve telefarmacije,
-       
pripravo magistralnih zdravil za uporabo v humani in veterinarski
medicini (v nadaljnjem besedilu: magistralna zdravila),
-       
pripravo izdelkov za podporo zdravljenja in ohranitev zdravja,
-       
izdelovanje galenskih zdravil za uporabo v humani in veterinarski medicini
(v nadaljnjem besedilu: galenska zdravila),
-       
radiofarmacevtsko lekarniško dejavnost,
-       
preverjanje kakovosti vhodnih snovi za pripravo in izdelavo magistralnih
in galenskih zdravil,
-       
preverjanje kakovosti galenskih zdravil,
-       
spremljanje podatkov in poročanje o neželenih učinkih ali sumu nanje,
-       
prevzem neporabljenih oziroma odpadnih zdravil v skladu s predpisom, ki
ureja ravnanje z odpadnimi zdravili,
-       
drugo dejavnost pri izdaji zdravil in drugih izdelkov, ki zagotavlja
njihovo pravilno, smiselno in varno uporabo.
(2) Farmacevtska obravnava pacienta iz tretje alineje
prejšnjega odstavka je individualna, celovita, proaktivna, periodična in
sistematična obravnava pacientov za zagotovitev njihovega aktivnega ohranjanja
zdravja, preprečevanje nastanka bolezni ali poslabšanja zdravstvenega stanja,
pravilne uporabe zdravil in drugih ukrepov za obvladovanje bolezni in
pravočasnega vključevanja drugih zdravstvenih delavcev, ki vključuje:
-       
sodelovanje nosilca lekarniške dejavnosti z zdravnikom ali v
zdravstvenem timu pri celostnem pristopu k zdravljenju pacienta, vključno s
pregledom zdravljenja z zdravili in drugimi izdelki za podporo zdravljenja,
strokovnim svetovanjem, spremljanjem uvajanja novih zdravil in predlaganjem
njihove uporabe zdravnikom,
-       
pregled uporabe zdravil in farmakoterapijski pregled,
-       
pregled uporabe izdelkov za podporo zdravljenja in ohranitev zdravja ter
sočasne uporabe zdravil na željo pacienta, vključno s strokovnim svetovanjem,
-       
svetovanje pri samozdravljenju, ki zajema pogovor s pacientom o njegovem
zdravstvenem stanju, presojo in oceno farmacevtskega strokovnega delavca
oziroma farmacevtske strokovne delavke (v nadaljnjem besedilu: farmacevtski
strokovni delavec) v lekarni in njegovo svetovanje,
-       
neodvisno strokovno svetovanje nosilca lekarniške dejavnosti pri
usklajevanju zdravljenja z zdravili znotraj posamezne ravni in med različnimi
ravnmi zdravstvene dejavnosti,
-       
sodelovanje nosilca lekarniške dejavnosti v komisiji za zdravila in
druge izdelke za podporo zdravljenja v bolnišnicah,
-       
sodelovanje nosilca lekarniške dejavnosti pri kliničnih preskušanjih
zdravil v skladu s predpisi, ki urejajo klinično preskušanje zdravil, vključno
z vodenjem evidenc in nadzorom nad zdravili za preskušanje in za raziskovalne
namene,
-       
spremljanje in poročanje nosilca lekarniške dejavnosti o neželenih
škodljivih učinkih zdravil in drugih izdelkov za podporo zdravljenja in
ohranitev zdravja,
-       
vzpostavitev in vzdrževanje sistema farmakovigilance za magistralna in
galenska zdravila,
-       
promocijo zdravja z izobraževanjem prebivalstva o preprečevanju bolezni
ter varovanju in ohranjanju zdravja,
-       
nove storitve po predhodni odobritvi najvišjega strokovnega organa na
področju lekarniške farmacije.
7. člen
(druga dejavnost lekarn)
Poleg dejavnosti iz prejšnjega člena lahko lekarne opravljajo
še naslednje dejavnosti:
-       
preskrbo z drugimi izdelki za podporo zdravljenja in ohranitev zdravja,
-       
izdelovanje galenskih izdelkov,
-       
pripravo magistralnih homeopatskih zdravil,
-       
preskrbo z veterinarskimi izdelki,
-       
preskrbo z biocidnimi izdelki in kemikalijami,
-       
izvajanje samodiagnostičnih meritev in testov,
-       
preventivno in zdravstveno-izobraževalno dejavnost,
-       
pedagoško-izobraževalno dejavnost,
-       
znanstvenoraziskovalno dejavnost,
-       
druge dejavnosti in storitve s področja krepitve in varovanja zdravja,
-       
dostavo zdravil in drugih izdelkov na dom pacientov, k izvajalcem
zdravstvene dejavnosti ter k drugim pravnim in fizičnim osebam,
-       
druge storitve, povezane z lekarniško dejavnostjo.
8. člen
(mreža lekarniške dejavnosti na primarni ravni)
(1) Lekarniška dejavnost na primarni ravni se izvaja:
-       
v lekarni,
-       
v podružnici lekarne ali
-       
s priročno zalogo zdravil.
(2) Mreža izvajalcev lekarniške dejavnosti na primarni ravni
je določena na podlagi naslednjih meril:
-       
potreb prebivalstva po dostopu do zdravil in drugih izdelkov za podporo
zdravljenja in ohranitev zdravja,
-       
števila prebivalcev na gravitacijskem območju lekarne,
-       
cestne razdalje med lekarnami,
-       
prisotnosti zdravstvene dejavnosti na primarni ravni.
(3) Najmanjša razdalja med obstoječo in novo lekarno ali
podružnico lekarne, merjena po javni cesti, je:
-       
na urbanih območjih vsaj 400 m,
-       
na drugih območjih vsaj 5 km.
9. člen
(lekarna)
(1) Lekarna se ustanovi, če število prebivalcev na
gravitacijskem območju lekarne presega 6000.
(2) V vsaki od območnih enot Zavoda za zdravstveno
zavarovanje Slovenije (v nadaljnjem besedilu: ZZZS) se organizira vsaj ena
lekarna, ki zagotavlja 24-urno preskrbo prebivalstva z zdravili. Lekarne iz
prejšnjega stavka s sklepom določi minister, pristojen za zdravje (v nadaljnjem
besedilu: minister).
(3) Lekarna lahko izvaja lekarniško dejavnost in drugo
dejavnost lekarn tudi preko medmrežja kot spletna lekarna v skladu s
70. členom tega zakona.
(4) Lekarna začne izvajati lekarniško dejavnost, ko ji je
izdano dovoljenje v skladu s prvim odstavkom 67. člena tega zakona.
10. člen
(podružnica lekarne)
(1) Podružnica lekarne se ustanovi na območjih, kjer število
prebivalcev na gravitacijskem območju podružnice presega 2500 in je v kraju
organizirana zdravstvena dejavnost na primarni ravni.
(2) Podružnica lekarne lahko deluje samo pod strokovnim
nadzorom lekarne, ki jo je organizirala. Za poslovanje podružnice lekarne je
odgovoren vodja lekarne, ki je podružnico organizirala.
(3) Dovoljenje za poslovanje podružnice lekarne izda občina,
na območju katere se podružnica lekarne ustanovi, na podlagi predhodnega mnenja
Lekarniške zbornice Slovenije in soglasja ministrstva.
(4) Dovoljenje za poslovanje podružnice lekarne se lahko izda
tudi za določen čas oziroma za določeno obdobje v letu (turistična sezona).
(5) Če se na gravitacijskem območju podružnice lekarne
ustanovi lekarna, se dovoljenje za poslovanje podružnice lekarne odvzame.
(6) Ne glede na merila iz prvega odstavka tega člena se
izjemoma lahko dovoli ustanovitev nove podružnice lekarne na demografsko
ogroženih območjih.
(7) Podružnica lekarne začne izvajati lekarniško dejavnost,
ko ji je izdano dovoljenje v skladu s prvim odstavkom 67. člena tega
zakona.
11. člen
(priročna zaloga zdravil)
(1) Priročno zalogo zdravil lahko organizira lekarna pri
zdravniku v kraju, ki je od najbližje lekarne ali podružnice lekarne oddaljena
najmanj 10 km.
(2) Dovoljenje za organiziranje priročne zaloge zdravil izda
občina, na območju katere se priročna zaloga zdravil organizira, na podlagi
predhodnega mnenja pristojne zbornice in soglasja ministrstva.
12. člen
(lekarniška dejavnost na sekundarni in terciarni ravni)
(1) Lekarniška dejavnost na sekundarni in terciarni ravni se
izvaja v bolnišnični lekarni, ki jo organizira izvajalec zdravstvene dejavnosti
na sekundarni ali terciarni ravni zdravstvene dejavnosti.
(2) Bolnišnična lekarna začne izvajati lekarniško dejavnost,
ko ji je izdano dovoljenje v skladu s prvim odstavkom 67. člena tega
zakona.
(3) Izvajalce lekarniške dejavnosti na sekundarni in
terciarni ravni, ki opravljajo 24-urno dežurno službo, določi minister.
13. člen
(vodja lekarne)
(1) Vodja lekarne je odgovoren za organizacijo dela v lekarni
in za strokovno izvajanje lekarniške dejavnosti ter zagotavlja:
-       
strokovno, etično, odgovorno in kakovostno izvajanje lekarniške
dejavnosti z namenom varovanja in ohranjanja javnega zdravja,
-       
strokovno neodvisnost farmacevtskih strokovnih delavcev iz prvega
odstavka 71. člena tega zakona v skladu z njihovimi pristojnostmi,
-       
farmacevtskim strokovnim delavcem dostop do neodvisne strokovne
literature in podatkovnih zbirk zdravil, dostopnih v Republiki Sloveniji,
-       
naročanje in zagotavljanje kakovostne in ustrezne preskrbe z zdravili in
drugimi izdelki za podporo zdravljenja in ohranitev zdravja, ki so dostopni na
trgu v Republiki Sloveniji,
-       
izvajanje lekarniške dejavnosti v skladu s predpisi.
(2) Vodja lekarne izpolnjuje naslednje pogoje:
-       
ima pridobljen strokovni naslov magister farmacije oziroma mu je bila z
odločbo priznana kvalifikacija magister farmacije v skladu s predpisi, ki
urejajo postopek priznavanja poklicnih kvalifikacij, če je pridobil poklicno
kvalifikacijo v državi članici Evropske unije, Evropskega gospodarskega
prostora ali Švicarske konfederacije ali je končal primerljivo izobraževanje v
drugih državah, vrednoteno v skladu s predpisi, ki urejajo vrednotenje in
priznavanje izobraževanja,
-       
ima v skladu s predpisi, ki urejajo standarde o stopnji potrebnega
znanja slovenskega jezika na področju zdravstva, visoko stopnjo znanja
slovenskega jezika, na območjih občin, na katerih živi italijanska ali
madžarska narodna skupnost, pa tudi jezika narodne skupnosti,
-       
ima z izvajalcem lekarniške dejavnosti sklenjeno pogodbo o zaposlitvi za
polni delovni čas,
-       
ima licenco,
-       
ima najmanj pet let delovnih izkušenj na področju lekarniške dejavnosti,
-       
ni v delovnem ali pogodbenem razmerju pri pravnih ali fizičnih osebah, ki
opravljajo dejavnost izdelovanja zdravil ali dejavnost prometa na debelo z
zdravili, nima lastniškega deleža ali lastništva z možnostjo vpliva pri
proizvajalcu zdravil oziroma pri delodajalcu, ki je s temi osebami povezana
družba v skladu s predpisi, ki urejajo gospodarske družbe,
-       
da oseba ni bila pravnomočno obsojena zaradi naklepnega kaznivega
dejanja, ki se preganja po uradni dolžnosti, in da ni bila obsojena na
nepogojno kazen zapora v trajanju več kot šest mesecev.
(3) Vodja lekarne je lahko vodja le v eni lekarni. Ob
odsotnosti vodje lekarne lekarno vodi njegov namestnik, ki je magister
farmacije z licenco.
(4) Ne glede na določbo šeste alineje drugega odstavka tega
člena lahko vodja lekarne izvaja splošno izobraževalno in znanstveno delo, ki
ni povezano s posameznim zdravilom ali drugim izdelkom za podporo zdravljenja
in ohranitev zdravja.
14. člen
(zaloge v lekarni)
Lekarna vzdržuje primerne zaloge po količini in vrsti zdravil
glede na potrebe pacientov ter fizičnih in pravnih oseb, ki opravljajo zdravstveno
dejavnost na njenem območju. Lekarna zagotovi vsa zdravila, ki so na trgu v
Republiki Sloveniji, najpozneje v 24 urah od naročila oziroma naslednji delovni
dan.
15. člen
(financiranje lekarniške dejavnosti)
(1) Izvajanje lekarniške dejavnosti je financirano iz javnih
in zasebnih sredstev. Javna sredstva iz prejšnjega stavka zajemajo zlasti:
-       
plačila za opravljeno delo v okviru lekarniške dejavnosti na podlagi
pogodbe z nosilci zdravstvenih zavarovanj,
-       
plačila iz proračunskih sredstev,
-       
sredstva ustanovitelja.
(2) Država v skladu s svojimi pristojnostmi zagotavlja
vzdržni sistem financiranja lekarniške dejavnosti, ki omogoča izvajanje in
razvoj lekarniške dejavnosti v skladu s smernicami in priporočili, ki jih
sprejme pristojna zbornica.
16. člen
(vodenje finančnega poslovanja)
Ne glede na določbe drugih predpisov, ki urejajo pravila
vodenja poslovnih knjig in izdelave računovodskih poročil, izvajalec lekarniške
dejavnosti ločeno izkazuje podatke o finančnem in materialnem poslovanju, kar
omogoča spremljanje poslovanja in prikaz izida poslovanja z javnimi sredstvi
ločeno od spremljanja poslovanja z zasebnimi sredstvi.
17. člen
(uporaba imena lekarna)
Pravna oseba in posameznik lahko v pravnem prometu
uporabljata ime lekarna, apoteka ali druge izpeljanke in prevode tega izraza
ali poslujeta pod imenom lekarna, apoteka ali drugimi izpeljankami in prevodi
tega izraza, če imata dovoljenje iz prvega odstavka 67. člena tega zakona.
18. člen
(oglaševanje lekarniške dejavnosti in izvajalcev lekarniške
dejavnosti)
(1) Oglaševanje lekarniške dejavnosti in izvajalcev
lekarniške dejavnosti zaradi pospeševanja prodaje zdravil ni dovoljeno.
(2) Za oglaševanje iz prejšnjega odstavka se ne štejejo
objavljanje člankov in nastopi v medijih s preventivno vsebino za širšo javnost
v zvezi z zdravjem ali boleznimi, vendar brez napotila na določena zdravila,
medicinske pripomočke ali druge izdelke, s katerimi lekarna izvaja promet na
drobno, in objavljanje strokovnih člankov v strokovnih revijah, knjigah in
publikacijah, namenjenih obveščanju laične in strokovne javnosti ali izvajalcev
lekarniške dejavnosti oziroma farmacevtskih strokovnih delavcev.
(3) Oglaševanje iz prejšnjega odstavka ne sme biti
zavajajoče, nedostojno ali nedovoljeno primerjalno.
(4) Zavajajoče oglaševanje je oglaševanje, ki:
-       
na kakršen koli način, vključno s predstavitvijo lekarn in farmacevtskih
strokovnih delavcev, zavaja ali utegne zavajati,
-       
izkorišča ali bi lahko izkoriščalo paciente zaradi njihove
neizkušenosti, neobveščenosti ali neznanja oziroma nepoznavanja področja
zdravil, medicinskih pripomočkov in drugih izdelkov za podporo zdravljenja in
ohranitev zdravja v dobičkonosne namene ali
-       
vsebuje nejasnosti, čezmerno pretiravanje ali druge podobne vsebine, ki
zavajajo ali bi lahko zavajale.
(5) Nedostojno oglaševanje lekarniške dejavnosti in lekarn je
oglaševanje, ki vsebuje vsebine, ki so žaljive ali bi bile lahko žaljive ali
nasprotujejo morali.
(6) Nedovoljeno primerjalno oglaševanje lekarniške dejavnosti
in lekarn je oglaševanje, ki lahko povzroči izkrivljanje konkurence, škodi
konkurentom in škodljivo vpliva na izbiro lekarn.
(7) Lekarne in farmacevtski strokovni delavci kot
predstavniki svoje poklicne skupine ne smejo oglaševati ali nastopati v
oglasih, ki se nanašajo na lekarniško dejavnost oziroma lekarniške storitve ali
na zdravila, medicinske pripomočke ali druge izdelke, s katerimi lekarna izvaja
promet na drobno.
19. člen
(obveščanje javnosti o izvajanju lekarniške dejavnosti)
(1) Dovoljeno je obveščanje javnosti o lekarniški dejavnosti,
ki ima obvestilno (ime in naslov lekarne, njen logotip, poslovni čas lekarne),
zdravstveno-vzgojno ali znanstveno naravo.
(2) Obveščanje javnosti o izvajanju lekarniške dejavnosti iz
prejšnjega odstavka ne sme vsebovati slikovnih, zvočnih ali drugih vsebin z
oglaševalsko naravo.
(3) V prostorih lekarne in na spletni strani lekarne sta
dovoljena obveščanje javnosti o izvajanju lekarniške dejavnosti v obliki
obvestil ter oglaševanje zdravil in medicinskih pripomočkov v skladu s
predpisi, ki urejajo oglaševanje zdravil in medicinskih pripomočkov.
20. člen
(oznaka lekarne)
(1) Lekarna se označi:
-       
z napisom "lekarna",
-       
s svetlobnim lekarniškim znakom,
-       
z imenom in oznako izvajalca lekarniške dejavnosti.
(2) Spletna lekarna ima oznako lekarne, ki jo organizira, in
druge oznake v skladu s predpisi, ki urejajo zdravila.
(3) Podrobnejše oznake lekarne določi minister.
21. člen
(prepoved spodbujanja pacientov k čezmernemu nakupovanju
zdravil in drugih izdelkov za podporo zdravljenja in ohranitev zdravja)
(1) Lekarna ne sme z nagrajevanjem ali z drugimi tržnimi
pristopi spodbujati pacientov k čezmernemu in nekritičnemu nakupovanju zdravil
in drugih izdelkov za podporo zdravljenja in ohranitev zdravja, kar ima lahko
za posledico njihovo čezmerno, nepotrebno ali nesmiselno uporabo.
(2) Lekarna ne sme izdajati elektronskih nosilcev zapisa ali
drugih oblik, s katerimi se zapisuje izdaja zdravil v lekarni, na podlagi
katerih lekarna zagotavlja kupcem popuste ali kakršne koli druge nagrade,
povezane z izdajo zdravil in drugih izdelkov za podporo zdravljenja in
ohranitev zdravja. Lekarna ne sme uporabiti kupčeve kartice zdravstvenega
zavarovanja ali druge kartice, ki vsebuje njegove osebne podatke oziroma
omogoča povezavo z njegovimi zdravstvenimi ali drugimi osebnimi podatki, v
kakršni koli komercialni povezavi oziroma za kakršne koli komercialne ali tržne
namene.
(3) Zdravila in drugi izdelki za podporo zdravljenja in
ohranitev zdravja, katerih izdaja ni omejena le na lekarne, se ne smejo
oglaševati z navedbo, da so na voljo v lekarnah.
III. poglavje
KAKOVOST IN VARNOST
22. člen
(kakovost in varnost v lekarniški dejavnosti)
(1) Izvajalci lekarniške dejavnosti vzdržujejo sistem
kakovosti, ki vključuje organizacijsko strukturo, postopke, procese in vire,
potrebne za izvajanje lekarniške dejavnosti v skladu s standardi lekarniške
dejavnosti in pravili dobre lekarniške prakse, ki jih sprejme pristojna
zbornica.
(2) Za sistem kakovosti je odgovorno vodstvo izvajalca
lekarniške dejavnosti.
23. člen
(naloge za izboljševanje kakovosti in varnosti)
Izvajalec lekarniške dejavnosti za izboljševanje kakovosti in
varnosti opravlja vsaj naslednje naloge:
-       
določa program in letne načrte za izboljševanje kakovosti in varnosti,
-       
izdela varnostne protokole za posamezne storitve,
-       
izvaja notranjo presojo dobre prakse,
-       
spremlja kazalnike kakovosti in izsledke objavi na svoji spletni strani,
-       
vzpostavi sistem za obvladovanje tveganj,
-       
anonimizirano spremlja in analizira opozorilne nevarne dogodke in napake
pri izvajanju lekarniške dejavnosti.
24. člen
(obveščanje o opozorilnih nevarnih dogodkih oziroma napakah
pri izvajanju lekarniške dejavnosti in njihovo analiziranje)
(1) Farmacevtski strokovni delavec, ki izve za opozorilni
nevarni dogodek oziroma napako pri zdravljenju ali je vanj vpleten, o tem
poroča osebi, odgovorni za kakovost in varnost pri izvajalcu lekarniške
dejavnosti.
(2) Osebni podatki pacientov in farmacevtskih strokovnih
delavcev, udeleženih v opozorilnem nevarnem dogodku oziroma napaki pri
zdravljenju, so anonimizirani.
IV. poglavje
IZVAJALCI LEKARNIŠKE DEJAVNOSTI
25. člen
(izvajalci lekarniške dejavnosti)
(1) Lekarniško dejavnost izvajajo izvajalci lekarniške
dejavnosti na podlagi dovoljenja iz prvega odstavka 67. člena tega zakona.
(2) Izvajalec lekarniške dejavnosti lahko za izdelavo
galenskih zdravil organizira galenski laboratorij in kontrolno-analizni
laboratorij.
(3) Izvajalec lekarniške dejavnosti lahko prek medmrežja
izdaja zdravila, medicinske pripomočke in druge izdelke, za izdajo katerih ni
potreben recept, če mu je izdano dovoljenje iz 70. člena tega zakona.
(4) Za spremljanje izvajanja lekarniške dejavnosti vodi
ministrstvo evidenco izdanih dovoljenj za izvajanje lekarniške dejavnosti
oziroma izdajo prek medmrežja, ki vsebuje naslednje podatke:
-       
naziv in naslov izvajalca lekarniške dejavnosti,
-       
datum vloge,
-       
ime in naslov lekarne,
-       
datum in številko dovoljenja za izvajanje lekarniške dejavnosti.
26. člen
(splošne omejitve za izvajalce lekarniške dejavnosti)
(1) Izvajalci lekarniške dejavnosti ne smejo omejevati
preskrbe z zdravili, ki so dostopna na trgu v Republiki Sloveniji, s sklepanjem
dogovorov o dobavah določenim proizvajalcem, zastopanju določenih
proizvajalcev, dajanjem prednosti določenim proizvajalcem ali kakor koli
drugače omejevati izbire zdravil, s katerimi lekarna oskrbuje paciente, v
korist določenega proizvajalca, skupine proizvajalcev ali veletrgovca.
(2) Izvajalci lekarniške dejavnosti neposredno ali posredno
prek povezanih oseb ne smejo ustanavljati, voditi ali nadzirati pravnih oseb,
ki opravljajo dejavnost industrijske proizvodnje zdravil, medicinskih
pripomočkov ter drugih izdelkov za podporo zdravljenja in ohranitev zdravja ali
dejavnost prometa na debelo z zdravili in medicinskimi pripomočki, ali prek
kapitalskih naložb ali kako drugače pridobiti ali imeti nadzor nad upravljanjem
teh pravnih oseb oziroma jih voditi.
(3) Ne glede na določbo drugega odstavka prejšnjega člena
lahko javni lekarniški zavod ustanovi organizacijo, katere temeljna dejavnost
je dobava zdravil, če ta pravna oseba izpolnjuje naslednje pogoje:
-       
da obvladuje določeno pravno osebo podobno kot svoje službe,
-       
da pravna oseba izvaja več kot 80 odstotkov svoje dejavnosti za
izpolnitev nalog, ki ji jih je dal javni lekarniški zavod, ki jo obvladuje, ali
ki so ji jih dale druge pravne osebe, ki jih javni lekarniški zavod obvladuje,
-       
v pravni osebi neposredni zasebni kapital ni udeležen in
-       
vrednost predmeta naročanja je enaka ali nižja od cen za ta predmet na
trgu.
(4) Pod pogoji iz prejšnjega odstavka lahko organizacijo,
katere temeljna dejavnost je dobava zdravil, ustanovi tudi samoupravna lokalna
skupnost. Ta organizacija mora biti v izključni lasti samoupravne lokalne
skupnosti, pri čemer ji ni treba izpolnjevati pogoja iz druge alineje
prejšnjega odstavka.
(5) Glede razpolaganja s presežki prihodkov nad odhodki v organizacijah
iz tretjega in četrtega odstavka tega člena se smiselno uporabljajo določbe
38. člena tega zakona.
(6) Ne glede na določbo drugega odstavka tega člena izvajalci
lekarniške dejavnosti neposredno ali posredno prek povezanih oseb ne smejo
imeti v lasti delnic ali deležev v kapitalu ali drugih naložb v pravnih osebah,
ki opravljajo dejavnost industrijske proizvodnje zdravil, medicinskih
pripomočkov ter drugih izdelkov za podporo zdravljenja in ohranitev zdravja ali
dejavnost prometa na debelo z zdravili in medicinskimi pripomočki.
(7) Pravne in fizične osebe, ki opravljajo dejavnost
industrijske proizvodnje zdravil, medicinskih pripomočkov ter drugih izdelkov
za podporo zdravljenja in ohranitev zdravja ali dejavnost prometa na debelo z
zdravili in medicinskimi pripomočki, ne smejo imeti v lasti deležev v kapitalu
ali drugih naložb v pravnih osebah, ki opravljajo lekarniško dejavnost.
(8) Če ni s tem zakonom določeno drugače, se za povezane
osebe uporabljajo predpisi, ki urejajo gospodarske družbe.
(9) Izvajalec lekarniške dejavnosti ne sme biti imetnik
dovoljenja za promet z zdravilom.
1. oddelek: JAVNI LEKARNIŠKI ZAVOD
27. člen
(javni lekarniški zavod)
(1) Javni lekarniški zavod na primarni ravni (v nadaljnjem
besedilu: javni zavod) na svojem območju ustanovi občina ali več sosednjih
občin skupaj po predhodnem mnenju pristojne zbornice in s soglasjem
ministrstva.
(2) Vsaka občina ustanoviteljica javnega zavoda ima pravico
in dolžnost v skupnem javnem zavodu zagotavljati izvajanje lekarniške
dejavnosti na svojem območju ter sodelovati pri upravljanju javnega zavoda v
sorazmerju s številom svojih prebivalcev.
28. člen
(organizacijske enote)
Javni zavod ustanovi lekarno in podružnico lekarne kot svojo
organizacijsko enoto za izvajanje lekarniške dejavnosti na območju občine
ustanoviteljice oziroma občin soustanoviteljic v skladu z mrežo lekarniške
dejavnosti na primarni ravni po predhodnem mnenju pristojne zbornice in s
soglasjem ministrstva.
29. člen
(dejavnost javnega zavoda)
Javni zavod izvaja lekarniško dejavnost v skladu s
6. členom in drugo dejavnost lekarn v skladu s 7. členom tega zakona.
30. člen
(obveznosti ustanovitelja)
Ustanovitelj javnega zavoda:
-       
sprejme akt o ustanovitvi javnega zavoda,
-       
daje soglasje k imenovanju in razrešitvi direktorja oziroma direktorice
(v nadaljnjem besedilu: direktor),
-       
imenuje in razrešuje predstavnike ustanovitelja v svetu zavoda,
-       
odloča o presežku prihodkov nad odhodki v skladu s petim odstavkom
38. člena tega zakona,
-       
daje soglasje k razpolaganju z nepremičnim premoženjem javnega zavoda,
-       
daje soglasje k najemanju posojil, ki presegajo znesek, določen v aktu o
ustanovitvi.
31. člen
(akt o ustanovitvi)
(1) Javni zavod se ustanovi z aktom o ustanovitvi, ki ga
sprejme ustanovitelj.
(2) Akt o ustanovitvi vsebuje:
-       
ime in sedež ustanovitelja,
-       
ime in sedež javnega zavoda,
-       
dejavnost javnega zavoda,
-       
organizacijske enote javnega zavoda,
-       
pravice, obveznosti in odgovornosti javnega zavoda v pravnem prometu,
-       
določbe o organih javnega zavoda (sestava, pristojnosti in naloge za
vsak posamezen organ ter pogoji in postopek njihovega imenovanja oziroma
izvolitve in razrešitve),
-       
sredstva, ki so javnemu zavodu zagotovljena za ustanovitev in začetek
dela, – vire, pogoje in način pridobivanja sredstev za delo javnega
zavoda,
-       
obseg premoženja, ki se zagotavlja javnemu zavodu,
-       
določbe o obsegu premoženja, ki je javnemu zavodu dano v last ali
upravljanje,
-       
določbe o ravnanju s premoženjem javnega zavoda,
-       
določbe o odgovornosti ustanovitelja za obveznosti javnega zavoda in
njegovo poslovanje,
-       
medsebojne pravice in obveznosti ustanovitelja in javnega zavoda.
32. člen
(organi javnega zavoda)
(1) Javni zavod ima:
-       
direktorja,
-       
strokovnega vodjo, kadar direktor javnega zavoda ni nosilec lekarniške
dejavnosti, in
-       
svet zavoda.
(2) Javni zavod ima lahko tudi druge organe, če tako določa
akt o ustanovitvi.
33. člen
(direktor in strokovni vodja)
(1) Direktor javnega zavoda zastopa in predstavlja zavod in
je odgovoren za zakonitost dela zavoda.
(2) Direktor javnega zavoda opravlja naslednje naloge:
-       
organizira delo in poslovanje javnega zavoda,
-       
predlaga načrt investicij in razvoj lekarniške dejavnosti v soglasju s
svetom zavoda,
-       
predlaga nove lekarniške programe v soglasju s svetom zavoda,
-       
zagotavlja neodvisno strokovno izpopolnjevanje farmacevtskih strokovnih
delavcev,
-       
poroča ministrstvu o številu prejetih receptov in številu farmacevtskih
strokovnih delavcev,
-       
farmacevtske strokovne delavce spodbuja k strokovnemu in etičnemu
izvajanju lekarniške dejavnosti,
-       
zagotavlja strokovno neodvisnost vodij lekarn glede naročanja zdravil,
medicinskih pripomočkov ali drugih izdelkov za podporo zdravljenja in ohranitev
zdravja,
-       
druge naloge, določene z zakonom, aktom o ustanovitvi in statutom.
(3) Za direktorja javnega zavoda je lahko imenovan, kdor:
-       
ima izobrazbo, pridobljeno po študijskem programu najmanj druge stopnje,
oziroma ima raven izobrazbe, ki v skladu z zakonom ustreza izobrazbi druge
stopnje,
-       
ima izkušnje s področja vodenja in upravljanja,
-       
ni hkrati član sveta zavoda istega ali drugega javnega lekarniškega,
zdravstvenega ali socialnovarstvenega zavoda,
-       
ni v delovnem ali pogodbenem razmerju pri pravnih ali fizičnih osebah,
ki opravljajo dejavnost izdelovanja zdravil ali dejavnost prometa na debelo z
zdravili, nima lastniškega deleža ali lastništva z možnostjo vpliva pri proizvajalcu
zdravil oziroma pri delodajalcu, ki je s temi osebami povezana družba v skladu
s predpisi, ki urejajo gospodarske družbe,
-       
ni pravnomočno obsojen zaradi naklepnega kaznivega dejanja, ki se
preganja po uradni dolžnosti, in ni bil obsojen na nepogojno kazen zapora v
trajanju več kot šest mesecev in
-       
izpolni druge pogoje, določene z aktom o ustanovitvi.
(4) Strokovni vodja je odgovoren za strokovno delo javnega
zavoda.
(5) Za strokovnega vodjo je lahko imenovan nosilec lekarniške
dejavnosti z najmanj petimi leti delovnih izkušenj na področju lekarniške
dejavnosti.
34. člen
(postopek imenovanja direktorja in strokovnega vodje)
(1) Direktorja imenuje in razrešuje svet zavoda s soglasjem
ustanovitelja na podlagi javnega razpisa za dobo petih let.
(2) Javni razpis za imenovanje direktorja se objavi na
spletni strani javnega zavoda in v sredstvih javnega obveščanja ter vsebuje:
-       
pogoje za imenovanje,
-       
čas mandata,
-       
rok za prijavo kandidatov, ki ne sme biti krajši od osmih dni od objave
javnega razpisa,
-       
rok, v katerem bodo prijavljeni kandidati obveščeni o izbiri, ki ne sme
biti daljši od 60 dni od objave javnega razpisa, in
-       
druge podatke.
(3) Svet zavoda izvede postopek javnega razpisa in opravi
izbirni postopek.
(4) Svet zavoda v roku, določenem v javnem razpisu, obvesti
vsakega prijavljenega kandidata o izbiri in ga pouči, da lahko zahteva sodno
varstvo pri sodišču, pristojnem za delovne spore.
(5) Če se na javni razpis ni prijavil nihče ali če nihče od
prijavljenih kandidatov ni imenovan, se javni razpis ponovi. Za čas do
imenovanja direktorja na podlagi ponovljenega razpisa, vendar najdlje za eno
leto, svet zavoda imenuje vršilca dolžnosti direktorja. Za vršilca dolžnosti
direktorja veljajo pogoji, ki se zahtevajo za direktorja.
(6) Strokovnega vodjo imenuje in razrešuje svet zavoda. Glede
postopka imenovanja in razrešitve se smiselno uporabljajo določbe tega in
35. člena tega zakona.
35. člen
(razrešitev direktorja)
Direktor javnega zavoda se razreši, če:
-       
to sam zahteva,
-       
mu je s pravnomočno sodno odločbo prepovedano opravljanje poklica,
-       
pri svojem delu ne ravna v skladu s tem zakonom ali drugimi predpisi in
splošnimi akti javnega zavoda,
-       
ne izvaja sklepov sveta zavoda ali ravna v nasprotju z njimi,
-       
z nevestnim ali malomarnim delom povzroča škodo javnemu zavodu.
36. člen
(svet zavoda)
(1) Javni zavod nadzoruje in upravlja svet zavoda, ki ga
sestavljajo:
-       
predstavniki ustanovitelja,
-       
predstavniki zaposlenih v javnem zavodu, ki predstavljajo najmanj
tretjino članov sveta zavoda,
-       
predstavniki pacientov, ki jih ustanovitelj imenuje na podlagi
izvedenega javnega poziva, in
-       
predstavniki ZZZS.
(2) Sestavo, številčno razmerje in postopek imenovanja
predstavnikov v svetu zavoda javnega zavoda določi ustanovitelj z aktom o
ustanovitvi.
(3) Svet zavoda, ki je imenovan za obdobje petih let,
opravlja naslednje naloge:
-       
nadzoruje poslovanje in izvajanje programa dela javnega zavoda z vidika
sprejetega strateškega in letnega načrta javnega zavoda,
-       
nadzoruje ravnanje s premoženjem javnega zavoda,
-       
nadzoruje namenskost in smotrnost porabe sredstev javnega zavoda,
-       
odloča o uporabi presežkov prihodkov nad odhodki iz izvajanja dejavnosti
v skladu z drugim odstavkom 38. člena tega zakona,
-       
ustanovitelju predlaga, da se del presežka prihodka nad odhodki javnega
zavoda v skladu s petim odstavkom 38. člena tega zakona vrne
ustanovitelju,
-       
nadzoruje finančno poslovanje javnega zavoda,
-       
obravnava dolgoročno strategijo razvoja javnega zavoda, jo potrdi in
predloži ustanovitelju v sprejetje,
-       
sprejme letni program dela in določa finančni načrt javnega zavoda,
-       
sprejme normative za delo na predlog direktorja,
-       
preveri in potrdi letno poročilo javnega zavoda,
-       
odloča o delovni uspešnosti direktorja,
-       
spremlja vodenje poslov javnega zavoda in delo direktorja,
-       
uveljavlja zahtevke javnega zavoda proti direktorju v zvezi s povračilom
škode, nastale pri poslovodenju,
-       
obravnava poročila direktorja in daje smernice za njegovo delo,
-       
spremlja kazalnike kakovosti in varnosti v skladu s tem zakonom,
-       
najmanj polletno spremlja in ocenjuje poslovanje javnega zavoda,
-       
s soglasjem ustanovitelja imenuje direktorja,
-       
s soglasjem ustanovitelja razreši direktorja,
-       
imenuje in razrešuje strokovno vodjo,
-       
druge naloge, določene z zakonom, aktom o ustanovitvi in statutom.
37. člen
(statut javnega zavoda)
(1) Javni zavod ima statut, ki ga sprejme svet zavoda.
(2) S statutom se določajo notranja organizacija, naloge
organov, način njihovega delovanja in odločanja, način poslovanja in druga
vprašanja, pomembna za delovanje javnega zavoda v skladu z zakonom in aktom o
ustanovitvi.
38. člen
(viri sredstev javnega zavoda in razpolaganje s presežki)
(1) Javni zavod pridobiva sredstva za delo:
-       
s plačili za opravljeno delo v okviru lekarniške dejavnosti na podlagi
pogodbe z nosilci zdravstvenih zavarovanj,
-       
s plačili iz proračunskih sredstev,
-       
z izvajanjem lekarniške dejavnosti, ki je financirana iz zasebnih
sredstev,
-       
iz sredstev ustanovitelja oziroma iz namenskih sredstev za izvajanje in
razvoj lekarniške dejavnosti,
-       
iz drugih virov, doseženih na način in pod pogoji, določenimi z zakonom
in aktom o ustanovitvi.
(2) Presežek prihodkov nad odhodki, ki ga ustvari javni
zavod, se nameni za:
-       
solventno in likvidno poslovanje javnega zavoda,
-       
investicije v prostor in opremo lekarne,
-       
razvoj kadrov in uvajanje novih lekarniških storitev.
(3) Kot solventno poslovanje javnega zavoda iz prve alineje
prejšnjega odstavka se šteje poslovanje, ki omogoča:
-       
dolgoročni vir sredstev v poslovanju javnega zavoda,
-       
nerazporejen presežek prihodkov nad odhodki v višini šestmesečne
povprečne vrednosti zalog blaga in
-       
šestmesečne povprečne vrednosti terjatev, ki presegajo obveznosti do
dobaviteljev v preteklem letu.
(4) Za likvidno poslovanje javnega zavoda iz prve alineje
drugega odstavka tega člena mora ostati kot dolgoročni vir sredstev trajno v
poslovanju javnega zavoda nerazporejen presežek prihodkov nad odhodki najmanj v
višini povprečnih enomesečnih stroškov poslovanja javnega zavoda v preteklem
letu.
(5) Svet zavoda predlaga ustanovitelju, da se del presežka
prihodkov nad odhodki javnega zavoda iz zasebnih sredstev vrne ustanovitelju,
če s tem ni ogroženo solventno ali likvidno poslovanje javnega zavoda. Ta
sredstva sme ustanovitelj uporabiti izključno za izvajanje zdravstvene
dejavnosti.
2. oddelek: KONCESIJA ZA IZVAJANJE LEKARNIŠKE DEJAVNOSTI
39. člen
(koncesija za izvajanje lekarniške dejavnosti)
(1) Koncesija za izvajanje lekarniške dejavnosti na primarni
ravni se lahko, pod pogoji, določenimi v tem zakonu, podeli fizični osebi, ki
je nosilec lekarniške dejavnosti, ali pravni osebi, v kateri ima nosilec
lekarniške dejavnosti, ki je tudi njen poslovodja oziroma poslovodni organ, več
kot 50 % delež v osnovnem kapitalu te osebe (v nadaljnjem besedilu:
koncesionar).
(2) Koncesionar organizira lekarne oziroma podružnice lekarn
kot svoje organizacijske enote za izvajanje lekarniške dejavnosti na območjih,
za katera ima koncesijo oziroma dovoljenje za poslovanje podružnice lekarne, v
skladu z mrežo lekarniške dejavnosti na primarni ravni po predhodnem mnenju
pristojne zbornice in s soglasjem ministrstva.
(3) Koncesionar mora imeti sedež v Republiki Sloveniji ali v
kateri od držav članic Evropske unije, pri čemer pa mora imeti v Republiki
Sloveniji izpostavo v skladu z zakonom, ki ureja gospodarske družbe.
(4) Koncesija za izvajanje lekarniške dejavnosti se lahko
podeli za določeno obdobje, ki ne sme biti krajše od 15 in ne daljše od 30 let,
pri čemer se pri določanju dolžine trajanja obdobja, za katerega se podeli
koncesija, upoštevajo merila iz drugega odstavka 8. člena tega zakona.
40. člen
(skupna podelitev koncesije na primarni ravni)
(1) Zaradi zagotovitve javnega interesa lahko več sosednjih
občin skupaj sprejme skupni koncesijski akt in izvede skupni postopek za
podelitev koncesije za izvajanje lekarniške dejavnosti na primarni ravni na
območju občin, ki se vključijo v skupni postopek. Medsebojne pravice in
obveznosti določijo občine s koncesijskim aktom.
(2) Sklep o objavi javnega razpisa, ki se lahko nanaša na eno
ali več koncesij, sprejme organ, pristojen za podelitev koncesije.
Če se občine, ki skupaj podeljujejo eno ali več koncesij, ne
dogovorijo drugače, sklep o objavi podpiše pristojni organ občine, ki ga za to
pooblastijo druge občine, ki sodelujejo pri skupni podelitvi koncesije. Podpis
sklepa o objavi javnega razpisa lahko uredijo tudi v pogodbi o skupni podelitvi
koncesije, ki ureja tudi druga medsebojna razmerja ter pravice in obveznosti v
zvezi s skupno koncesijo.
(3) Pred izvedbo skupnega postopka iz prejšnjega odstavka
pristojni organi občin sprejmejo koncesijski akt v enakem besedilu.
41. člen
(soglasje h koncesijskemu aktu)
Ministrstvo izda soglasje h koncesijskemu aktu na podlagi
mnenja pristojne zbornice in ZZZS.
42. člen
(koncesijski akt)
(1) S koncesijskim aktom se določijo:
-       
območje izvajanja lekarniške dejavnosti,
-       
pogoji, ki jih mora izpolnjevati koncesionar v skladu s 45. členom
tega zakona,
-       
merila za izbor koncesionarja v skladu s 46. členom tega zakona,
-       
začetek in čas trajanja koncesije,
-       
obseg javnih sredstev občine, ki se zagotovijo za izvajanje lekarniške
dejavnosti,
-       
prenehanje koncesijskega razmerja,
-       
organ, ki opravi izbor koncesionarja,
-       
organ, pooblaščen za sklenitev koncesijske pogodbe,
-       
vsebina javnega razpisa za podelitev koncesije,
-       
postopek izbire koncesionarja,
-       
drugi podatki, potrebni za izvajanje lekarniške dejavnosti na podlagi
koncesije.
(2) Ob sprejetju koncesijskega akta koncedent pripravi oceno
finančnih posledic podelitve koncesije za javne finance, ki je podlaga za
sprejetje odločitve o podelitvi koncesije.
43. člen
(javni razpis)
(1) Koncesija se podeli na podlagi javnega razpisa, ki se
objavi na podlagi koncesijskega akta.
(2) Javni razpis se objavi na spletnih straneh koncedenta v
katalogu informacij javnega značaja in Uradnem listu Republike Slovenije.
(3) Javni razpis vsebuje:
-       
ime in sedež koncedenta,
-       
podatek o objavi koncesijskega akta,
-       
območje, obseg in navedbo, da se koncesijo podeljuje za lekarniško
dejavnost,
-       
postopek izbire koncesionarja,
-       
pogoje, ki jih morajo izpolnjevati fizične ali pravne osebe za podelitev
koncesije,
-       
merila za izbiro koncesionarja,
-       
začetek in čas trajanja koncesije,
-       
rok za začetek izvajanja lekarniške dejavnosti na podlagi koncesije,
-       
kraj in čas za dvig razpisne dokumentacije,
-       
naslov in rok za vložitev vlog,
-       
rok, v katerem so fizične ali pravne osebe, ki kandidirajo za pridobitev
koncesije (v nadaljnjem besedilu: kandidati), obveščene o izbiri,
-       
druge podatke, določene s koncesijskim aktom.
(4) Koncedent objavi razpisno dokumentacijo na svoji spletni
strani v katalogu informacij javnega značaja.
(5) Razpisna dokumentacija mora biti pripravljena v skladu s
koncesijskim aktom. Ob neskladju med koncesijskim aktom in razpisno
dokumentacijo veljajo določbe koncesijskega akta. Podatki v razpisni
dokumentaciji morajo biti enaki podatkom, navedenim v objavi javnega razpisa.
(6) Razpisna dokumentacija vsebuje:
-       
datum objave javnega razpisa in navedbo koncesijskega akta,
-       
natančno opredelitev predmeta in pogojev koncesije,
-       
območje, na katerem se izvaja lekarniška dejavnost na podlagi koncesije,
-       
pogoje, ki jih mora izpolnjevati fizična ali pravna oseba za pridobitev
koncesije,
-       
pogoje financiranja lekarniške dejavnosti, za katero je podeljena
koncesija, in način njihovega morebitnega spreminjanja v času, za katerega je
koncesija podeljena,
-       
merila za izbiro koncesionarja v skladu s 46. členom tega zakona in
način uporabe teh meril,
-       
višino in način zavarovanja resnosti vloge za podelitev koncesije,
-       
opis postopka izbire koncesionarja,
-       
navodila za pripravo in predložitev vloge,
-       
navedbo dokazil o izpolnjevanju pogojev iz 45. člena in meril za
podelitev koncesije iz 46. člena tega zakona,
-       
vzorec koncesijske pogodbe,
-       
rok za oddajo vloge in morebitne pogoje za predložitev skupne vloge,
-       
rok, do katerega vloga zavezuje kandidata,
-       
rok za izdajo in vročitev odločbe o podelitvi koncesije in druge
potrebne podatke.
(7) V razpisni dokumentaciji koncedent določi tudi, katere
listine in druge vrste dokazil mora kandidat predložiti. Koncedent ne sme
zahtevati dokazil, ki jih lahko pridobi iz uradnih evidenc, razen za podatke,
za katere mora pridobiti soglasje koncesionarja.
44. člen
(komisija)
(1) Koncedent imenuje tričlansko komisijo za izbiro
koncesionarja.
(2) Člani komisije ne smejo biti s kandidatom, njegovim
zastopnikom, članom poslovodstva, nadzornega sveta, ustanoviteljem, družbenikom
ali pooblaščencem v poslovnem razmerju ali kako drugače interesno povezani, v
sorodstvenem razmerju v ravni vrsti ali v stranski vrsti do vštetega četrtega
kolena, v zakonski zvezi ali življenjski skupnosti, ki je v pravnih posledicah
izenačena z zakonsko zvezo ali svaštvu do vštetega drugega kolena, čeprav je
zakonska zveza ali življenjska skupnost, ki je v pravnih posledicah izenačena z
zakonsko zvezo, že prenehala. Koncedent v komisijo ne sme imenovati osebe, ki
je bila zaposlena pri kandidatu ali je kako drugače delala zanj.
(3) Koncedent na predlog člana komisije, na zahtevo kandidata
ali na lastno pobudo imenuje novega člana takoj, ko izve za izločitveni razlog
ali za okoliščine, ki izražajo dvom o objektivni presoji komisije.
(4) Če koncedent po tem, ko so kandidati dvignili razpisno
dokumentacijo, spremeni sestavo komisije, o tem obvesti vse, ki so razpisno
dokumentacijo dvignili.
45. člen
(pogoji za koncesionarja)
(1) Kandidat mora poleg pogojev iz prvega in tretjega
odstavka 39. člena izpolnjevati tudi naslednje pogoje:
-       
pogoje, določene za vodjo lekarne, iz drugega odstavka 13. člena
tega zakona ali imeti zaposleno osebo, ki izpolnjuje pogoje za vodenje lekarne
iz drugega odstavka 13. člena tega zakona in
-       
je registriran pri pristojnem sodišču oziroma drugem registracijskem
organu za izvajanje lekarniške dejavnosti kot samostojni podjetnik posameznik
ali pravna oseba; če kandidat še nima ustrezne registracije, zadostuje pisna
izjava, da bo uredil registracijo pred podpisom koncesijske pogodbe in
-       
mu v zadnjih petih letih ni bila odvzeta koncesija po 56. členu
tega zakona.
(2) Poleg pogojev iz prejšnjega odstavka kandidat izpolnjuje
tudi pogoje glede prostorov in opreme za lekarno, če k vlogi za pridobitev
koncesije predloži izjavo, da bo izpolnil pogoj glede prostorov in opreme v
določenem roku po podpisu koncesijske pogodbe.
46. člen
(merila za izbiro koncesionarja)
Merila za izbiro koncesionarja so:
-       
strokovna usposobljenost,
-       
izkušnje in reference nosilca lekarniške dejavnosti,
-       
dostopnost lokacije.
47. člen
(oddaja in odpiranje vlog)
(1) Kandidat lahko vlogo za pridobitev koncesije (v
nadaljnjem besedilu: vloga) dopolnjuje oziroma spreminja do poteka razpisnega
roka. Vloga, ki prispe h koncedentu po preteku razpisnega roka, je prepozna.
(2) Odpiranje vlog je javno.
(3) Komisija vloge, ki so prispele po roku, določenem v
javnem razpisu, s sklepom zavrže.
(4) O odpiranju vlog se vodi zapisnik. V zapisnik se vpišejo
morebitne pripombe predstavnikov kandidatov o poteku javnega odpiranja.
Komisija vroči zapisnik o javnem odpiranju vsem kandidatom v osmih dneh po
odpiranju vlog.
48. člen
(pregled in vrednotenje vlog)
Po končanem odpiranju vlog komisija pregleda vloge in
ugotovi, ali izpolnjujejo razpisne pogoje.
49. člen
(poročilo komisije)
(1) Po končanem pregledu in vrednotenju vlog komisija sestavi
poročilo, v katerem navede vloge, ki izpolnjujejo razpisne pogoje, in glede na
določena merila za izbiro koncesionarja predlaga najustreznejšega kandidata.
(2) Komisija pošlje poročilo iz prejšnjega odstavka
koncedentu.
50. člen
(izbira koncesionarja)
(1) O podelitvi koncesije odloči koncedent z upravno odločbo.
(2) V postopku iz prejšnjega odstavka imajo vsi kandidati, ki
so sodelovali v postopku javnega razpisa, položaj stranke.
(3) V odločbi iz prvega odstavka tega člena se določi rok, v
katerem mora koncesionar skleniti koncesijsko pogodbo.
51. člen
(sklenitev koncesijske pogodbe)
(1) Koncedent pozove koncesionarja k sklenitvi koncesijske
pogodbe po dokončnosti odločbe o podelitvi koncesije.
(2) S sklenitvijo koncesijske pogodbe koncesionar prevzame
obveznost izvajanja lekarniške dejavnosti v okviru podeljene koncesije.
(3) Če koncesionar ne sklene koncesijske pogodbe v roku,
določenem v odločbi o podelitvi koncesije, odgovarja koncedentu za vso škodo,
ki mu je s tem nastala.
52. člen
(vsebina in obličnost koncesijske pogodbe)
(1) S koncesijsko pogodbo uredita koncedent in koncesionar
medsebojna razmerja v zvezi z izvajanjem koncesije, zlasti pa:
-       
območje izvajanja lekarniške dejavnosti,
-       
pogoje najema ali druge pravice morebitne uporabe prostorov in opreme v
lasti koncedenta ali pravne osebe, nad katero ima koncedent prevladujoč vpliv,
-       
nadzor koncedenta nad koncesionarjem,
-       
medsebojna razmerja v zvezi z morebitno škodo, povzročeno z izvajanjem
ali opustitvijo izvajanja lekarniške dejavnosti,
-       
pogodbene sankcije zaradi neizvajanja ali nepravilnega izvajanja
koncesije in kršitve, zaradi katerih imata koncedent in koncesionar v skladu z
zakonom pravico odpovedati pogodbo,
-       
pravice in obveznosti koncedenta in koncesionarja ob koncesijski pogodbi
in po njenem poteku.
(2) Koncesijska pogodba se sklene pisno.
53. člen
(ničnost koncesijske pogodbe)
(1) Koncesijska pogodba, ki je sklenjena v nasprotju z
določbami tega zakona, koncesijskega akta ali odločbe o podelitvi koncesije, je
nična.
(2) Koncesijska pogodba je nična, če je bila odločba o
podelitvi koncesije pravnomočno odpravljena.
54. člen
(načini prenehanja koncesijskega razmerja)
Koncesijsko razmerje preneha:
-       
zaradi prenehanja koncesijske pogodbe ali
-       
z odvzemom koncesije.
55. člen
(prenehanje koncesijske pogodbe)
(1) Koncesijska pogodba preneha:
-       
po poteku časa, za katerega je bila sklenjena,
-       
z odpovedjo zaradi kršitev pogodbe,
-       
zaradi stečaja koncesionarja,
-       
s smrtjo koncesionarja,
-       
s smrtjo nosilca lekarniške dejavnosti, ki ima več kot 50 % delež v
osnovnem kapitalu pravne osebe s koncesijo, pa ne pride do prenosa lastniškega
deleža na novega nosilca lekarniške dejavnosti v skladu s četrtim odstavkom
tega člena,
-       
s sporazumom.
(2) Razlogi in pogoji za odpoved, odpovedni rok in druge
medsebojne pravice in obveznosti ob odpovedi pogodbe se določijo v koncesijski pogodbi.
(3) Koncesijska pogodba po tretji oziroma četrti alineji
prvega odstavka tega člena preneha, ko v skladu z zakonom nastanejo pravne
posledice stečaja oziroma s smrtjo koncesionarja. Pravice do koncesije niso del
stečajne mase. Za čas trajanja stečajnega postopka lahko koncedent začasno
prenese izvajanje lekarniške dejavnosti na podlagi koncesije na začasnega
prevzemnika.
(4) V primeru smrti koncesionarja ali nosilca lekarniške
dejavnosti, ki ima več kot 50 % delež v osnovnem kapitalu pravne osebe, ki je
pridobila koncesijo za izvajanje lekarniške dejavnosti, lahko pravni naslednik
preminulega koncesionarja ali nosilca lekarniške dejavnosti še naprej izvaja
lekarniško dejavnost na podlagi koncesije, vendar najdlje pet let od smrti
koncesionarja ali nosilca lekarniške dejavnosti. Če pravni naslednik ne
izpolnjuje pogojev iz 13. člena tega zakona, imenuje vodjo lekarne, vendar
največ za dobo dveh let.
(5) V primerih prenehanja koncesijske pogodbe začne koncedent
postopek za podelitev koncesije. Če postopka koncesije ni mogoče dokončati do
izteka koncesijskega razmerja, koncedent prenese izvajanje lekarniške
dejavnosti na podlagi koncesije na začasnega prevzemnika, vendar največ za dobo
dveh let.
56. člen
(odvzem koncesije)
Koncedent z odločbo odvzame koncesijo zaradi kršitve
koncesionarja, če:
-       
nosilec lekarniške dejavnosti, ki ima več kot 50 % delež v osnovnem
kapitalu pravne osebe s koncesijo, ne izpolnjuje več pogojev ali nima več
zaposlene osebe, ki izpolnjuje pogoje iz drugega odstavka 13. člena tega zakona,
-       
koncesionar ne izpolnjuje več pogojev iz prve alineje prvega odstavka
45. člena tega zakona,
-       
krši določbe koncesijske pogodbe,
-       
ne ravna v skladu z izrečenimi ukrepi v okviru nadzora po tem zakonu.
57. člen
(postopek odvzema koncesije)
(1) Preden koncedent odvzame koncesijo, koncesionarja pisno
opozori na kršitev, ki je razlog za odvzem koncesije, in mu določi primeren rok
za odpravo kršitev.
(2) Če koncesionar v roku iz prejšnjega odstavka kršitve ne
odpravi, koncedent po uradni dolžnosti izda odločbo o odvzemu koncesije.
(3) Zoper odločbo o odvzemu koncesije ni pritožbe, dopusten
pa je upravni spor.
58. člen
(pravne posledice odvzema koncesije)
(1) Z dokončnostjo odločbe o odvzemu koncesije prenehata
koncesijsko razmerje in koncesijska pogodba, razen tistih določb koncesijske
pogodbe, ki se uporabljajo tudi po prenehanju koncesijskega razmerja.
(2) Koncesionar in koncedent morata izpolniti obveznosti, ki
so nastale do prenehanja koncesijskega razmerja.
(3) Koncesionar, ki mu je bila odvzeta koncesija iz razlogov,
določenih v 56. členu tega zakona, koncedentu povrne vso škodo, ki je
posledica kršitve, zaradi katere mu je bila koncesija odvzeta.
59. člen
(začasni prenos koncesije)
(1) Ne glede na določbe tega oddelka lahko koncedent zaradi
zagotovitve javnega interesa in kadar koncesionar, ki je fizična oseba, zaradi
dalj časa trajajoče bolezni, odsotnosti zaradi varstva in vzgoje otroka ali
izobraževanja ne more izvajati lekarniške dejavnosti na podlagi koncesije,
začasno prenese izvajanje lekarniške dejavnosti na podlagi koncesije na
začasnega prevzemnika, vendar ne več kot za dve leti.
(2) Začasni prevzemnik iz prejšnjega odstavka prevzame vse
obveznosti iz koncesijske pogodbe in izvaja lekarniško dejavnost na podlagi
koncesije v svojem imenu in za svoj račun na podlagi koncesijske pogodbe, ki je
bila sklenjena s koncesionarjem, ki začasno ne more izvajati lekarniške
dejavnosti na podlagi koncesije.
(3) Za čas prenosa koncesije iz tega člena sklene koncedent z
začasnim prevzemnikom pogodbo, ki vsebuje vse pravice in obveznosti iz
koncesijske pogodbe, ki jih je prevzel koncesionar.
60. člen
(evidenca sklenjenih koncesijskih pogodb)
(1) Za spremljanje in nadziranje izvajanja lekarniške
dejavnosti na podlagi koncesije vodi ministrstvo evidenco podeljenih koncesij,
ki vsebuje naslednje podatke:
-       
naziv koncesionarja,
-       
ime in priimek odgovornega nosilca lekarniške dejavnosti,
-       
sedež koncesionarja, kraj in območje izvajanja lekarniške dejavnosti,
-       
številko in datum odločbe, s katero je bila podeljena koncesija,
-       
obdobje, za katero je podeljena koncesija,
-       
datum sklenitve koncesijske pogodbe.
(2) O podelitvi koncesije za izvajanje lekarniške dejavnosti
na primarni ravni občina v 15 dneh od sklenitve koncesijske pogodbe ministrstvu
pošlje podatke iz prejšnjega odstavka.
(3) Evidenca podeljenih koncesij iz prvega odstavka tega
člena se objavi na svetovnem spletu.
61. člen
(obveznost koncesionarja za ločeno spremljanje poslovanja)
Koncesionar vodi ločen izkaz prihodkov in odhodkov ter
sredstev in virov sredstev, ki se nanašajo na izvajanje lekarniške dejavnosti
iz 6. člena tega zakona, od izvajanja drugih dejavnosti v skladu s
predpisi, ki urejajo preglednost finančnih odnosov, in ločeno evidentiranje
različnih dejavnosti.
3. oddelek: BOLNIŠNIČNA LEKARNA
62. člen
(organiziranost bolnišnične lekarne)
(1) Bolnišnica organizira bolnišnično lekarno, ki je
samostojna organizacijska enota bolnišnice, za preskrbo z zdravili,
medicinskimi pripomočki in drugimi izdelki za podporo zdravljenja in ohranitev
zdravja, ki se uporabljajo za zdravljenje in nego pacientov, ki se zdravijo v
bolnišnici oziroma pod nadzorom zdravnika bolnišnice in ob odpustu iz
bolnišnice v okviru brezšivne skrbi. Bolnišnica, ki izvaja nuklearno-medicinsko
dejavnost, organizira radiofarmacevtsko lekarno, ki deluje v skladu s predpisi
s področja ionizirajočih sevanj.
(2) Bolnišnica zagotovi:
-       
zadostno število farmacevtskih strokovnih delavcev za zagotavljanje vseh
postopkov varne in pravilne uporabe zdravil in medicinskih pripomočkov,
vključno z zagotavljanjem brezšivne skrbi za paciente,
-       
pogoje za naročanje, shranjevanje, izdelovanje, pripravo in izdajanje
zdravil ter odstranjevanje odpadnih zdravil,
-       
da so farmacevtski strokovni delavci vključeni v načrtovanje,
oblikovanje in izvajanje vseh politik, priporočil, postopkov in smernic za
varno, razumno in pravilno uporabo zdravil v bolnišnici,
-       
sistem kakovosti in varnosti upravljanja zdravil in ravnanja z njimi v
vseh organizacijskih enotah bolnišnice.
(3) Vsa zdravila, vključno z zdravili za klinične študije,
zdravili sirotami, zdravili za sočutno uporabo, medicinskimi pripomočki in
drugimi izdelki za podporo zdravljenja in ohranitev zdravja se dobavljajo na
oddelke bolnišnice izključno prek bolnišnične lekarne. Radiofarmacevtski
izdelki za izvajanje nuklearno-medicinske dejavnosti se dobavljajo izključno
preko radiofarmacevtske lekarne.
(4) V okviru bolnišnične lekarne se organizirajo naslednje
dejavnosti:
-       
izvajanje postopkov preskrbe z zdravili in medicinskimi pripomočki
(nabava, sprejem, prevzem, shranjevanje in izdajanje),
-       
izvajanje nadzora nad zalogami zdravil na oddelkih bolnišnice,
-       
izvajanje dejavnosti klinične farmacije (farmacevti so vključeni v vse
postopke varne, razumne in pravilne uporabe zdravil v bolnišnici),
-       
izvajanje farmakovigilance, farmakoekonomike, farmakoepidemiologije in
farmakoinformatike,
-       
spremljanje in analiza opozorilnih nevarnih dogodkov pri zdravljenju z
zdravili.
(5) V okviru bolnišnične lekarne se lahko organizirajo tudi:
-       
oddelčna lekarna za potrebe preskrbe pacientov na posameznem oddelku bolnišnice,
za delovanje katere odgovarja magister farmacije,
-       
galenski laboratorij za izdelavo in pripravo galenskih in magistralnih
zdravil,
-       
radiofarmacevtska lekarna, če ni organizirana drugače.
(6) Če ima bolnišnična lekarna organiziran galenski
laboratorij, zagotavlja tudi kontrolno-analizni laboratorij.
(7) Če bolnišnica izvaja klinične študije, ima bolnišnična
lekarna vzpostavljeno notranjo organizacijsko enoto za klinične študije, ki
zagotavlja vse postopke v zvezi s preskrbo z zdravili, vključenimi v klinične
študije, in izvajanje farmacevtskih storitev za paciente, ki so vključeni v
klinične študije.
(8) Bolnišnične lekarne lahko sklenejo pogodbe o medsebojnem
sodelovanju za zagotavljanje preskrbe pacientov z zdravili ob morebitnih
motnjah v preskrbi z zdravili oziroma ob njihovem pomanjkanju na trgu.
(9) Bolnišnične lekarne sodelujejo z javnimi lekarniškimi
zavodi in koncesionarji pri zagotavljanju brezšivne skrbi za paciente.
63. člen
(storitve bolnišnične lekarne)
(1) Bolnišnična lekarna poleg storitev lekarniške dejavnosti
iz druge do petnajste alineje prvega odstavka 6. člena tega zakona
opravlja tudi:
-       
brezšivno skrb,
-       
preskrbo pacientov, ki se zdravijo na domu pod neposrednim nadzorom
zdravnika bolnišnice, z zdravili, ki v Republiki Sloveniji nimajo dovoljenja za
promet, imajo pa dovoljenje za vnos oziroma uvoz organa, pristojnega za
zdravila, in magistralnimi ali galenskimi zdravili, pripravljenimi in
izdelanimi v bolnišnični lekarni pod posebnimi pogoji, ki jih ni mogoče
zagotoviti zunaj bolnišnične lekarne,
-       
preskrbo drugih izvajalcev lekarniške dejavnosti z magistralnimi in
galenskimi zdravili, pripravljenimi in izdelanimi pod posebnimi pogoji,
-       
redne kontrole zalog zdravil, medicinskih pripomočkov in drugih izdelkov
za podporo zdravljenja in ohranitev zdravja,
-       
na podlagi navodila oddelčnega zdravnika pripravlja dnevno preskrbo z
zdravili za posameznega pacienta na podlagi zanj predpisanega dnevnega urnika
jemanja zdravil,
-       
zagotavlja sledljivost zdravil do pacienta,
-       
farmacevtsko obravnavo, ki vključuje dejavnost klinične farmacije,
-       
sodeluje pri nabavi zdravil, medicinskih pripomočkov in drugih izdelkov
za podporo zdravljenja in ohranitev zdravja prek javnih naročil.
(2) Podrobnejši obseg, pogoje in način storitev lekarniške
dejavnosti v bolnišnični lekarni, vključno z izvajanjem brezšivne skrbi, določi
minister.
(3) Podrobnejši obseg, kadrovske pogoje, pogoje glede
prostorov, opreme in dokumentacije, organiziranost in način zagotavljanja
preskrbe z radiofarmacevtskimi izdelki na sekundarni in terciarni ravni
zdravstvene dejavnosti, vključno z vidiki varstva pred ionizirajočimi sevanji,
določi minister, pristojen za zdravje, v soglasju z ministrom, pristojnim za
okolje.
4. oddelek: IZVAJANJE LEKARNIŠKE DEJAVNOSTI PRI DRUGIH
IZVAJALCIH
64. člen
(učna lekarna)
(1) Fakulteta, ki izvaja študijski program farmacije, lahko
za izvajanje izobraževalnega programa s področja farmacije organizira lekarno
(v nadaljnjem besedilu: učna lekarna).
(2) Učna lekarna lahko začne izvajati lekarniško dejavnost,
ko ministrstvo z odločbo ugotovi, da izpolnjuje pogoje iz 67. člena tega
zakona.
65. člen
(socialnovarstveni in drugi zavodi)
(1) Izvajalec lekarniške dejavnosti lahko v
socialnovarstvenih zavodih ali drugih zavodih, ki opravljajo zdravstvene
storitve za svoje varovance, za preskrbo njihovih varovancev z zdravili in
medicinskimi pripomočki ter drugimi izdelki za podporo zdravljenja in ohranitev
zdravja organizira interno zalogo zdravil s pogodbo za dobavo zdravil.
(2) Izvajalec lekarniške dejavnosti iz prejšnjega odstavka
omogoči neposredni osebni nasvet in informacijo magistra farmacije glede varne,
pravilne in smiselne uporabe zdravil varovancem socialnovarstvenega zavoda in
zdravstvenim delavcem v prostorih socialnovarstvenega zavoda in magistra
farmacije kot osebo za stike, ki je v obratovalnem času lekarne dostopna za
svetovanje zdravstvenim delavcem socialnovarstvenega zavoda.
66. člen
(izvajanje lekarniške dejavnosti v okviru vojaške
zdravstvene službe)
(1) Ministrstvo, pristojno za obrambo, lahko v okviru vojaške
zdravstvene službe Slovenske vojske (v nadaljnjem besedilu: vojaška zdravstvena
služba) organizira lekarno. Lekarna, ki deluje v okviru vojaške zdravstvene
službe, izvaja lekarniško dejavnost za potrebe preskrbe vojaške zdravstvene
službe na območju Republike Slovenije ali na misijah zunaj Republike Slovenije.
(2) Podrobnejše pogoje glede delovanja lekarne iz prejšnjega
odstavka določi minister v soglasju z ministrom, pristojnim za obrambo.
V. poglavje
DOVOLJENJE ZA IZVAJANJE LEKARNIŠKE
DEJAVNOSTI
67. člen
(pogoji za izvajanje lekarniške dejavnosti)
(1) Izvajanje lekarniške dejavnosti se lahko začne z dnem
pridobitve dovoljenja za izvajanje lekarniške dejavnosti (v nadaljnjem
besedilu: dovoljenje), ki ga izda ministrstvo.
(2) Za izvajanje lekarniške dejavnosti se zahtevajo:
-       
kader v skladu z določbami tega zakona, ki urejajo farmacevtske
strokovne delavce,
-       
prostori,
-       
oprema,
-       
primerna zaloga in vrste zdravil in
-       
vodenje dokumentacije.
(3) Podrobnejše pogoje glede kadra, prostorov, opreme in
vodenja dokumentacije določi minister.
68. člen
(postopek pridobitve dovoljenja)
(1) Postopek pridobitve dovoljenje se začne z vlogo izvajalca
lekarniške dejavnosti, ki jo ta vloži pred začetkom izvajanja lekarniške
dejavnosti. Obrazec vloge določi minister.
(2) Izpolnjevanje pogojev za pridobitev dovoljenja v primerih
iz prejšnjega odstavka ugotavlja tričlanska komisija, ki jo imenuje minister.
(3) Ministrstvo na podlagi ugotovitev komisije iz prejšnjega
odstavka izda dovoljenje.
69. člen
(odvzem dovoljenja)
Ministrstvo odvzame dovoljenje, če:
-       
ugotovi, da niso izpolnjeni pogoji za izvajanje lekarniške dejavnosti iz
drugega odstavka 67. člena tega zakona,
-       
ugotovi, da je bilo dovoljenje pridobljeno z navajanjem neresničnih
podatkov,
-       
niso v roku odpravljene pomanjkljivosti, ugotovljene pri nadzoru po tem
zakonu.
VI. poglavje
SPLETNA LEKARNA
70. člen
(pogoji za organiziranje spletne lekarne)
Izvajalec lekarniške dejavnosti lahko organizira spletno
lekarno, če je pridobil dovoljenje za izvajanje lekarniške dejavnosti v skladu
s prvim odstavkom 67. člena tega zakona in dovoljenje za izdajo zdravil
prek medmrežja v skladu z zakonom, ki ureja zdravila.
VII. poglavje
FARMACEVTSKI STROKOVNI DELAVCI
71. člen
(farmacevtski strokovni delavci)
(1) Strokovno delo v lekarni opravljajo naslednji farmacevtski
strokovni delavci:
-       
magistri farmacije,
-       
magistri farmacije specialisti,
-       
farmacevtski tehniki oziroma farmacevtske tehnice (v nadaljnjem
besedilu: farmacevtski tehnik).
(2) Farmacevtski strokovni delavci iz prejšnjega odstavka, ki
delajo neposredno s pacienti, morajo biti zavarovani za odgovornost za škodo,
ki bi lahko nastala pri njihovem delu. Farmacevtske strokovne delavce zavaruje
delodajalec.
72. člen
(samostojno opravljanje poklica v lekarniški dejavnosti)
(1) Magister farmacije začne samostojno opravljati delo v
lekarniški dejavnosti po pridobljeni licenci v skladu s tem zakonom.
(2) Farmacevtski tehnik začne samostojno opravljati delo v
lekarniški dejavnosti po opravljenem pripravništvu in strokovnem izpitu.
73. člen
(strokovno uvajanje)
(1) Magister farmacije po končanem študiju farmacije in
opravljenem strokovnem izpitu, ali magister farmacije, ki je za več kot tri
leta prekinil delo v lekarniški dejavnosti, mora opraviti strokovno uvajanje
pod nadzorom magistra farmacije za dobo do šestih mesecev.
(2) Strokovno uvajanje iz prejšnjega odstavka obsega zlasti:
-       
nabavo in izdajo zdravil za uporabo v humani medicini,
-       
nabavo in izdajo farmacevtskih snovi,
-       
nabavo in izdajo medicinskih pripomočkov,
-       
nabavo in izdajo zdravil za uporabo v veterinarski medicini,
-       
nabavo in izdajo sredstev za dezinfekcijo in dezinsekcijo,
-       
nabavo in izdajo sredstev za nego in varovanje zdravja ter drugih
izdelkov,
-       
nabavo in izdajo homeopatskih zdravil in izdelkov,
-       
pripravo magistralnih zdravil,
-       
izdelavo sterilnih pripravkov,
-       
preverjanje analiznih izvidov,
-       
vodenje predpisane dokumentacije,
-       
izvajanje svetovalne in strokovnoinformativne dejavnosti s področja
uporabe zdravil in medicinskih pripomočkov ter sredstev za varovanje zdravja,
-       
izvajanje farmacevtske obravnave,
-       
spremljanje opozorilnih nevarnih dogodkov.
74. člen
(strokovno izpopolnjevanje)
(1) Farmacevtski strokovni delavci se stalno strokovno
izpopolnjujejo z namenom ohranjanja visoke strokovne ravni znanja in
pridobivanja novih strokovnih znanj na področju zdravljenja z zdravili in
drugimi izdelki za podporo zdravljenja in ohranitev zdravja.
(2) Izvajalec lekarniške dejavnosti omogoči farmacevtskim
strokovnim delavcem dostopnost do strokovne literature v pisni ali elektronski
obliki in spletnih podatkovnih zbirk o zdravilih in drugih izdelkih za podporo
zdravljenja in ohranitev zdravja.
75. člen
(dodatna specialna znanja)
(1) Farmacevtski strokovni delavci lahko za posamezna
področja pridobijo dodatna specialna znanja in pridobijo naziv:
-       
magister farmacije specialist z dodatnimi specialnimi znanji,
-       
magister farmacije z dodatnimi specialnimi znanji,
-       
farmacevtski tehnik z dodatnimi specialnimi znanji.
(2) Vsebine dodatnih specialnih znanj na predlog pristojne
zbornice določi minister.
(3) Podrobnejši postopek in pogoje pridobivanja dodatnih
specialnih znanj določi minister.
76. člen
(specializacija)
(1) Magister farmacije se lahko specializira za posamezno
strokovno področje. Specializacija se konča s specialističnim izpitom.
(2) Magistri farmacije specializanti smejo opravljati naloge
s specialističnega področja, za katero se specializirajo, le pod vodstvom in z
odgovornostjo mentorja.
(3) Vsebine specializacij pripravi pristojna zbornica v
sodelovanju s fakulteto, ki izvaja študijski program farmacija, in v soglasju z
ministrom.
(4) Vrste in trajanje specializacij in postopek opravljanja
specialističnega izpita ter postopek imenovanja izpitne komisije na predlog
pristojne zbornice določi minister.
77. člen
(strokovni nazivi magistrov farmacije)
(1) Magistru farmacije lahko za aktivni prispevek na
strokovnem, pedagoškem oziroma raziskovalnem področju ministrstvo podeli naziv
svetnik ali višji svetnik.
(2) Za dolgoletno in uspešno zdravstveno-vzgojno,
organizacijsko in strokovno delo lahko ministrstvo magistru farmacije podeli naziv
primarij.
(3) Za podelitev naziva iz prvega in drugega odstavka tega
člena se smiselno uporabljajo določbe zakona, ki ureja zdravstveno dejavnost.
VIII. poglavje
LICENCE
78. člen
(licenca)
(1) Magistru farmacije, ki je opravil strokovno uvajanje v
skladu s prvim odstavkom 73. člena tega zakona, pristojna zbornica podeli
licenco za izvajanje lekarniške dejavnosti.
(2) Licenca je javna listina, ki dokazuje strokovno
usposobljenost magistra farmacije za samostojno izvajanje lekarniške
dejavnosti, in je dovoljenje za samostojno opravljanje poklica magister
farmacije pri izvajalcu lekarniške dejavnosti.
79. člen
(podeljevanje, podaljšanje in prenehanje veljavnosti
licence)
(1) Licenca se podeli na podlagi vloge magistra farmacije za
določen čas sedmih let z možnostjo podaljševanja. Pristojna zbornica izda
licenco v 30 dneh po prejemu popolne vloge.
(2) Magister farmacije najmanj tri mesece pred iztekom
veljavnosti licence predloži pristojni zbornici dokazila o izpolnjevanju
pogojev za podaljšanje licence. Šteje se, da izpolni pogoje za podaljšanje
licence, če izkaže, da se je v preteklem licenčnem obdobju strokovno
usposabljal iz vsebin, določenih v drugem odstavku 73. člena tega zakona.
Če dokazil ne predloži, mora opraviti preizkus strokovne usposobljenosti.
(3) Magistru farmacije, ki drugič ne opravi uspešno preizkusa
strokovne usposobljenosti ali drugič ne pride na preizkus strokovne
usposobljenosti v določenem roku, pristojna zbornica odvzame licenco.
(4) Ne glede na določbe tega člena se licence za opravljanje
poklica magister farmacije ne podeli osebi, ki ji je bila v kateri koli od
držav članic Evropske unije licenca odvzeta.
(5) Magistru farmacije, ki ni opravljal dela ali je za več
kot tri leta prekinil delo v lekarniški dejavnosti, veljavnost licence preneha.
(6) Podrobnejši postopek za podelitev, podaljšanje licence
ter vsebino vloge za pridobitev in podaljšanje licence na predlog pristojne
zbornice določi minister.
80. člen
(odvzem licence)
(1) Magistru farmacije lahko pristojna zbornica začasno ali trajno
odvzame licenco zaradi večje strokovne pomanjkljivosti ali napake pri delu v
skladu s splošnimi akti pristojne zbornice.
(2) Začasni odvzem licence do največ pet let se lahko izreče:
-       
če se ugotovi, da magister farmacije s svojim delom lahko resno ogroža
zdravje ali življenje pacienta,
-       
če je magistru farmacije s sodno ali drugo pravnomočno odločbo začasno
prepovedano ali onemogočeno izvajanje lekarniške dejavnosti ali opravljanje
poklica,
-       
če se po podelitvi licence ugotovi, da je magister farmacije v postopku
podelitve licence z zavajanjem uradne osebe dokazal izpolnjevanje pogojev.
(3) Trajni odvzem licence se lahko izreče zaradi večje
strokovne napake pri delu, kadar je tako ravnanje magistra farmacije povzročilo
trajne hujše posledice za zdravje pacienta ali smrt pacienta.
(4) Zoper odločbo o odvzemu licence ni pritožbe, dopusten pa
je upravni spor.
(5) Podrobnejši postopek za odvzem licence na predlog
pristojne zbornice določi minister.
IX. poglavje
IZDAJA ZDRAVIL IN DRUGIH IZDELKOV ZA
PODPORO ZDRAVLJENJA IN OHRANITEV ZDRAVJA
81. člen
(pooblaščene osebe za izdajo v lekarni)
(1) Pooblaščena oseba za izdajo zdravil, za katere je
potreben recept, je magister farmacije z licenco.
(2) Pooblaščeni osebi za izdajo zdravil, ki se izdajajo brez
recepta samo v lekarnah, sta magister farmacije in farmacevtski tehnik pod
nadzorom magistra farmacije.
(3) Pooblaščeni osebi za izdajo medicinskih pripomočkov v
lekarni sta magister farmacije in farmacevtski tehnik.
(4) Pooblaščeni osebi za izdajo zdravil, ki se izdajajo brez
recepta v lekarnah in specializiranih prodajalnah, sta magister farmacije in
farmacevtski tehnik.
(5) Pooblaščena oseba za svetovanje in izdajo homeopatskih
zdravil je magister farmacije z dodatnimi specialnimi znanji homeopatije.
82. člen
(varstvo osebnih podatkov)
(1) Dostop do podatkov z recepta v lekarni imajo le
pooblaščene osebe iz prvega odstavka prejšnjega člena ob izdaji zdravil na
recept in pri farmacevtski obravnavi v skladu z drugim odstavkom 6. člena
tega zakona. Dostop do podatkov z naročilnic za izdajo medicinskih pripomočkov
oziroma drugih podatkov o pacientu v lekarni imajo le pooblaščene osebe za
izdajo medicinskih pripomočkov iz tretjega odstavka prejšnjega člena.
(2) Pooblaščena oseba iz prejšnjega člena sme uporabiti in
obdelovati tudi podatke, do katerih ima dostop prek kartice zdravstvenega
zavarovanja, vendar izključno za namen izdaje zdravil, medicinskih pripomočkov
ali drugih izdelkov za podporo zdravljenja in ohranitev zdravja ter za namen
farmacevtske obravnave. Za namen iz prejšnjega stavka sme pooblaščena oseba
uporabiti in obdelovati tudi podatke, ki jih pridobi od pacienta.
(3) Zajeti podatki o izdanih zdravilih morajo biti zaščiteni
v skladu s predpisi, ki urejajo varstvo osebnih podatkov.
X. poglavje
PRIPRAVA IN IZDELAVA ZDRAVIL V LEKARNI
83. člen
(priprava magistralnih in izdelava galenskih zdravil v
lekarni)
(1) Priprava magistralnih zdravil in izdelava galenskih
zdravil potekata pri izvajalcu lekarniške dejavnosti v okviru ustreznega
sistema kakovosti in v skladu s standardi, ustreznimi za farmacevtsko obliko
zdravila.
(2) Izvajalec lekarniške dejavnosti lahko pripravlja
magistralna in izdela galenska zdravila, če izpolnjuje pogoje v skladu s tem
zakonom. Izdeluje in pripravlja lahko le tiste farmacevtske oblike, za katere
izpolnjuje pogoje ter za katere je v skladu s tem zakonom pridobil dovoljenje v
skladu s prvim odstavkom 67. člena tega zakona.
(3) Izvajalec lekarniške dejavnosti za vsa magistralna in
galenska zdravila izvede dokumentiran postopek ocene tveganja v skladu z
Evropsko farmakopejo in Resolucijo o zahtevah za zagotavljanje kakovosti in
varnosti farmacevtskih izdelkov, pripravljenih v lekarnah za posebne potrebe
pacientov.
(4) Izvajalec lekarniške dejavnosti lahko za zagotavljanje
preskrbe z magistralnimi oziroma galenskimi zdravili sklene pogodbo o preskrbi
z njimi z drugim izvajalcem lekarniške dejavnosti, ki to dovoljenje ima.
Preskrba z magistralnimi in galenskimi zdravili iz prejšnjega stavka se ne
šteje za promet na debelo, kot ga opredeljuje zakon, ki ureja zdravila.
(5) Izvajalec lekarniške dejavnosti lahko za pripravo
magistralnih zdravil in izdelavo galenskih zdravil uporablja učinkovine, ki
ustrezajo monografijam Evropske farmakopeje, ali kadar snov ni opisana v
posebni monografiji Evropske farmakopeje, drugim veljavnim farmakopejam, in
industrijsko izdelana zdravila.
(6) Za zagotavljanje preskrbe z magistralnimi in galenskimi
zdravili, ki so nujno potrebna za zdravljenje pacientov, se lahko
centralizirana priprava in izdelava teh zdravil zagotovita pri izvajalcih
lekarniške dejavnosti, ki izpolnjujejo pogoje iz tega zakona. Izvajalci
lekarniške dejavnosti s temi zdravili preskrbujejo tudi druge izvajalce
zdravstvene in lekarniške dejavnosti.
(7) Izvajalec lekarniške dejavnosti mora za pripravo magistralnih
zdravil in izdelavo galenskih zdravil za uporabo v veterinarski medicini pri
živalih za proizvodnjo živil, uporabljati učinkovine, ki so na seznamu
predpisov Evropske unije, ki urejajo farmakološko aktivne snovi in njihovo
razvrstitev glede mejnih vrednosti ostankov v živilih živalskega izvora in za
galenska zdravila določiti karenco po predpisu o izjemni uporabi zdravil in
predpisov za zdravljenje kopitarjev.
(8) Izvajalec lekarniške dejavnosti, ki opravlja promet z
magistralnimi in galenskimi zdravili za uporabo v veterinarski medicini,
namenjenimi končnim uporabnikom, o prometu poroča organu, pristojnemu za
zdravila in organu, pristojnemu za varno hrano, veterinarstvo in varstvo
rastlin.
(9) Podrobnejši način poročanja določi minister v soglasju z
ministrom, pristojnim za kmetijstvo, gozdarstvo in prehrano.
84. člen
(magistralna zdravila)
(1) Magistralna zdravila pripravi pooblaščena oseba pri
izvajalcu lekarniške dejavnosti:
-       
za posameznega pacienta ali skupino pacientov, kadar jih predpiše zdravnik,
ali
-       
za posameznega pacienta po recepturi, ki je objavljena v Kodeksu
magistralnih zdravil, v skladu z režimom izdaje.
(2) Magistralna priprava zdravila vključuje vse faze priprave
magistralnega zdravila do končne farmacevtske oblike, ki je primerna za
uporabo.
(3) Za magistralno pripravo se šteje tudi rekonstitucija
zdravila, če je ta v skladu z navodilom proizvajalca potrebna. Rekonstitucija
zdravil se praviloma izvaja pri izvajalcu lekarniške dejavnosti, ki izpolnjuje
pogoje v skladu s tem zakonom, oziroma neposredno pri izvajalcu zdravstvene
dejavnosti.
(4) Pri izvajalcu lekarniške dejavnosti se pripravi
magistralno zdravilo, kadar ga predpiše zdravnik za določenega pacienta oziroma
skupino pacientov, če na trgu ni industrijsko ali galensko izdelanega zdravila
z enako učinkovino, v enaki jakosti in enaki farmacevtski obliki.
(5) Ne glede na prejšnji odstavek se lahko pri izvajalcu
lekarniške dejavnosti izdela magistralno zdravilo, čeprav je na trgu
industrijsko ali galensko izdelano zdravilo z enako učinkovino, jakostjo in
farmacevtsko obliko, z drugo sestavo pomožnih snovi, če ga predpiše zdravnik v
predpisani jakosti, farmacevtski obliki in pakiranju ter le za posebne potrebe
posameznega pacienta zaradi medicinskih razlogov.
(6) Če gre za industrijsko proizvedeno ali galensko zdravilo,
ki je pripravljeno v pakiranju, ki ni primerno za zunajbolnišnično preskrbo
pacientov, ali je v pakiranju, ki je večje, kot ga pacient potrebuje, se lahko
tako zdravilo pri izvajalcu lekarniške dejavnosti na sekundarni in terciarni
ravni zdravstvene dejavnosti izda izjemoma kot magistralno zdravilo v
neoriginalnem pakiranju za končnega uporabnika v skladu s količino, predpisano
na receptu, pri čemer izvajalec lekarniške dejavnosti s postopkom priprave
zagotavlja sledljivost, kakovost, varnost in učinkovitost zdravila, ga ustrezno
označi in priloži odobreno navodilo za uporabo.
(7) Pri izvajalcu lekarniške dejavnosti se lahko za
posameznega pacienta ali skupino pacientov na magistralni način pripravijo tudi
drugi izdelki v skladu s predpisi, ki urejajo posamezno vrsto izdelkov.
(8) Natančnejše pogoje v zvezi z zagotavljanjem sledljivosti,
vodenjem dokumentacije z navedbo postopkov priprave posameznih farmacevtskih
oblik magistralnih in rekonstituiranih zdravil, načinom spremljanja in
pošiljanja podatkov o kakovosti magistralnih zdravil in rekonstituiranih
zdravil ter navodilom za uporabo in njihovim označevanjem določi minister.
85. člen
(zagotavljanje magistralnih zdravil)
(1) Izvajalec lekarniške dejavnosti lahko pripravlja
magistralna zdravila in izvaja rekonstitucijo za pripravo magistralnega
zdravila za svojo ali drugo lekarno.
(2) Izvajalec lekarniške dejavnosti, ki zdravilo pripravi, je
odgovoren za kakovost in varnost tega zdravila.
86. člen
(galenska zdravila)
(1) Galenska zdravila se izdelajo pri izvajalcu lekarniške
dejavnosti na zalogo in se shranijo do prejema zahtevka za izdajo. Galenska
zdravila so tudi zdravila za parenteralno uporabo, ki jih v manjših serijah
izdela bolnišnična lekarna za paciente, ki se zdravijo v bolnišnici oziroma pod
nadzorom zdravnika bolnišnice ali v nadaljevanju bolnišničnega zdravljenja.
(2) Galensko zdravilo se izdela, če na trgu ni industrijskega
zdravila z enako učinkovino v enaki jakosti in enaki farmacevtski obliki.
Izdelava galenskih zdravil obsega izdelavo polizdelkov, rekonstitucijo,
izdelavo končnih oblik, kontrolo kakovosti, pakiranje v stično in zunanjo
ovojnino, shranjevanje, sprostitev serij končnega zdravila in transport
zdravila.
(3) Galensko zdravilo se izdela v skladu z monografijo v
Kodeksu galenskih zdravil.
87. člen
(izdelki galenskega laboratorija)
Izdelek galenskega laboratorija je izdelek, ki ga pripravi
galenski laboratorij, in ni galensko zdravilo.
88. člen
(kodeks magistralnih in kodeks galenskih zdravil)
(1) Kodeks magistralnih zdravil je zbirka receptur za
pripravo magistralnih zdravil, ki ga izdaja pristojna zbornica. Pristojna
zbornica zagotavlja nenehno posodabljanje kodeksa v skladu z novimi
znanstvenimi spoznanji.
(2) Kodeks galenskih zdravil je zbirka receptur za izdelavo
galenskih zdravil, ki ga izdaja pristojna zbornica. Pristojna zbornica
zagotavlja nenehno posodabljanje kodeksa v skladu z novimi znanstvenimi
spoznanji.
(3) Kodeks galenskih zdravil za posamezno galensko zdravilo
vsebuje vsaj naslednje podatke:
-       
ime zdravila, jakost in farmacevtsko obliko,
-       
sestavo in postopek izdelave zdravila,
-       
validirane analizne postopke za kontrolo kakovosti,
-       
način predpisovanja in izdajanja galenskega zdravila,
-       
pogoje shranjevanja in rok uporabnosti,
-       
označevanje,
-       
navodilo za uporabo.
(4) Način in postopek vključevanja magistralnih in galenskih
zdravil v Kodeks magistralnih zdravil oziroma Kodeks galenskih zdravil sprejme
pristojna zbornica po predhodnem mnenju organa, pristojnega za zdravila, in v
soglasju z ministrom.
89. člen
(laboratoriji izvajalca lekarniške dejavnosti)
(1) Za pridobitev dovoljenja za izdelavo galenskih zdravil
izvajalec lekarniške dejavnosti izpolnjuje vsaj naslednje:
-       
glede na obseg in zahtevnost izdelave galenskih zdravil ima zaposleno
ustrezno število farmacevtskih strokovnih delavcev,
-       
ima ustrezne prostore, naprave in ustrezno opremo za izdelavo, kontrolo
in shranjevanje galenskih zdravil v skladu z Evropsko farmakopejo ter dobro
prakso za izdelavo galenskih zdravil,
-       
ima odgovorno osebo s specializacijo z ustreznega področja oziroma
ustreznimi znanji in najmanj dveletnimi delovnimi izkušnjami iz analize
kakovosti zdravil za sproščanje vsake serije galenskega zdravila na podlagi
opravljene kontrole kakovosti v skladu z oceno tveganja,
-       
vodi dokumentacijo v zvezi s postopki izdelave galenskih zdravil,
vključno z oceno tveganja.
(2) Galenska zdravila z visoko stopnjo tveganja po Evropski
farmakopeji lahko izdeluje le izvajalec lekarniške dejavnosti, ki poleg pogojev
iz prejšnjega odstavka izpolnjuje še vsaj:
-       
ima zaposlenega magistra farmacije s specializacijo z ustreznega
področja oziroma ustreznimi znanji in najmanj dveletnimi delovnimi izkušnjami
iz oblikovanja zdravil pri imetniku dovoljenja za izdelavo zdravil ali v
galenskem laboratoriju izvajalca lekarniške dejavnosti,
-       
za vsako serijo galenskega zdravila opravi dodatno kontrolo kakovosti
med postopkom proizvodnje,
-       
vodi dokumentacijo v zvezi z izdelavo galenskih zdravil, preverjanjem
njihove kakovosti, preverjanjem kakovosti stične in zunanje ovojnine ter
vhodnih snovi za izdelavo galenskih zdravil, vključno z vzpostavitvijo in
vzdrževanjem sistema sledljivosti in farmakovigilance, ter zagotovi pripravo
dokumentacije, vključno z oceno tveganja galenskih zdravil,
-       
ima zaposlenega magistra farmacije, ki ima specializacijo z ustreznega
področja oziroma ustreznimi znanji in izkušnjami iz analize in preskušanja
zdravil, pridobljenimi v najmanj dveh letih aktivnega dela pri imetniku
dovoljenja za proizvodnjo zdravil ali v analiznem laboratoriju,
-       
odgovorni osebi iz prejšnje alineje omogoča strokovno neodvisno
opravljanje nalog in ima za to na voljo vsa potrebna sredstva in
-       
ima certifikat skladnosti z dobro proizvodno prakso, opredeljeno v
zakonu, ki ureja zdravila.
(3) Za kontrolo kakovosti v galenskem laboratoriju izdelanih
galenskih zdravil in za nadzor nad kakovostjo teh zdravil lahko izvajalec
lekarniške dejavnosti organizira kontrolno-analizni laboratorij ali sklene
poslovni dogovor z drugim kontrolno-analiznim laboratorijem.
(4) Za pridobitev dovoljenja za kontrolo kakovosti posameznih
farmacevtskih oblik galenskih zdravil izpolnjuje kontrolno-analizni laboratorij
naslednje pogoje:
1.     
glede na obseg in zahtevnost kontrole kakovosti galenskih zdravil ima
zaposleno ustrezno število farmacevtskih strokovnih delavcev,
2.     
ima zaposlenega magistra farmacije, ki ima specializacijo iz preskušanja
zdravil,
3.     
ima ustrezne prostore, naprave in ustrezno opremo za kontrolo kakovosti
in shranjevanje galenskih zdravil v skladu s smernicami in načeli dobre prakse
za analizo in kontrolo kakovosti galenskih zdravil,
4.     
dejavnost izvaja v skladu s smernicami in načeli dobre prakse za analizo
in kontrolo kakovosti galenskih zdravil,
5.     
vodi dokumentacijo za preverjanje kakovosti galenskih zdravil,
6.     
ima dovoljenje za proizvodnjo zdravil, ki vključuje dejavnost analiznega
preskušanja zdravil.
(5) Vodja galenskega in vodja kontrolno-analiznega
laboratorija sta magistra farmacije z ustrezno specializacijo.
(6) Natančnejše pogoje glede prostorov, opreme, kadrov in
vodenja dokumentacije za pripravo in kontrolo kakovosti posameznih
farmacevtskih oblik galenskih zdravil ter navodila za njihovo uporabo in
označevanje določi minister.
90. člen
(prepoved neustrezne predstavitve in oglaševanja galenskih
zdravil)
(1) Prepovedano je dajati v promet in predstavljati kot
galensko zdravilo izdelke, ki ne ustrezajo opredelitvi galenskih zdravil.
(2) Galenska zdravila je prepovedano oglaševati. Lekarna
lahko obvešča javnost o galenskih zdravilih, pri čemer lahko navaja zgolj
podatke iz navodil za uporabo.
91. člen
(priglasitev galenskega zdravila in promet z galenskimi
zdravili)
(1) Galensko zdravilo je lahko v prometu na drobno, če je
priglašeno organu, pristojnemu za zdravila.
(2) V vlogi za priglasitev galenskega zdravila iz prejšnjega
odstavka izvajalec lekarniške dejavnosti navede:
-       
naziv in naslov izvajalca lekarniške dejavnosti,
-       
ime, naslov (poštni in e-naslov) in telefonsko številko lekarne ali
laboratorija, ki izdeluje galenska zdravila,
-       
ime galenskega zdravila, njegovo jakost in farmacevtsko obliko,
-       
izjavo o skladnosti s Kodeksom galenskih zdravil.
(3) Organ, pristojen za zdravila, preveri popolnost vloge in
najpozneje v 30 dneh od dneva prejema popolne vloge odloči o njej.
(4) Izvajalec lekarniške dejavnosti zagotovi, da dobava
galenskih zdravil, ki so izdelana v skladu s kodeksom iz 88. člena tega
zakona, poteka v okviru lekarniške, zdravstvene oziroma veterinarske dejavnosti
v skladu z dobro distribucijsko prakso in predpisi, ki urejajo zdravila.
(5) Natančnejše pogoje glede priglasitve galenskega zdravila
in prometa z galenskimi zdravili določi minister.
92. člen
(vrste uradnih kontrol kakovosti galenskih zdravil)
(1) Uradno kontrolo kakovosti galenskih zdravil izvaja uradni
kontrolni laboratorij, ki ga opredeljuje zakon, ki ureja zdravila.
(2) Uradna kontrola kakovosti galenskih zdravil vključuje:
-       
redno kontrolo kakovosti,
-       
izredno kontrolo kakovosti.
(3) Redna kontrola kakovosti se izvaja po uradni dolžnosti
praviloma enkrat na pet let za vsako farmacevtsko obliko in jakost galenskega
zdravila, razen če organ, pristojen za zdravila, ne odloči drugače na podlagi
ocene tveganja. Stroške vzorčenja in kontrole kakovosti krije izvajalec
lekarniške dejavnosti.
(4) Izredna kontrola kakovosti se izvaja na zahtevo
farmacevtskega inšpektorja ob sumu na neustrezno kakovost ali ponarejanje
zdravila. Stroške vzorčenja in analize krije izvajalec lekarniške dejavnosti,
ki izdeluje galensko zdravilo, če se izkaže, da je kakovost galenskega zdravila
neustrezna, oziroma ministrstvo, če se izkaže, da je kakovost galenskega zdravila
ustrezna. Če je kontrola kakovosti zdravila opravljena zaradi suma na
ponarejenost zdravila, krije stroške vzorčenja in izredne kontrole kakovosti
izvajalec lekarniške dejavnosti. Če se izkaže, da zdravilo ni ponarejeno, se
stroški vzorčenja in izredne kontrole kakovosti poslovnemu subjektu vrnejo iz
proračuna Republike Slovenije.
(5) Redna in izredna kontrola kakovosti se izvajata po
analiznih postopkih, opisanih v kodeksu galenskih zdravil. Podrobnejše pogoje
in postopek glede uradne kontrole kakovosti določi minister.
93. člen
(farmakovigilanca)
Za poročanje izvajalca lekarniške dejavnosti o domnevnih
neželenih učinkih magistralnih in galenskih zdravil se uporabljajo postopki
poročanja nacionalnemu centru za farmakovigilanco v skladu s predpisi, ki urejajo
zdravila.
94. člen
(odgovornost za škodo)
Za škodo, ki nastane zaradi neustrezne kakovosti
magistralnega ali galenskega zdravila, je odgovoren izvajalec lekarniške
dejavnosti, pri katerem je bilo magistralno ali galensko zdravilo pripravljeno
oziroma izdelano.
XI. poglavje
PRISTOJNA ZBORNICA
95. člen
(pristojna zbornica)
(1) Izvajalci lekarniške dejavnosti se obvezno združujejo v
pristojno zbornico. Farmacevtski strokovni delavci iz prvega odstavka
71. člena tega zakona se v pristojno zbornico vključujejo prostovoljno.
(2) Pristojna zbornica po tem zakonu, ki je pravna oseba s
pooblastili, določenimi s tem zakonom, je Lekarniška zbornica Slovenije.
96. člen
(naloge pristojne zbornice)
(1) Pristojna zbornica skrbi za ugled, verodostojnost in
razvoj lekarniške dejavnosti ter zastopa interese svojih članov.
(2) Pristojna zbornica opravlja naslednje naloge:
1.     
ministru pošilja poročila o delovanju in rezultatih lekarniške
dejavnosti, mnenja in predloge o preskrbi z zdravili, izdaji zdravil, ureditvi
lekarn, vzgoji in usposabljanju farmacevtskih strokovnih delavcev in drugih
zadevah, ki se nanašajo na lekarniško dejavnost,
2.     
organizira pripravništvo, strokovno izpopolnjevanje in specializacijo
farmacevtskih strokovnih delavcev,
3.     
sodeluje pri pripravi predpisov, ki se nanašajo na lekarniško dejavnost,
zdravstveno dejavnost, zdravstveno zavarovanje, zdravila, vključno z
oblikovanjem lekarniške mreže na primarni, sekundarni in terciarni ravni ter
načrtovanjem kadrovskih potreb lekarniške dejavnosti v zdravstvu,
4.     
sprejema Kodeks lekarniške deontologije in pravila dobre lekarniške
prakse ter ukrepa ob njihovih kršitvah,
5.     
daje mnenje o podelitvi koncesij za izvajanje lekarniške dejavnosti,
6.     
vodi register farmacevtskih strokovnih delavcev pri izvajalcu lekarniške
dejavnosti,
7.     
podeljuje, podaljšuje in odvzema licenco magistrom farmacije,
8.     
vodi evidence o izpolnjevanju pogojev za podeljevanje in podaljševanje
licenc,
9.     
sodeluje pri določanju izhodišč za sklepanje pogodb z ZZZS in za
oblikovanje cen storitev lekarniške dejavnosti v okviru obveznega zdravstvenega
zavarovanja,
10.  
določa način oblikovanja cen zdravil, ki niso financirana iz javnih
sredstev,
11.  
izvaja strokovni nadzor s svetovanjem nad izvajalcem lekarniške
dejavnosti,
12.  
določa vrste izdelkov, ki se lahko prodajajo v lekarnah v okviru
lekarniške dejavnosti v skladu s tem zakonom,
13.  
pripravlja kadrovske in druge strokovne standarde in normative za delo
farmacevtskih strokovnih delavcev v lekarnah,
14.  
sodeluje s farmacevtsko industrijo in trgovci z zdravili na debelo za
zagotavljanje kakovostne oskrbe z zdravili,
15.  
sodeluje z izobraževalnimi zavodi in Slovenskim farmacevtskim društvom
pri oblikovanju izobraževalnih programov,
16.  
sodeluje s Slovenskim farmacevtskim društvom pri reševanju farmacevtske
problematike,
17.  
sodeluje pri pripravi kolektivne pogodbe za delavce lekarniške
dejavnosti in sklepa kolektivne pogodbe v imenu izvajalcev lekarniške
dejavnosti kot delodajalcev,
18.  
sodeluje z razširjenim strokovnim kolegijem za lekarniško dejavnost pri
urejanju zadev, povezanih s strokovnimi vidiki delovanja lekarniške dejavnosti,
19.  
lahko ustanavlja sklade za pomoč svojim članom,
20.  
vodi evidenco o vseh predpisih, ki se nanašajo na lekarniško dejavnost,
in z njimi seznanja svoje člane,
21.  
opravlja založniško in izdajateljsko dejavnost za strokovne publikacije
ter izdaja glasilo in informativne publikacije,
22.  
organizira strokovna srečanja, seminarje in druge oblike strokovnega
izpopolnjevanja,
23.  
opravlja druge naloge v skladu s tem zakonom, drugimi predpisi in
svojimi akti.
(3) Naloge iz 2., 4., 5., 6., 7., 8., 11. in 12. točke
prejšnjega odstavka opravlja pristojna zbornica kot javno pooblastilo.
97. člen
(organi pristojne zbornice)
(1) Pristojna zbornica ima:
-       
skupščino,
-       
izvršni odbor,
-       
nadzorni odbor in
-       
predsednika.
(2) Pristojna zbornica ima poleg organov iz prejšnjega
odstavka tudi disciplinske organe:
-       
disciplinsko komisijo,
-       
disciplinsko sodišče in
-       
tožilca.
(3) V organe pristojne zbornice je lahko izvoljen samo
nosilec lekarniške dejavnosti.
98. člen
(statut in splošni akti lekarniške zbornice)
(1) Skupščina sprejema statut zbornice in druge splošne akte,
s katerimi ureja organizacijo in poslovanje zbornice in njenih organov ter
zadeve iz njene pristojnosti. Skupščina izvoli izvršni in nadzorni odbor ter
predsednika zbornice.
(2) K statutu pristojne zbornice daje soglasje minister.
(3) Statut pristojne zbornice se objavi v Uradnem listu
Republike Slovenije.
99. člen
(financiranje pristojne zbornice)
(1) Pristojna zbornica se financira iz:
-       
prispevkov članov,
-       
sredstev proračuna,
-       
donacij in
-       
drugih virov.
(2) Naloge, ki jih pristojna zbornica opravlja kot javno
pooblastilo, se financirajo iz sredstev proračuna Republike Slovenije.
100. člen
(nadzor nad zakonitostjo dela pristojne zbornice)
(1) Nadzor nad zakonitostjo dela pristojne zbornice pri
izvajanju javnih pooblastil opravlja ministrstvo.
(2) Nadzor nad zakonitostjo in namensko porabo sredstev iz
članarine, ki jih pridobiva pristojna zbornica, opravlja Računsko sodišče
Republike Slovenije.
101. člen
(dejanja, ki pomenijo kršitev dolžnosti in dejanja, ki
pomenijo kršitev vestnega opravljanja dela in prakse v lekarni)
(1) Dejanja, ki pomenijo kršitev dolžnosti pri izvajanju
lekarniške dejavnosti, ter dejanja, ki pomenijo kršitev vestnega opravljanja
dela in prakse v lekarni, določa statut pristojne zbornice.
(2) Naloga pristojne zbornice in njenih disciplinskih organov
v postopkih ugotavljanja kršitev Kodeksa lekarniške deontologije je, da
zagotovijo učinkovito, nepristransko in pregledno uveljavljanje odgovornosti
farmacevtskih strokovnih delavcev za kršitve iz prejšnjega odstavka.
(3) Pristojna zbornica na svojih spletnih straneh za
posamezno leto javno objavlja in najmanj vsakih šest mesecev posodablja z
novimi podatki:
-       
poimensko sestavo disciplinskih organov in organov, pristojnih za
presojo kršitev Kodeksa lekarniške deontologije,
-       
glede disciplinskih postopkov in postopkov zaradi kršitev Kodeksa
lekarniške deontologije število prejetih pobud oziroma zahtev, število
postopkov, število izrečenih ukrepov oziroma sprejetih mnenj, število
zastaranih postopkov ter vrsto izrečenih ukrepov,
-       
izrečene pravnomočne disciplinske ukrepe skupaj z obrazložitvijo za
obdobje dveh let po izrečenem ukrepu brez objave osebnih podatkov,
-       
mnenja organov, pristojnih za odločanje o kršitvah Kodeksa lekarniške
deontologije, brez objave osebnih podatkov.
102. člen
(disciplinski ukrepi)
(1) V disciplinskem postopku proti farmacevtskemu strokovnemu
delavcu se kot disciplinski ukrepi izrekajo:
-       
opomin,
-       
ukor in
-       
denarna kazen.
(2) Denarna kazen se lahko izreče v mejah razpona, ki ga
določi pristojna zbornica s statutom.
(3) Disciplinski ukrepi se podrobneje uredijo s statutom
pristojne zbornice.
103. člen
(začasna prepoved izvajanja lekarniške dejavnosti)
(1) Če je zoper farmacevtskega strokovnega delavca uveden
disciplinski postopek zaradi večje strokovne pomanjkljivosti ali napake pri
delu, lahko disciplinski organ pristojne zbornice farmacevtskemu strokovnemu
delavcu izreče začasno prepoved izvajanja lekarniške dejavnosti.
(2) Začasna prepoved izvajanja lekarniške dejavnosti lahko
traja do konca disciplinskega postopka.
104. člen
(disciplinska komisija)
(1) V disciplinskih zadevah zoper farmacevtskega strokovnega
delavca odloča disciplinska komisija, razen v zadevah, v katerih je po določbah
tega zakona pristojno odločati disciplinsko sodišče.
(2) Predsednika in člane disciplinske komisije izvoli
skupščina pristojne zbornice iz vrst nosilcev lekarniške dejavnosti za čas, ki
ga določa statut pristojne zbornice.
(3) Senat disciplinske komisije, ki odloča v posamezni
disciplinski zadevi, sestavljajo predsednik in dva člana.
(4) Predsednik in člani disciplinske komisije imajo
namestnike. Namestniki so izvoljeni enako kot predsednik in člani senata
disciplinske komisije.
(5) Zoper odločitev disciplinske komisije je dovoljena
pritožba, o kateri odloča disciplinsko sodišče.
(6) V postopku pred disciplinsko komisijo se smiselno
uporabljajo določbe zakona, ki ureja splošni upravni postopek, če ta zakon ne
določa drugače.
105. člen
(disciplinsko sodišče)
(1) V disciplinski zadevi zaradi kršitev farmacevtskega
strokovnega delavca, zaradi katere mu je mogoče odvzeti licenco, odloča
disciplinsko sodišče v senatu, ki ga sestavljajo predsednik in štirje člani.
(2) Predsednika in člane disciplinskega sodišča izvoli
skupščina zbornice iz vrst nosilcev lekarniške dejavnosti za čas, ki ga določa
statut pristojne zbornice.
(3) Predsednik in člani disciplinskega sodišča imajo
namestnike. Namestniki so izvoljeni enako kot predsednik in člani senata
disciplinskega sodišča.
(4) V postopku pred disciplinskim sodiščem se smiselno
uporabljajo določbe zakona, ki ureja splošni upravni postopek, če ta zakon ne
določa drugače.
106. člen
(tožilec)
(1) Tožilca izvoli skupščina zbornice iz vrst nosilcev
lekarniške dejavnosti za čas, ki ga določa statut lekarniške zbornice. Tožilec
ima namestnika. Za izvolitev namestnika tožilca se smiselno uporabijo določbe
za izvolitev tožilca.
(2) Tožilec zastopa obtožbo zoper nosilca lekarniške
dejavnosti pred disciplinsko komisijo in disciplinskim sodiščem.
107. člen
(uvedba disciplinskega postopka)
(1) Tožilec zahteva uvedbo disciplinskega postopka zoper
farmacevtskega strokovnega delavca na pobudo pacienta, njegovih svojcev,
zastopnika pacientovih pravic ali če je kako drugače obveščen o dejstvih in
dokazih, na podlagi katerih je mogoče utemeljeno sklepati, da je farmacevtski
strokovni delavec kršil svojo dolžnost, najpozneje v 30 dneh od prejema
obvestila o kršitvi.
(2) Na zahtevo ministra tožilec zahteva uvedbo disciplinskega
postopka najpozneje v 15 dneh od dneva prejema zahteve.
(3) Če tožilec odstopi od disciplinskega postopka, katerega
uvedbo je zahteval minister, o tem najpozneje v osmih dneh od dneva odstopa
obvesti ministra. Tožilec razloge, zaradi katerih je odstopil od disciplinskega
postopka, pisno pojasni.
(4) Tožilec v zahtevi za uvedbo disciplinskega postopka
opredeli kršitve dolžnosti ter navede dejstva in predlaga dokaze, ki naj se
izvedejo za njihovo ugotovitev.
108. člen
(disciplinski postopek)
(1) Disciplinska komisija oziroma disciplinsko sodišče po
prejemu zahteve tožilca za uvedbo disciplinskega postopka, slednjo pošlje
farmacevtskemu strokovnemu delavcu, zoper katerega je zahteva vložena, da v 15
dneh odgovori na navedbe v zahtevi.
(2) Po prejemu odgovora farmacevtskega strokovnega delavca,
zoper katerega je vložena zahteva za uvedbo disciplinskega postopka, ali po
preteku roka za odgovor na zahtevo o uvedbi disciplinskega postopka, predsednik
disciplinske komisije oziroma predsednik disciplinskega sodišča po potrebi
odredi, da se opravi predhodna preiskava, ali pa najpozneje v 30 dneh razpiše
obravnavo.
(3) Vabilo na obravnavo se farmacevtskemu strokovnemu
delavcu, zoper katerega je uveden disciplinski postopek, vroči najmanj 15 dni
pred dnevom obravnave.
(4) Podrobnejše določbe o postopku pred disciplinsko komisijo
in disciplinskim sodiščem ureja statut pristojne zbornice.
109. člen
(ustna obravnava)
(1) Disciplinska komisija oziroma disciplinsko sodišče odloči
po opravljeni ustni obravnavi.
(2) Ustna obravnava ni javna, razen kadar farmacevtski
strokovni delavec, zoper katerega teče disciplinski postopek, to izrecno
zahteva.
(3) Odločba disciplinske komisije oziroma disciplinskega
sodišča mora biti pisno izdelana v 30 dneh od opravljene ustne obravnave.
110. člen
(pravica do pritožbe)
(1) Zoper odločitev disciplinske komisije je dovoljena pritožba
v 15 dneh od prejema odločbe. Pritožbo lahko vložita farmacevtski strokovni
delavec, ki je v disciplinskem postopku, in tožilec. O pritožbi zoper odločitev
disciplinske komisije odloča disciplinsko sodišče najpozneje v 60 dneh od
prejema odločbe na seji brez ustne obravnave.
(2) O pritožbi zoper odločbo disciplinskega sodišča o odvzemu
licence odloča minister. Pritožbo lahko vložita farmacevtski strokovni delavec,
zoper katerega teče disciplinski postopek, in tožilec.
111. člen
(evidenca izrečenih disciplinskih ukrepov)
(1) Pravnomočna odločba disciplinske komisije in
disciplinskega sodišča se vpiše v evidenco izrečenih disciplinskih ukrepov
pristojne zbornice in pošlje ministru.
(2) Pristojna zbornica vodi evidenco izrečenih disciplinskih
ukrepov, v kateri so zaradi uporabe podatkov v disciplinskem postopku pri
uvedbi ali izrekanju disciplinskih ukrepov vsebovani naslednji podatki iz
pravnomočnih odločb o izrečenih disciplinskih ukrepih:
-       
ime in priimek farmacevtskega strokovnega delavca,
-       
naslov farmacevtskega strokovnega delavca,
-       
številka in datum odločbe,
-       
izrečen disciplinski ukrep.
(3) Podatki o izrečenih disciplinskih ukrepih se v evidenci
iz prejšnjega odstavka hranijo 10 let po izrečenem disciplinskem ukrepu.
(4) Sredstva, zbrana iz vplačanih denarnih kazni, se
uporabljajo za namene, določene s statutom pristojne zbornice.
XII. poglavje
NADZOR
112. člen
(nadzor)
(1) Izvajanje lekarniške dejavnosti se nadzira v skladu s tem
zakonom, zakonom, ki ureja zdravstveno dejavnost, zakonom, ki ureja zdravila,
in zakonom, ki ureja inšpekcijski nadzor.
(2) Inšpekcijski nadzor nad izvajanjem zakona opravljajo
farmacevtski inšpektorji organa, pristojnega za zdravila, informacijski
pooblaščenec, inšpektor, pristojen za delo in uradni veterinarji.
(3) Farmacevtski inšpektor organa, pristojnega za zdravila,
opravlja nadzor nad izvajanjem prvega in tretjega odstavka 13., 14., 17., 18.,
19., 20., 21., 26., 67., 70., 72., 83., 86., 89., 90., 91., 92., 93. in
94. člena tega zakona.
(4) Informacijski pooblaščenec opravlja nadzor nad izvajanjem
82. člena tega zakona in drugih členov tega zakona v delu, ki se nanaša na
zbiranje in obdelavo osebnih podatkov.
(5) Inšpektor, pristojen za delo, opravlja nadzor nad drugim
odstavkom 13. člena tega zakona.
(6) Uradni veterinar, pristojen za sledljivost prometa z
zdravili za uporabo v veterinarski medicini, opravlja nadzor nad izvajanjem
sedmega in osmega odstavka 83. člena tega zakona.
(7) Urad, pristojen za nadzor proračuna, opravlja nadzor nad
drugim in petim odstavkom 38. člena tega zakona.
113. člen
(ukrepi farmacevtskih inšpektorjev)
(1) Če inšpektor pri opravljanju nalog inšpekcijskega nadzora
ugotovi, da je kršen ta zakon ali na njegovi podlagi izdan predpis, ima poleg
pravic in dolžnosti, določenih v zakonu, ki ureja inšpekcijski nadzor, tudi
pravico in dolžnost, da:
1.     
odredi, da se nepravilnosti oziroma pomanjkljivosti odpravijo v roku, ki
ga določi,
2.     
predlaga ministrstvu, da odvzame dovoljenje za izvajanje lekarniške
dejavnosti iz 67. člena tega zakona,
3.     
prepove opravljanje dejavnosti ali dela na črno, če izvajalec lekarniške
dejavnosti nima dovoljenja za izvajanje lekarniške dejavnosti iz 67. člena
tega zakona,
4.     
predlaga ministru, da odvzame dovoljenje za izdelavo galenskih zdravil
iz drugega odstavka 83. člena tega zakona,
5.     
odredi prepoved prometa, uničenje ali odpoklic določenih serij galenskih
zdravil iz prometa, če se pokaže, da:
- 
je zdravilo v predpisanih pogojih uporabe škodljivo,
- 
kakovost in količinska sestava zdravila ne ustrezata deklariranima,
- 
ni bilo opravljeno preskušanje zdravila oziroma vhodnih snovi ali niso
bile izpolnjene druge zahteve ali obveznosti, določene s tem zakonom,
- 
je galensko zdravilo ponarejeno,
- 
galensko zdravilo po določbah tega zakona in zakona, ki ureja zdravila,
ne sme biti v prometu,
6.     
odredi uničenje oporečnega galenskega zdravila,
7.     
prepove oglaševanje lekarniške dejavnosti iz 18. člena, obveščanje
iz 19. člena oziroma oglaševanje iz 90. člena tega zakona, ki je v
nasprotju z določbami tega zakona, in na stroške izvajalca lekarniške
dejavnosti odredi odstranitev ali uničenje materiala, uporabljenega za
nedovoljeno oglaševanje,
8.     
odredi pooblaščeni osebi uradnega kontrolnega laboratorija odvzem vzorca
za izvedbo izredne kontrole galenskih zdravil,
9.     
odredi druge ukrepe in opravi dejanja, za katera je pooblaščen z zakonom
ali na njegovi podlagi izdanimi predpisi.
(2) Farmacevtski inšpektor, ki pri svojem delu ugotovi
kršitve s področja galenskih zdravil za uporabo v veterinarski medicini, o tem
nemudoma obvesti organ, pristojen za veterinarstvo.
XIII. poglavje
KAZENSKE DOLOČBE
114. člen
(pravna oseba)
(1) Z globo od 5.000 do 100.000 eurov se kaznuje za prekršek
pravna oseba, ki:
-       
izvaja lekarniško dejavnost brez dovoljenja za poslovanje podružnice
lekarne iz tretjega odstavka 10. člena tega zakona,
-       
ima organizirano priročno zalogo zdravil v nasprotju z določbo drugega
odstavka 11. člena tega zakona,
-       
nima zaposlenega vodje lekarne oziroma ima zaposlenega vodjo lekarne, ki
ne izpolnjuje pogojev iz drugega odstavka 13. člena tega zakona,
-       
ne preskrbi zdravil, medicinskih pripomočkov in drugih izdelkov v roku
iz 14. člena tega zakona,
-       
ne vodi finančnega poslovanja v skladu s 16. členom tega zakona,
-       
oglašuje lekarniško dejavnost in izvajalce lekarniške dejavnosti v
nasprotju z 18. členom tega zakona,
-       
obvešča javnost o izvajanju lekarniške dejavnosti v nasprotju z
19. členom tega zakona,
-       
označi lekarno v nasprotju z 20. členom tega zakona,
-       
spodbuja paciente k čezmernemu nakupu in nepotrebni uporabi zdravil,
medicinskih pripomočkov in drugih izdelkov na način iz 21. člena tega
zakona,
-       
ne spoštuje omejitev iz 26. člena tega zakona,
-       
izvaja lekarniško dejavnost brez dovoljenja iz prvega odstavka
67. člena tega zakona,
-       
nima zagotovljenih ustreznih kadrov, prostorov, opreme, primerne zaloge
in vrste zdravil in ne vodi dokumentacije v skladu z drugim odstavkom
67. člena tega zakona,
-       
izdaja zdravila, medicinske pripomočke in druge izdelke prek medmrežja
brez dovoljenja iz 70. člena tega zakona,
-       
ne zagotovi strokovnega izpopolnjevanja v skladu s 74. členom tega
zakona,
-       
pripravlja magistralna zdravila oziroma izdeluje galenska zdravila v
nasprotju s 83. členom tega zakona,
-       
ne posreduje poročila iz osmega odstavka 83. člena tega zakona,
-       
izdeluje galenska zdravila v nasprotju s 86. členom tega zakona,
-       
izdeluje galenska zdravila, ki niso vključena v Kodeks galenskih zdravil
v skladu z 88. členom tega zakona,
-       
predstavlja zdravilo kot galensko zdravilo v nasprotju z 90. členom
tega zakona.
(2) Z globo od 3.000 do 10.000 eurov se za prekršek iz
prejšnjega odstavka kaznuje tudi odgovorna oseba pravne osebe.
115. člen
(samostojni podjetnik posameznik)
(1) Z globo od 5.000 do 100.000 eurov se za prekršek kaznuje
samostojni podjetnik posameznik, ki:
-       
nima zaposlenega vodje lekarne oziroma ima zaposlenega vodjo lekarne, ki
ne izpolnjuje pogojev iz drugega odstavka 13. člena tega zakona,
-       
ne preskrbi zdravil, medicinskih pripomočkov in drugih izdelkov v roku
iz 14. člena tega zakona,
-       
ne vodi finančnega poslovanja v skladu s 16. členom tega zakona,
-       
oglašuje lekarniško dejavnost in izvajalce lekarniške dejavnosti v
nasprotju z 18. členom tega zakona,
-       
obvešča javnost o izvajanju lekarniške dejavnosti v nasprotju z
19. členom tega zakona,
-       
označi lekarno v nasprotju z 20. členom tega zakona,
-       
spodbuja paciente k čezmernemu nakupu in nepotrebni uporabi zdravil,
medicinskih pripomočkov in drugih izdelkov na način iz 21. člena tega
zakona,
-       
ne spoštuje omejitev iz 26. člena tega zakona,
-       
izvaja lekarniško dejavnost brez dovoljenja iz prvega odstavka
67. člena tega zakona,
-       
nima zagotovljenih ustreznih kadrov, prostorov, opreme, primerne zaloge
in vrste zdravil in ne vodi dokumentacije v skladu z drugim odstavkom
67. člena tega zakona,
-       
izdaja zdravila, medicinske pripomočke in druge izdelke prek medmrežja
brez dovoljenja iz 70. člena tega zakona,
-       
ne zagotovi strokovnega izpopolnjevanja v skladu s 74. členom tega
zakona,
-       
pripravlja magistralna zdravila oziroma izdeluje galenska zdravila v
nasprotju s 83. členom tega zakona,
-       
ne posreduje poročila iz osmega odstavka 83. člena tega zakona,
-       
izdeluje galenska zdravila v nasprotju s 86. členom tega zakona,
-       
izdeluje galenska zdravila, ki niso vključena v Kodeks galenskih zdravil
v skladu z 88. členom tega zakona,
-       
predstavlja zdravilo kot galensko zdravilo v nasprotju z 90. členom
tega zakona.
(2) Z globo od 3.000 do 10.000 eurov se za prekršek iz
prejšnjega odstavka kaznuje tudi odgovorna oseba samostojnega podjetnika
posameznika.
116. člen
(javni zavod)
(1) Z globo 100.000 eurov se kaznuje za prekršek javni zavod,
ki ne nameni presežka prihodkov nad odhodki v skladu z drugim odstavkom
38. člena tega zakona ali ne ravna v skladu s prvim stavkom petega
odstavka 38. člena tega zakona.
(2) Z globo od 3.000 do 10.000 eurov se za prekršek iz
prejšnjega odstavka kaznuje tudi odgovorna oseba javnega zavoda.
117. člen
(vodja lekarne)
Z globo od 1.000 do 5.000 eurov se za prekršek kaznuje vodja
lekarne, ki ne deluje v skladu s prvim odstavkom 13. člena tega zakona.
118. člen
(uporaba imena lekarna)
(1) Z globo od 5.000 do 50.000 eurov se za prekršek kaznuje
pravna oseba, ki uporablja ime lekarna v nasprotju z 17. členom tega
zakona.
(2) Z globo do 3.000 do 10.000 eurov se za prekršek iz
prejšnjega odstavka kaznuje samostojni podjetnik posameznik oziroma posameznik,
ki samostojno opravlja dejavnost.
(3) Z globo od 3.000 do 10.000 eurov se za prekršek iz prvega
odstavka kaznuje odgovorna oseba pravne osebe, samostojnega podjetnika
posameznika oziroma posameznika, ki samostojno opravlja dejavnost.
(4) Z globo od 1.000 do 5.000 eurov se za prekršek iz prvega
odstavka kaznuje posameznik.
119. člen
(samostojno opravljanje poklica)
Z globo od 1.000 do 5.000 eurov se za prekršek kaznuje
posameznik, ki začne samostojno opravljati poklic v lekarniški dejavnosti in ne
izpolnjuje pogojev iz 72. člena tega zakona.
120. člen
(pooblaščene osebe za izdajo zdravil)
Z globo od 1.000 do 5.000 eurov se za prekršek kaznuje
farmacevtski strokovni delavec, ki izdaja zdravila, medicinske pripomočke in
druge izdelke v nasprotju z 81. členom tega zakona.

Zakon o lekarniški dejavnosti – ZLD-1 (Uradni
list RS, št. 85/16) vsebuje naslednje prehodne in
končne določbe:
»XIV. poglavje
PREHODNE IN KONČNE DOLOČBE
121. člen
(uskladitev s tem zakonom)
(1) Ustanovitelj uskladi akte o ustanovitvi, organiziranost
in delovanje obstoječih javnih zavodov s tem zakonom v dveh letih od
uveljavitve tega zakona.
(2) Koncesijske odločbe in pogodbe, ki so bile po uveljavitvi
Zakona o javno-zasebnem partnerstvu (Uradni list RS, št. 127/06) podeljene
oziroma sklenjene za nedoločen čas, se z dnem uveljavitve tega zakona štejejo
za podeljene, in sicer za obdobje od najmanj 15 do največ 30 let, šteto od
uveljavitve tega zakona. Pri določitvi trajanja koncesije mora koncedent
upoštevati naravo lekarniške dejavnosti in obseg njenega izvajanja, dosedanja
vlaganja v izvajanje lekarniške dejavnosti in stopnjo njihove amortiziranosti,
morebitna potrebna nova vlaganja in druge okoliščine. Koncedent po uradni
dolžnosti izda odločbo o spremembi koncesijske odločbe in koncesionarju predlaga
sklenitev aneksa h koncesijski pogodbi. Če koncesionar ne želi skleniti aneksa
h koncesijski pogodbi glede trajanja koncesije, veljajo določbe odločbe o
spremembi koncesijske odločbe.
(3) Izvajalci lekarniške dejavnosti, ki na dan uveljavitve
tega zakona ne izpolnjujejo pogojev iz 26. člena tega zakona, svojo
dejavnost uskladijo z določbami tega zakona najpozneje v enem letu od
uveljavitve tega zakona.
(4) Ne glede na določbe 81. člena tega zakona lahko
samostojno izdajajo zdravila pri izvajalcu lekarniške dejavnosti tudi inženirji
farmacije z višjo strokovno izobrazbo, razen priprave in izdaje zdravil, ki
vsebujejo narkotične in psihotropne učinkovine v skladu z zakonom, ki ureja
proizvodnjo in promet s prepovedanimi drogami.
(5) V skladu s šesto alinejo drugega odstavka 89. člena
tega zakona laboratoriji izvajalcev lekarniške dejavnosti pridobijo certifikate
skladnosti z dobro proizvodno prakso v dveh letih od uveljavitve tega zakona.
(6) Magistrom farmacije, ki na dan uveljavitve tega zakona
opravljajo strokovno delo pri izvajalcu lekarniške dejavnosti, pristojna
zbornica na podlagi vloge podeli prvo licenco za obdobje sedmih let.
(7) Izvajalec lekarniške dejavnosti, ki na dan uveljavitve
tega zakona opravlja lekarniško dejavnost na podlagi koncesije in je
registriran kot zasebni zdravstveni delavec, se lahko statusno preoblikuje v
gospodarsko družbo na davčno nevtralen način na podlagi smiselne uporabe določb
zakona, ki ureja gospodarske družbe in se nanašajo na statusno preoblikovanje
podjetnika.
122. člen
(bolnišnična lekarna)
(1) Bolnišnična lekarna, ki na dan uveljavitve tega zakona
izvaja lekarniško dejavnost, uskladi delovanje z določbami tega zakona
najpozneje v enem letu od uveljavitve tega zakona.
(2) Ne glede na določbo prejšnjega odstavka bolnišnična
lekarna, ki na dan uveljavitve tega zakona opravlja preskrbo z zdravili tudi za
nehospitalizirane osebe, lahko izvaja lekarniško dejavnost v sedanjem obsegu s
soglasjem ministrstva. Bolnišnična lekarna iz prejšnjega stavka vodi ločeno
poslovanje za nehospitalizirane osebe.
123. člen
(mreža lekarniške
dejavnosti)
(1) Lekarne in podružnice lekarn, ki na dan uveljavitve tega
zakona izvajajo lekarniško dejavnost, jo lahko ne glede na določbe prvega
odstavka 9. in prvega odstavka 10. člena tega zakona izvajajo še naprej.
(2) Priročna zaloga zdravil, ki na dan uveljavitve tega
zakona ne izpolnjuje pogojev iz prvega odstavka 11. člena tega zakona, se
ukine najpozneje v treh mesecih od uveljavitve tega zakona.
124. člen
(prenehanje izvajanja
javnega pooblastila)
Pristojna zbornica še naprej izvaja javna pooblastila, ki jih
je imela v skladu z zakonom, vendar največ eno leto po uveljavitvi tega zakona.
125. člen
(prenehanje veljavnosti)
(1) Z dnem uveljavitve tega zakona preneha veljati Zakon o
lekarniški dejavnosti (Uradni list RS, št. 9/92, 38/99, 86/02 – ZOZPEU in
2/04).
(2) Z dnem uveljavitve tega zakona prenehajo veljati
naslednji predpisi, ki se uporabljajo do uveljavitve predpisov, izdanih na
podlagi tega zakona:
-       
Pravilnik o pogojih za opravljanje lekarniške dejavnosti (Uradni list
RS, št. 39/06),
-       
Pravilnik o pogojih za opravljanje radiofarmacevtske lekarniške
dejavnosti (Uradni list RS, št. 94/11) in
-       
Pravilnik o označevanju magistralnih pripravkov in o označevanju ter
navodilu za uporabo galenskih izdelkov (Uradni list RS, št. 15/07).
126. člen
(izdaja podzakonskih
predpisov)
Podzakonski predpisi iz:
-       
tretjega odstavka 20. člena,
-       
drugega in tretjega odstavka 63. člena,
-       
drugega odstavka 66. člena,
-       
tretjega odstavka 67. člena,
-       
drugega in tretjega odstavka 75. člena,
-       
četrtega odstavka 76. člena,
-       
šestega odstavka 79. člena,
-       
petega odstavka 80. člena,
-       
osmega odstavka 84. člena,
-       
šestega odstavka 89. člena,
-       
petega odstavka 91. člena in
-       
petega odstavka 92. člena tega zakona se izdajo v šestih mesecih od
uveljavitve tega zakona.
127. člen
(postopki, začeti pred
uveljavitvijo tega zakona)
Postopki, začeti pred dnevom uveljavitve tega zakona, se
končajo po predpisih, ki so veljali pred uveljavitvijo tega zakona.
128. člen
(začetek veljavnosti)
Ta zakon začne veljati trideseti dan po objavi v Uradnem
listu Republike Slovenije.«.

Zakon o dopolnitvi Zakona o lekarniški
dejavnosti – ZLD-1A (Uradni list RS, št. 77/17) dodaja 121.a člen zakona, ki se
glasi:
»121.a člen
(podaljšanje roka za
uskladitev)
Ne glede na tretji odstavek prejšnjega člena izvajalci
lekarniške dejavnosti, ki ne izpolnjujejo pogojev iz 26. člena tega
zakona, svojo dejavnost uskladijo z določbami tega zakona najpozneje do
31. decembra 2019.«;
ter vsebuje naslednjo končno določbo:
»KONČNA DOLOČBA
2. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembi Zakona o lekarniški
dejavnosti – ZLD-1B (Uradni list RS, št. 73/19) spreminja 121.a člen zakona tako,
da se glasi:
»121.a člen
(podaljšanje roka za
uskladitev)
Ne glede na tretji odstavek prejšnjega člena izvajalci
lekarniške dejavnosti, ki ne izpolnjujejo pogojev iz 26. člena tega
zakona, svojo dejavnost uskladijo z določbami tega zakona najpozneje do
31. decembra 2021.«;
ter vsebuje naslednjo končno določbo:
»KONČNA DOLOČBA
2. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembi in dopolnitvi Zakona o lekarniški
dejavnosti – ZLD-1C (Uradni list RS, št. 186/21) vsebuje naslednji prehodni in
končno določbo:
»PREHODNI IN KONČNA DOLOČBA
2. člen
(rok za uskladitev pogojev)
Javni lekarniški zavodi ali samoupravne lokalne skupnosti, ki
so že ustanovile lastne pravne osebe, katere temeljna dejavnost je dobava
zdravil, morajo prilagoditi pogoje iz spremenjenega 26. člena zakona za
delovanje na trgu do 31. decembra 2021.
3. člen
(postopki, začeti pred
uveljavitvijo tega zakona)
Postopki, začeti pred dnevom uveljavitve tega zakona, se
končajo po določbah tega zakona.
4. člen
Ta zakon začne veljati petnajsti dan po objavi v Uradnem
listu Republike Slovenije.«.