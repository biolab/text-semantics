I. SPLOŠNE DOLOČBE
1. člen
Ta zakon ureja pravice in obveznosti
delodajalcev in delavcev, ki izhajajo iz izumov, ustvarjenih v delovnem razmerju.
2. člen
Izum po tem zakonu je izum, ki po
predpisih, ki urejajo industrijsko lastnino, izpolnjuje pogoje za patentno
varstvo ali za varstvo s patentom s skrajšanim trajanjem.
3. člen
(1) Izumi, ki jih ustvarjajo delavci, so lahko službeni ali prosti izumi.
(2) Službeni izum je izum, ki je
ustvarjen v času trajanja delovnega razmerja. Službeni izum je lahko:
a)     neposredni službeni izum, ki je ustvarjen pri izpolnjevanju pogodbe
o zaposlitvi, na izrecno zahtevo delodajalca ali na podlagi posebne pogodbe med
delodajalcem in delavcem;
b)     posredni službeni izum, ki je ustvarjen pri opravljanju poklica, če
so k nastanku izuma pretežno pripomogle izkušnje, ki si jih je delavec pridobil na delovnem mestu, ali
sredstva, ki mu jih je delodajalec dal na razpolago.
(3) Drugi izumi, ki so ustvarjeni v
času trajanja delovnega razmerja, so prosti izumi.
4. člen
Prenehanje delovnega razmerja nima učinka
na pravice in obveznosti iz tega zakona.
II. VZAJEMNE PRAVICE IN DOLŽNOSTI DELODAJALCEV IN DELAVCEV
5. člen
(1) Delavec,
ki je ustvaril izum, mora o izumu brez odlašanja pisno obvestiti delodajalca in
pri tem jasno označiti, da gre za obvestilo o izumu. Če je pri ustvaritvi izuma
sodelovalo več delavcev, lahko obvestilo o izumu
oddajo skupaj.
(2) Delodajalec mora pisno potrditi delavcu prejem obvestila o izumu.
(3) Obvestilo iz prvega odstavka tega
člena mora vsebovati:
a)     natančen opis izuma, to je njegove tehnične naloge in njegovo
rešitev, ter risbe, ki so potrebne, da bi bil izum razumljiv;
b)     podatke, kako je do izuma prišlo, in izjavo, da gre za neposredni
ali posredni službeni izum;
c)     podatke o osebah, ki so sodelovale z delavcem pri ustvaritvi izuma, z opisom njihovega prispevka.
(4) Obvestilo o izumu, ki ne vsebuje
vseh podatkov iz prejšnjega odstavka, se šteje za pravilno, če delodajalec v
roku enega meseca od njegovega prejema ne zahteva njegove dopolnitve.
6. člen
(1) S prejemom obvestila o službenem
izumu ima delodajalec pravico do popolnega prevzema izuma ali do omejenega
prevzema izuma.
(2) Delodajalec mora najkasneje v treh
mesecih od prejema obvestila o izumu obvestiti delavca,
katero pravico do izuma uveljavlja, ter ga hkrati obvestiti, ali se z opredelitvijo izuma strinja.
(3) Če delodajalec o službenem izumu
ni bil pisno obveščen, začne teči rok iz prejšnjega odstavka od dneva, ko je za
izum izvedel.
7. člen
(1) Delodajalec mora varovati izum, o
katerem ga je delavec obvestil, v tajnosti tako dolgo,
kot to zahtevajo interesi delavca.
(2) Delavec
mora varovati službeni izum v tajnosti, dokler razpolaganje z izumom ne postane
prosto v smislu 9. člena tega zakona.
(3) Osebe, ki so izvedele za izum v
zvezi z dejavnostjo, ki jo opravljajo po tem zakonu, ne smejo tega znanja izkoristiti
in ga tudi ne objaviti.
8. člen
(1) Z vročitvijo pisne izjave delavcu, s katero delodajalec popolno prevzema službeni izum, preidejo na
delodajalca vse pravice na izumu.
(2) Z vročitvijo pisne izjave delavcu, s katero delodajalec omejeno prevzema službeni izum, pridobi
delodajalec neizključno pravico do uporabe službenega izuma.
(3) Če
omejeni prevzem službenega izuma očitno ovira izkoriščanje službenega izuma,
lahko delavec zahteva od delodajalca, da v roku dveh mesecev od prevzema izum
popolno prevzame ali mu ga da na prosto razpolago.
(4) Če delavec razpolaga s službenim izumom, preden se je delodajalec izjavil v
rokih, ki so določeni s tem zakonom, tako razpolaganje nima pravnih učinkov v
razmerju do delodajalca, če so z razpolaganjem prizadete njegove pravice.
9. člen
(1) S službenim izumom delavec prosto razpolaga:
a)     če se je delodajalec izumu pisno odpovedal,
b)     če je delodajalec službeni izum omejeno prevzel,
c)     če delodajalec ni v roku treh mesecev od prejema pravilnega
obvestila iz 5. člena tega zakona ali v roku dveh mesecev v primeru prevzema iz
tretjega odstavka prejšnjega člena izjavil, da popolno prevzame izum.
(2) S službenimi izumi, ki so postali
prosti po prejšnjem odstavku, delavec razpolaga brez omejitev iz 19. člena tega zakona.
10. člen
(1) Popolno prevzeti službeni izum mora
delodajalec brez odlašanja prijaviti v Republiki Sloveniji za patent ali patent
s skrajšanim trajanjem. Kot ustrezna prijava se šteje tudi prijava za patent
ali drugo ustrezno pravico industrijske lastnine, ki je bila vložena v tujini.
(2) Če delodajalec ne ravna v skladu s
prejšnjim odstavkom in ga delavec pozove, naj prijavi popolno prevzeti službeni
izum, pa delodajalec tudi v roku, ki mu ga v pozivu določi delavec, tega ne
stori, sme delavec popolno prevzeti službeni izum v imenu in na stroške delodajalca
sam prijaviti za patent ali patent s skrajšanim trajanjem v Republiki
Sloveniji.
(3) Če delodajalec v tuji državi popolno
prevzetega službenega izuma ne prijavi za patent ali drugo ustrezno pravico
industrijske lastnine, mora dati za to državo izum na prosto razpolago delavcu
in mu omogočiti, da v njej na svoje stroške zahteva varstvo izuma. Izjava, s
katero da delodajalec na razpolago izum za vse ali določene države, mora biti
dana najpozneje v roku šestih mesecev od vložitve prijave po prvem ali drugem
odstavku tega člena, da lahko delavec izkoristi roke za uveljavljanje
prednostne pravice.
(4) Delodajalcu ni treba prijaviti popolno
prevzetega službenega izuma:
a)     če pridobi mnenje urada, pristojnega za podeljevanje patentov, da
izum ne izpolnjuje pogojev za patentno varstvo,
b)     če delavec soglaša, da delodajalec izuma ne prijavi,
c)     če so izpolnjene predpostavke iz 13. člena tega zakona.
11. člen
(1) Delodajalec mora hkrati z
vložitvijo prijave službenega izuma za patent ali za patent s skrajšanim
trajanjem poslati delavcu prepis prijave in vloženih
prilog. Delodajalec mora delavca obveščati o poteku
postopka za podelitev patenta
pri Uradu.
(2) V postopku za podelitev patenta mora delavec delodajalcu nuditi pomoč s
pojasnili o izumu ter dajati potrebne izjave.
12. člen
Če delodajalec pred izplačilom celotne
nagrade iz 16. člena tega zakona opusti prijavo popolno prevzetega službenega
izuma za patent ali za patent s skrajšanim trajanjem, ali če podeljenega
patenta za tak izum noče več vzdrževati, mora o tem obvestiti delavca vsaj tri
mesece pred iztekom rednega roka za plačilo pristojbine za vzdrževanje patenta
in mu na njegovo zahtevo in na njegove stroške prenesti pravico in predati za
varstvo te pravice potrebno dokumentacijo.
13. člen
(1) Če je delodajalec zainteresiran,
da je prevzeti službeni izum tajen, in ne gre za zaupni izum po predpisih o industrijski lastnini, ga
ni dolžan zavarovati s patentom. V tem primeru je delodajalec dolžan delavcu odmeriti in izplačati celotno nagrado v skladu s tem zakonom.
(2) Pri odmeri nagrade za izum iz
prejšnjega odstavka se upošteva tudi škoda, ki jo delavec utrpi, ker izum ni zavarovan s patentom oziroma s patentom s
skrajšanim trajanjem.
14. člen
(1) V primeru stečaja ali likvidacije
delodajalca ima delavec
prednostno kupno pravico do izuma, ki ga je ustvaril in ga je delodajalec
popolno prevzel.
(2) V stečaju se zahtevki delavcev do nagrade iz 15., 16. in 20. člena tega zakona poravnajo kot
stroški stečajnega postopka.
15. člen
(1) Delavec
pridobi pravico do primerne nagrade, ko prejme izjavo delodajalca, da popolno
prevzema službeni izum.
(2) Za odmero
nagrade so odločilni predvsem gospodarska uporabnost službenega izuma, naloge
delavca pri delodajalcu in delež delodajalca pri ustvaritvi izuma.
16. člen
(1) Delavec
pridobi pravico do primerne nagrade, ko delodajalec začne izkoriščati omejeno
prevzeti službeni izum.
(2) Pri
odmeri nagrade se uporablja določba drugega odstavka prejšnjega člena.
17. člen
(1) Minister, pristojen za področje industrijske lastnine, v soglasju z ministrom, pristojnim za delo, izda pravilnik o
nagradah.
(2) Pravilnik
iz prejšnjega odstavka se uporablja le, če je za delavca ugodnejši kot določbe
kolektivnih pogodb ali pogodbe o zaposlitvi.
18. člen
(1) Višino in vrsto nagrade določita
delodajalec in delavec v pogodbi, ki jo skleneta v roku treh mesecev od
prevzema službenega izuma.
(2) Če je pri ustvaritvi izuma sodelovalo
več delavcev, se nagrada izračuna za vsakega posebej. Delodajalec o skupni
višini nagrade in o višini nagrade vsakega delavca obvesti vse delavce.
(3) Če delodajalec in delavec v določenem
roku ne skleneta pogodbe iz prvega odstavka tega člena, mora delodajalec v
pisno obrazloženem sklepu določiti in izplačati nagrado najpozneje v roku treh
mesecev od podelitve patenta ali patenta s skrajšanim trajanjem za popolno
prevzeti službeni izum ali od začetka uporabe omejeno prevzetega službenega
izuma.
(4) Zoper sklep iz prejšnjega odstavka
lahko delavec pisno ugovarja pri poravnalnem svetu v roku enega meseca od
prejema sklepa. Če delavec v tem roku ne ugovarja, se šteje, da je nagrada
sporazumno določena.
(5) Če je pri ustvaritvi izuma sodelovalo
več delavcev, ima vsak delavec pravico do ugovora v skladu s prejšnjim
odstavkom.
(6) Delavec in delodajalec lahko kadarkoli
predlagata spremembo višine nagrade, če so se okoliščine, na podlagi katerih je
bila nagrada odmerjena ali določena, bistveno spremenile. Delodajalec ne more
zahtevati vrnitve že plačane nagrade.
19. člen
(1) Delavec,
ki je ustvaril prosti izum, mora o izumu pisno obvestiti delodajalca. Obvestilo
mora vsebovati toliko podatkov o izumu, da delodajalec lahko presodi, ali gre
za prosti izum.
(2) Delodajalec mora delavcu pisno potrditi prejem obvestila o prostem izumu.
(3) Delodajalec lahko, v roku dveh
mesecev od prejema obvestila o prostem izumu, pripozna delavcu, da gre za prosti izum, ali prostemu izumu ugovarja pri
poravnalnem svetu. Če
delodajalec v tem roku izuma ne pripozna za prostega ali ne sproži postopka
pred poravnalnim svetom, izgubi pravico prevzeti izum kot službeni izum.
(4) Delavec
mora pred začetkom uporabe prostega izuma pisno ponuditi delodajalcu odkup
pravice do uporabe prostega izuma. Če delodajalec
ponudbe ne sprejme v roku dveh mesecev od prejema ponudbe, njegova predkupna
pravica ugasne. Če delodajalec ponudbo sprejme, ne
strinja pa se s ponujenimi pogoji, lahko sproži postopek pri poravnalnem svetu
v roku dveh mesecev od prejema ponudbe.
(5) Delavec nima obveznosti iz prvega in
četrtega odstavka tega člena, če prosti izum očitno ni s področja delodajalčeve
dejavnosti.
20. člen
(črtan)
21. člen
(1) Za izume, ki jih ustvarijo
visokošolski učitelji, znanstveni delavci in visokošolski sodelavci v javnih
visokošolskih zavodih in raziskovalci v javnih raziskovalnih zavodih, se
uporabljajo določbe tega zakona, razen določb 15. do vključno 19. člena tega
zakona, če javni visokošolski zavod ali javni raziskovalni zavod, v katerem so
te osebe zaposlene:
a)     s sredstvi iz proračuna zagotavlja organizacijsko infrastrukturo,
opredeljeno s statutom, potrebno za obravnavanje izumov po določbah tega zakona
in za njihovo učinkovito izkoriščanje;
b)     s pravilnikom ureja postopek prevzema službenih izumov na način, ki
je prilagojen potrebam znanstvenega raziskovalnega dela in objave znanstvenih
dosežkov;
c)     s pravilnikom določa deleže, ki pri izkoriščanju izuma pripadajo
zavodu, enoti zavoda, v katerem je izumitelj zaposlen, in izumitelju. Pri tem
delež izumitelja, v primeru, da je izumiteljev več, pa delež vseh izumiteljev
skupaj, ne sme znašati manj kot 20 odstotkov bruto licenčnine, ki jo dobi zavod
od izkoriščanja izuma.
(2) Sredstva za organizacijsko
infrastrukturo iz točke a) zagotavlja država posebej, če so izpolnjeni
pogoji iz točke b) in c) prejšnjega odstavka. Ministrstvo, pristojno za znanost, v soglasju z ministrstvom, pristojnim za
visoko šolstvo, in ministrstvom, pristojnim za tehnologijo, ugotavlja izpolnitev pogojev.
(3) Če niso izpolnjeni pogoji iz točk
a) in b) prvega odstavka tega člena, so izumi oseb iz istega odstavka
tega člena prosti izumi brez omejitev iz 19. člena tega zakona.
(4) Če je dal zavod fizičnim osebam iz
prvega odstavka tega člena sredstva za raziskovalno delo, v okviru katerega je
bil ustvarjen izum, ki je prost izum po prejšnjem odstavku, morajo le-te
obvestiti zavod o izumu in na njegovo zahtevo tudi poročati o izkoriščanju
izuma in doseženih dohodkih. Zavod je upravičen, da v roku treh mesecev po
prejemu pisnega obvestila zahteva primeren delež na dohodkih iz izuma. Ta delež
ne sme presegati višine sredstev, ki jih je dal zavod na razpolago.
(5) Javni visokošolski zavod in javni
raziskovalni zavod z raziskovalno in pedagoško politiko ter individualnimi
pogodbami o zaposlitvi skrbita za to, da je prenos znanja v prakso dolžnost
visokošolskih učiteljev, znanstvenih delavcev ter visokošolskih sodelavcev.
22. člen
(1) V pogodbah, ki jih javni visokošolski
zavodi in javni raziskovalni zavodi sklenejo s tretjimi osebami glede
financiranja ali sofinanciranja raziskovalnega dela, se določi, komu pripadajo
izumi, ustvarjeni v okviru takega raziskovalnega dela ter uredijo vprašanje
pravic do uporabe teh izumov, višina in modalitete morebitnega posebnega
plačila. Ob tem se primerno upoštevajo pogodbene obveznosti vseh sodelujočih.
(2) V pogodbah za financiranje
raziskovalnega dela, ki jih sklene država z javnimi visokošolskimi in javnimi
raziskovalnimi zavodi, se določi, da se država odpove pravicam do inovacij, ki
bi pri tem raziskovalnem delu nastale.
(3) Zavodi iz prejšnjega odstavka, ki
izpolnjujejo pogoje iz točk a) in c) prvega odstavka prejšnjega
člena, zagotavljajo sopogodbenikom njihove pravice do izumov v skladu s
statutom in pravilnikom. Zneski, ki se dolgujejo zavodu po pogodbi za
raziskovalno delo, ne štejejo za licenčnino v smislu točke c) prvega
odstavka prejšnjega člena.
(4) Če niso izpolnjeni pogoji iz točk
a) in c) prvega odstavka prejšnjega člena, velja njegov drugi
odstavek, razen če ni s posebno pogodbo, ki jo zavod sklene z visokošolskimi učitelji, znanstvenimi delavci in visokošolskimi
sodelavci in raziskovalci, ki so v delovnem razmerju na zavodu, določeno
drugače ali če se te osebe v pogodbi o raziskovalnem delu niso neposredno
drugače dogovorile.
III. POSEBNE DOLOČBE ZA VIDEZE IZDELKOV
(črtano)
23. člen
(črtan)
IV. PORAVNALNI POSTOPEK
24. člen
(1) V sporih
med delavcem in delodajalcem o pravicah in obveznostih iz tega zakona je obvezen
postopek pred poravnalnim svetom.
(2) Poravnalni svet si prizadeva, da
pride do sporazumne rešitve spora.
(3) Poravnalni svet sprejema sklepe z
večino glasov.
25. člen
(1) Poravnalni svet se ustanovi pri Uradu.
(2) Urad opravlja administrativno-tehnične naloge
za poravnalni svet.
26. člen
(1) Poravnalni svet sestavljajo predsednik,
namestnik in štirje člani. Poravnalni svet odloča v sestavi predsednika in
štirih članov. Kadar je predsednik zadržan, ga v poravnalnem svetu nadomešča
namestnik.
(2) Predsednika in njegovega namestnika
imenuje minister, pristojen za področje industrijske lastnine, za dobo treh let
in sta lahko ponovno imenovana. Za predsednika in njegovega namestnika je lahko
imenovana le oseba, ki ima opravljen pravniški državni izpit.
(3) Dva člana imenuje direktor Urada izmed oseb, vpisanih v register zastopnikov pri Uradu, za vsak posamezen spor. Vsaj en član mora imeti strokovne izkušnje
na področju tehnike, na katerega se izum nanaša.
(4) Po enega člana imenuje vsaka stranka v
postopku.
(5) Predsednik, namestnik predsednika in
člani poravnalnega sveta so za delo v poravnalnem svetu upravičeni do prejema
nagrade in povračila potnih stroškov v višini najcenejšega javnega prevoza. Višino
nagrade določi direktor Urada.
27. člen
Stranke v sporu pred poravnalnim svetom
lahko zastopajo tudi fizične in pravne osebe, ki so vpisane v register
zastopnikov pri Uradu.
28. člen
(1) Postopek pred poravnalnim svetom
se začne na pisno zahtevo, ki se vloži pri poravnalnem svetu v štirih izvodih.
(2) Zahteva iz prejšnjega odstavka
mora vsebovati kratek opis spornih dejstev in kaj se z zahtevo uveljavlja. V
zahtevi morata biti navedena tudi ime in naslov nasprotnega udeleženca.
(3) Če predsednik poravnalnega sveta
ugotovi, da zahteva ne izpolnjuje pogojev iz prejšnjega odstavka, pozove
vložnika, naj v določenem roku zahtevo dopolni.
(4) Predsednik
poravnalnega sveta vroči zahtevo nasprotnemu udeležencu in ga pozove, da se v določenem
roku izjavi o zahtevi.
(5) Če predsednik poravnalnega sveta
ugotovi, da se zahteva ne nanaša na pravice in obveznosti delodajalcev in
delavcev po tem zakonu, vložnika obvesti, da
poravnalni svet ni pristojen za obravnavanje zahteve.
29. člen
(1) Postopek
pred poravnalnim svetom poteka v skladu s pravili, ki jih določi poravnalni
svet, pri čemer mora biti vsaki stranki v postopku zagotovljeno, da se ustno
izjavi o sporni zadevi.
(2) Po
izvedenem postopku poravnalni svet vsaki stranki vroči obrazložen predlog za
sporazumno rešitev spora, ki ga podpiše predsednik poravnalnega sveta. V predlogu
mora biti določen rok za ugovor in pouk o pravnih posledicah, če stranki ne
ugovarjata v predpisanem roku.
(3) Vsaka stranka lahko pisno ugovarja
predlogu za sporazumno rešitev spora v roku enega meseca od vročitve predloga
za sporazumno rešitev spora.
(4) Predlog za sporazumno rešitev
spora je sprejet, ko stranke pisno sprejmejo predlagano sporazumno rešitev.
(5) Sporazum iz prejšnjega odstavka je
izvršilni naslov.
30. člen
(1) Postopek pred poravnalnim svetom
je neuspešen:
a)     če se nasprotna stranka ni izjavila v roku, ki ji je bil dan po četrtem odstavku 28. člena tega zakona;
b)     če so od trenutka, odkar je bil sprožen poravnalni postopek,
potekli trije meseci;
c)     če je nasprotna stranka izjavila, da v poravnalnem postopku ne bo
sodelovala;
d)     če stranke pravočasno ne sprejmejo predloga sporazumne rešitve.
(2) Predsednik poravnalnega sveta
obvesti stranke, da se je poravnalni postopek neuspešno končal.
31. člen
(1) Postopek pred poravnalnim svetom je za
stranki brezplačen.
(2) Vsaka stranka nosi svoje stroške postopka,
razen če se sporazumejo drugače.
V. SODNO VARSTVO
32. člen
(1) Sodno varstvo pravic je dovoljeno
samo ob pogoju, da je bil poravnalni postopek predhodno sprožen, pa ni bil
uspešen.
(2) Brez predhodnega poravnalnega
postopka je sodno varstvo dovoljeno samo:
a)     če je delavcu prenehalo delovno razmerje;
b)     če se s tožbo zahtevajo začasne odredbe ali izdaja plačilnega
naloga.
33. člen
Za spore med
delavcem in delodajalcem o pravicah in obveznostih iz tega zakona je pristojno delovno sodišče.
VI. KAZENSKE DOLOČBE
34. člen
Z denarno kaznijo najmanj 1,000.000
tolarjev se za prekršek kaznuje delodajalec, če ne varuje izuma, o katerem ga
je delavec obvestil, v
tajnosti tako dolgo, kot to zahtevajo interesi delavca
(prvi odstavek 7. člena).
35. člen
Z denarno kaznijo najmanj 50.000 tolarjev
se za prekršek kaznuje oseba, ki je izvedela za izum in je svoje znanje o njem
izkoristila in ga tudi objavila (tretji odstavek 7. člena).
36. člen
Z denarno kaznijo najmanj 50.000 tolarjev
se za prekršek kaznuje delavec, če v postopku pri Uradu delodajalcu ne
nudi pomoči s pojasnili o izumu ter ne da potrebne izjave (drugi odstavek 11.
člena).
37. člen
Z denarno kaznijo najmanj 200.000 tolarjev
se za prekršek kaznuje delodajalec, če ne obvesti delavca in mu na njegovo zahtevo in na njegove stroške ne prenese pravice
in ne preda za varstvo te pravice potrebne dokumentacije (prvi odstavek 12.
člena).

Zakon o pravicah industrijske lastnine iz
delovnega razmerja (Uradni list RS, št. 45/95)
vsebuje naslednje prehodne in končne določbe:
»VII. PREHODNE IN KONČNE DOLOČBE
38. člen
Določbe 24. do vključno 33. člena tega
zakona veljajo tudi za izume in tehnične izboljšave, ki so bile ustvarjene pred
uveljavitvijo tega zakona, če sodni postopki v zvezi z njimi niso bili začeti.
39. člen
Minister, pristojen za znanost in
tehnologijo, izda pravilnik o nagradah iz 17. člena tega zakona v roku šestih
mesecev po uveljavitvi tega zakona.
40. člen
Z dnem, ko začne veljati ta zakon, se
prenehajo uporabljati določbe 146. do 172. člena zakona o varstvu izumov,
tehničnih izboljšav in znakov razlikovanja (Uradni list SFRJ, št. 34/81, 3/90
in 20/90).
41. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah zakona o
pravicah industrijske lastnine iz delovnega razmerja – ZPILDR-A (Uradni list
RS, št. 96/02)
vsebuje naslednjo prehodno in končno določbo:
»11. člen
Postopki pred poravnalnim svetom, začeti
pred uveljavitvijo tega zakona, se dokončajo po določbah tega zakona.
12. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
pravicah industrijske lastnine iz delovnega razmerja – ZPILDR-B (Uradni list
RS, št. 139/06)
vsebuje naslednje prehodne in končne določbe:
»PREHODNE IN KONČNE DOLOČBE
25. člen
Postopki pred poravnalnim svetom, začeti
pred uveljavitvijo tega zakona, se dokončajo po dosedanjih določbah zakona.
26. člen
Minister, pristojen za področje
industrijske lastnine, v šestih mesecih po uveljavitvi tega zakona uskladi
Pravilnik o nagradah za inovacije, ustvarjene v delovnem razmerju (Uradni list
RS, št. 31/98 in 14/99) z določbami tega zakona.
27. člen
Ta zakon začne veljati petnajsti dan po
objavi v Uradnem listu Republike Slovenije.«.