1. člen
Ta zakon se uporablja za pravne osebe, ki
prirejajo posebne igre na srečo.
2. člen
Prepovedane so vse statusne spremembe, ki
predstavljajo kakršnokoli spremembo v strukturi osnovnega kapitala, statusni
obliki ali lastnini nad osnovnim kapitalom pravnih oseb, ki prirejajo posebne
igre na srečo, dokler se lastninsko ne preoblikujejo v skladu s posebnim
zakonom.
Dokler se pravne osebe iz 1. člena tega
zakona lastninsko ne preoblikujejo v skladu s posebnim zakonom, ne smejo
prodajati, vlagati ali kakorkoli razpolagati s sredstvi večje vrednosti, kakor
tudi dajati ali najemati kredite, če to presega okvir njihovega rednega
poslovanja, razen če za to pridobijo predhodno soglasje Agencije Republike
Slovenije za prestrukturiranje in privatizacijo.
Šteje se, da so sredstva večje vrednosti,
če ena ali več manjših transakcij v obračunskem letu presega 7,000.000
tolarjev.
3. člen
Pravnim osebam, ki prirejajo posebne igre
na srečo, se prepoveduje vsakršno razpolaganje z lastniškimi deleži ali
delnicami pravnih oseb.
4. člen
Pravne osebe iz 1. člena tega zakona ne
smejo izplačevati dividend oziroma dobička ali na kakršenkoli drug način
omogočati pridobivanje premoženjske koristi.
5. člen
Posli, ki so sklenjeni v nasprotju s
prepovedmi iz 2., 3. in 4. člena tega zakona, so nični.
Nični so tudi vsi posli, s katerimi v
pravnih osebah, ki prirejajo posebne igre na srečo, nastaja delež zasebnega
kapitala ali se zmanjšuje delež družbenega kapitala.
6. člen
V roku 14 dni po uveljavitvi tega zakona
mora Služba družbenega knjigovodstva Republike Slovenije (v nadaljnjem
besedilu: revizijski organ) začeti finančni, računovodski in pravni pregled ter
preverjanje zakonitosti in pravilnosti poslovanja v vseh pravnih osebah, ki
prirejajo posebne igre na srečo, na območju Republike Slovenije.
Revizijski organ izvede v pravnih osebah iz
1. člena tega zakona postopek revizije za obdobje od 1. januarja 1989 do
dneva uveljavitve tega zakona.
Postopek revizije je končan, ko odločba
revizijskega organa ali sodna odločba, izdana v pravdnem postopku zoper odločbo
revizijskega organa, postane izvršilni naslov.
Revidiranje lastninskega preoblikovanja
pravnih oseb, ki prirejajo posebne igre na srečo, se opravi po določbah zakona
o lastninskem preoblikovanju podjetij (Uradni list RS, št. 55/92, 7/93 in 31/93), če ni s tem zakonom
drugače določeno.
7 člen Revizijski organ mora pričeti s
postopkom revizije v roku 60 dni od dneva uveljavitve tega zakona tudi v drugih
pravnih osebah, ki so na kakršenkoli način kapitalsko, posredno oziroma
neposredno, povezane s pravnimi osebami, ki prirejajo posebne igre na srečo in
v katerih se opravlja revizijski postopek iz 6. člena tega zakona.
8. člen
Po končanem revizijskem postopku iz 6. in 7. člena tega zakona pripravijo pravne osebe, ki prirejajo posebne igre na srečo, upoštevaje
izid revizijskega postopka, otvoritveno bilanco po stanju na dan uveljavitve
tega zakona na podlagi uredbe o metodologiji za izdelavo otvoritvene bilance
stanja (Uradni list RS, št. 24/93, 62/93, 72/93 in 19/94).
9. člen
Ta zakon začne veljati naslednji dan po
objavi v Uradnem listu Republike Slovenije.
Št. 300-01/94-18/1
Ljubljana, dne 3. junija 1994.
Predsednik
Državnega zbora
Republike Slovenije
mag. Herman Rigelnik l. r.