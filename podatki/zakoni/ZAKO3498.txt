I. UVODNE DOLOČBE
1. člen
Ta zakon določa namen, vrste državnih
pomoči, merila, postopke ter način zagotavljanja sredstev iz proračuna
Republike Slovenije za reševanje in prestrukturiranje gospodarskih družb v
težavah (v nadaljnjem besedilu: družba), ki imajo sedež v Republiki Sloveniji.
2. člen
Družba je v težavah, kadar ni zmožna z
lastnimi sredstvi ali sredstvi, ki jih lahko pridobi od svojih družbenikov,
delničarjev ali upnikov, ustaviti negativnih gibanj poslovanja, ki bi brez
posredovanja države ogrozila obstoj družbe.
Predpostavlja se, da je družba v težavah:
-    
kadar tekoča izguba kapitalske družbe, skupaj s prenesenimi izgubami preteklih
let, doseže polovico osnovnega kapitala in je tekoča izguba v zadnjih 12
mesecih dosegla višino četrtine osnovnega kapitala, pa te izgube ni mogoče
pokriti v breme prenesenega dobička, rezerv ali presežkov iz prevrednotenja; 
-    
kadar tekoča izguba osebne družbe, skupaj s prenesenimi izgubami
preteklih let, doseže polovico kapitala, ki je prikazan v računovodskih
izkazih, in je tekoča izguba v zadnjih 12 mesecih dosegla višino četrtine
kapitala, ki je prikazan v računovodskih izkazih, pa te izgube ni mogoče
pokriti v breme prenesenega dobička, rezerv ali presežkov iz prevrednotenja;
-    
če je družba iz prejšnjih alinei že postala plačilno nesposobna ali če
izpolnjuje pogoje za uvedbo postopkov v zvezi z insolventnostjo.
V primeru, da družba v težavah ne izkazuje
izgube kapitala v smislu prejšnjega odstavka, lahko težave dokazuje z
naraščajočimi izgubami, povečanimi terjatvami, zmanjševanjem prodaje,
povečevanjem zalog, zmanjšanjem izkoriščenosti proizvodnih sredstev, padanjem
denarnih tokov, naraščajočimi dolgovi, naraščajočimi stroški obresti ali
zmanjševanjem vrednosti premoženja.
Natančnejša merila za dokazovanje težav iz
prejšnjega odstavka predpiše Vlada Republike Slovenije (v nadaljnjem besedilu:
vlada).
3. člen
Državna pomoč se po tem zakonu lahko dodeli
za naslednje namene:
-    
kot pomoč v času priprave programa prestrukturiranja (v nadaljevanju:
pomoč za reševanje) oziroma
-    
kot pomoč za izvajanje programa prestrukturiranja za obnovo dolgoročne
sposobnosti preživetja družbe (v nadaljevanju: pomoč za prestrukturiranje).
Državne pomoči se dodeljujejo v skladu z
načeli racionalnosti, transparentnosti in nujnosti.
Cilj državnih pomoči po tem zakonu je
zagotoviti delovanje družbe, ki ima ohranjene vitalne funkcije in zagotovljen
trg.
Državna pomoč ni namenjena za financiranje
novih investicij, ki niso bistvenega pomena za obnovo sposobnosti družbe za
preživetje. 
Gospodarska družba v težavah po tem zakonu,
v kateri kapitalski delež Republike Slovenije presega 25%, ne more prejeti
državnih poroštev in posojil. (črtan)
4. člen
Program prestrukturiranja družbe mora
vsebovati:
-    
analizo vzrokov za nastale težave z oceno gospodarskih in socialnih
posledic v primeru stečaja družbe,
-    
predstavitev ciljev družbe in strategije za dosego ciljev po posameznih
področjih,
-    
prestrukturiranje (tržno, tehnološko, finančno, kadrovsko, ekološko),
-    
projekcije poslovanja za petletno obdobje (variantno: optimistična,
realna, pesimistična),
-    
časovni razpored aktivnosti,
-    
izravnalne ukrepe, s katerimi se zmanjšujejo škodljivi učinki dodeljene
državne pomoči na pogoje poslovanja in preprečujejo motnje konkurence na trgu.
Natančnejšo vsebino programa
prestrukturiranja in listine, s katerimi se dokazujejo posamezne trditve,
določi vlada.
5. člen
Družbe, ki želijo pridobiti sredstva za
namene določene v 3. členu tega zakona, morajo izpolnjevati naslednje pogoje:
-    
da je družba v težavah v skladu z opredelitvijo v 2. členu tega zakona;
-    
da pripravi predlog programa prestrukturiranja oziroma predloži program
prestrukturiranja iz prejšnjega člena oziroma načrt finančne reorganizacije
družbe v prisilni poravnavi, ki je pripravljen tako, da vsebuje elemente
programa prestrukturiranja iz prejšnjega člena;
-    
da zoper družbo ni uveden stečajni postopek oziroma likvidacija.
Državnih pomoči niso upravičene zaprositi novo
nastale družbe in družbe, ki so nastale z likvidacijo prejšnje družbe ter
družbe iz sektorja jeklarstva in premogovništva.
Novo nastale družbe so za namene tega
zakona družbe, ki poslujejo nepretrgoma manj kot tri leta.
Poleg tega državnih pomoči niso upravičene
zaprositi povezane družbe, razen če je mogoče dokazati, da so vzroki težav v
družbi sami in da težave niso rezultat samovoljnega prerazporejanja stroškov
med njimi ter da povezana
družba kot celota ni sposobna odpraviti težav.
6. člen
Oblike državnih pomoči po tem zakonu so:
-    
krediti,
-    
subvencije,
-    
subvencije obrestnih mer,
-    
poroštva,
-    
kapitalske naložbe.
7. člen
Državna pomoč je enkratna pomoč, ki se v
skladu z določbami tega zakona dodeli po načelu 'enkrat in zadnjič'. 
Višina državne pomoči po tem zakonu
posamezni družbi v težavah je omejena na najnižjo potrebno vsoto. 
Ponovna državna pomoč po tem zakonu je
možna po obdobju desetih let od zaključenega prestrukturiranja oziroma od
prvega izplačila državne pomoči. Izjemoma se državna pomoč lahko ponovno podeli
pred potekom desetih let v naslednjih primerih: 
1.    
če dodelitev pomoči za prestrukturiranje sledi dodelitvi pomoči za
reševanje kot del enotnega ukrepa za prestrukturiranje; 
2.    
če je bila v skladu s tem zakonom dodeljena pomoč za reševanje in tej pomoči
ni sledila pomoč za prestrukturiranje ter sta izpolnjena naslednja pogoja: 
a)   
da je bila že dodeljena državna pomoč za reševanje zadostna za
preživetje družbe v daljšem obdobju in 
b)   
je nova državna pomoč potrebna zaradi nastopa nepredvidljivih okoliščin,
na katere družba ni imela vpliva, vendar ne prej kot po preteku petih let od
prvega nakazila državne pomoči; 
3.    
v izjemnih in nepredvidljivih okoliščinah, za katere družba ni
odgovorna. 
Za ponovno državno pomoč je treba predhodno
pridobiti odobritev Evropske komisije.
8. člen
Državno pomoč veliki družbi ali državno
pomoč, ki presega 10 milijonov evrov, lahko Vlada Republike Slovenije odobri
šele, ko po posamični priglasitvi Evropski komisiji prejme njeno odobritev
dodelitve državne pomoči.
Program prestrukturiranja se lahko med
izvajanjem spremeni samo na podlagi potrditve Evropske komisije. Priglasitev za
odobritev sprememb programa prestrukturiranja pripravi ministrstvo, pristojno
za dejavnost, ki jo opravlja družba (v nadaljnjem besedilu: pristojno ministrstvo)
in družba v težavah, ki prosi za spremembo programa prestrukturiranja. 
Za male in srednje velike družbe programe
prestrukturiranja potrjuje vlada.
9. člen
V času priprave in izvajanja programa
prestrukturiranja, ne sme družba izven programa prestrukturiranja prejeti
nobene druge državne pomoči, ki ni skladna s
Smernicami Skupnosti o državni pomoči za reševanje in prestrukturiranje
podjetij v težavah, Uradni list Evropske unije (2004/C 244/02).
II. POMOČ ZA REŠEVANJE
10. člen
Pomoč za reševanje je: 
-    
začasna in povratna pomoč; 
-    
pomoč, katere osnovni cilj je, da ostane družba v težavah pri življenju
v obdobju, ki je potrebno za izdelavo programa prestrukturiranja; 
-    
namenjena za odpravljanje likvidnostne krize in plačilne nesposobnosti; 
-    
pomoč, ki se dodeljuje za obdobje, ki ni daljše od šest mesecev; 
-    
(črtana); 
-    
utemeljena z resnimi socialnimi težavami in ne sme imeti neupravičenih
škodljivih učinkov prelivanja na druge države članice Evropskih skupnosti; 
-    
pomoč, ki se dodeljuje tudi za nujne ukrepe strukturne narave, ki
zahtevajo takojšnje ukrepanje; 
-    
pomoč, ki ne more biti dodeljena za finančno prestrukturiranje.
Kot pomoč za reševanje se dodeljujejo:
-    
kratkoročni krediti 
ali
-    
subsidiarna poroštva za kratkoročne kredite.
11. člen
Kratkoročni kredit se lahko odobri pod
naslednjimi pogoji:
-    
odobri se za čas, ki je potreben za izdelavo predloga programa
prestrukturiranja, vendar ne za več kot šest mesecev;
-    
kredit mora biti povrnjen najkasneje v šest mesecih po izplačilu prvega
obroka družbi;
-    
kredit je omejen na znesek, ki še omogoča tekoče poslovanje družbe;
-    
obrestna mera ne sme biti nižja od referenčne obrestne mere za izračun
državnih pomoči, ki predstavlja vsoto izhodiščne obrestne mere, določene s
strani Evropske komisije, povečane v skladu z diskontno stopnjo po pravilih za
dodeljevanje državnih pomoči.
12. člen
Družbi se lahko dodeli subsidiarno poroštvo
za kredit, najet kot pomoč v času priprave programa prestrukturiranja, če
najeti kredit izpolnjuje pogoje iz prejšnjega člena.
III. POMOČ ZA PRESTRUKTURIRANJE
13. člen
Pomoč za prestrukturiranje prejme družba na
osnovi veljavne sheme državne pomoči oziroma po potrditvi individualne pomoči
na osnovi programa prestrukturiranja s strani Evropske komisije z namenom
obnove dolgoročne sposobnosti preživetja.
Za prestrukturiranje družbe se lahko
uporabi katere koli oblike pomoči iz 6. člena tega zakona.
Osnova za dodelitev pomoči je program
prestrukturiranja, ki ga obravnava in potrdi nadzorni svet družbe, oziroma drug
pristojen organ družbe.
V programu prestrukturiranja morajo družbe
zagotoviti ustrezno višino lastnih sredstev, in sicer: 
-    
v primeru majhnih družb vsaj 25% 
-    
v primeru srednje velikih družb vsaj 40% 
-    
v primeru velikih družb vsaj 50%.
1. Krediti
14. člen
Kredit se lahko črpa le v obdobju izvajanja
programa prestrukturiranja pod pogojem, da moratorij na odplačilo znaša največ
dve leti.
14.a člen
(prenehal
veljati)
2. Subvencije
15. člen
Subvencije se dodeljujejo v izjemnih
primerih za izvedbo nujnih nalog pri reševanju družb, za katere ni mogoče
pridobiti drugih virov sredstev za izvajanje ukrepov poslovnega
prestrukturiranja, predvsem:
-    
za ohranitev delovnih mest,
-    
za izobraževanje,
-    
za usposabljanje.
3. Subvencioniranje obrestne mere
16. člen
Subvencije obrestnih mer se lahko namenijo
za nove kredite, ki jih družba najame zaradi prestrukturiranja pri finančnih
institucijah, in sicer do tržne obrestne mere.
Višina subvencioniranja obrestne mere se
določi vsako leto s posebnim sklepom vlade.
4. Poroštva
17. člen
Poroštva Republike Slovenije po tem zakonu
se dajejo za celoten znesek kredita. 
Obrestne mere in stroški kreditov, za
katere se daje poroštvo, morajo biti primerljive obrestnim meram in stroškom
kreditov, s katerimi se zadolžujejo komitenti najvišjega bonitetnega razreda
banke, upoštevajoč ročnost kredita. 
Poroštva morajo biti ustrezno zavarovana s
primernim zavarovanjem. (črtan)
18. člen
Državna poroštva se ne dajejo:
-    
ex post bankam za poplačilo prevzetih dolgov od drugih finančnih
institucij, ne da bi bili predhodno prilagojeni pogoji financiranja;
-    
za zamenjavo kredita brez garancije za kredit z garancijo pri isti
finančni instituciji;
-    
če kreditojemalec opravlja gospodarsko javno službo kot svojo dejavnost
oziroma če je dejavnost organizirana kot javna služba v Republiki Sloveniji.
-    
(črtana)
18.a člen
(prenehal
veljati)
19. člen
Natančnejše pogoje in postopke izdaje
poroštev po tem zakonu določi vlada z uredbo.
5. Kapitalska naložba
19.a člen
Kapitalske naložbe se izvedejo v obliki
denarnega ali stvarnega vložka v družbo. Stvarni vložek v družbo se lahko
izvede tudi s konverzijo terjatev iz naslova danih posojil in plačanih poroštev
v kapitalski delež.
6. Odlog pri plačilu davkov in prispevkov
(črtan)
20. člen
(črtan)
IV. POSTOPEK ZA DODELJEVANJE DRŽAVNIH POMOČI DRUŽBAM
21. člen
Družba, ki meni, da izpolnjuje pogoje za
dodelitev pomoči po tem zakonu, pošlje na pristojno ministrstvo vlogo z
obrazložitvijo, ki mora vsebovati najmanj naslednje podatke oziroma dokumentacijo:
-    
splošne podatke o družbi;
-    
izjavo, da družba ni v stečajnem postopku;
-    
poslovno poročilo;
-    
(črtana);
-    
izjavo solidarnih dolžnikov – pristopiti morajo vse odvisne in
obvladujoče družbe kreditojemalca, v kolikor take družbe obstajajo;
-    
predlog oziroma potrjen program prestrukturiranja.
Pristojno ministrstvo imenuje strokovno
medresorsko komisijo, ki vlogo pregleda in pripravi mnenje o izpolnjevanju
pogojev za dodelitev pomoči in predlog za dodelitev vrste in višine državne
pomoči.
Pristojno ministrstvo vključi kot člana
komisije tudi predstavnika ministrstva, pristojnega za finance, in ministrstva,
pristojnega za delo, družino in socialne zadeve.
Pristojno ministrstvo lahko pridobi
strokovno mnenje neodvisnega zunanjega strokovnjaka o sprejemljivosti programa
prestrukturiranja glede na dolgoročno sposobnost preživetja družbe.
V vlogi za dodelitev pomoči je potrebno
navesti ali je družba v preteklosti že prejela pomoč za reševanje oziroma
prestrukturiranje.
22. člen
O dodelitvi sredstev državnih pomoči odloča
vlada na predlog pristojnega ministrstva.
22.a člen
Pristojno ministrstvo je dolžno stalno
preverjati izvajanje programa prestrukturiranja. Način preverjanja izvajanja in
nadzora nad izvajanjem programa prestrukturiranja določi vlada z uredbo.
23. člen
Pogodbe za dodelitev državnih pomoči sklepa
pristojni minister.
V. VIRI POMOČI DRUŽBAM V TEŽAVAH
24. člen
Sredstva za pomoč družbam se za namene tega
zakona zagotavljajo v proračunu Republike Slovenije v okviru finančnih načrtov
pristojnih ministrstev.
Za namene tega zakona se v celoti uporabijo
sredstva, ki se pridobijo na podlagi zakona o uporabi sredstev pridobljenih iz
naslova kupnine na podlagi zakona o lastninskem preoblikovanju podjetij (Uradni
list RS, št. 45/95, 34/96, 60/99 – ZSRR, 22/2000 – ZJS, 67/2001 in 47/2002) in
so v skladu s šesto alineo prvega odstavka 7. člena navedenega zakona namenjena
sanaciji podjetij.
VI. NADZOR NAD IZVAJANJEM ZAKONA
25. člen
Pristojna ministrstva so dolžna voditi
evidence državnih pomoči za spremljanje in uresničevanje tega zakona.
Vrsto in način vodenja evidenc iz
prejšnjega odstavka določi vlada.

Zakon o pomoči za reševanje in
prestrukturiranje gospodarskih družb v težavah – ZPRPGDT (Uradni list RS, št. 110/02) vsebuje naslednje prehodne in
končne določbe:
»VII. PREHODNE IN KONČNE DOLOČBE
26. člen
V letu 2003 se v okviru finančnega načrta
ministrstva, pristojnega za gospodarstvo v računu finančnih terjatev in naložb
dodatno zagotovijo sredstva za namene tega zakona v višini 750,000.000
tolarjev.
27. člen
Z dnem, ko začne veljati ta zakon,
prenehata veljati:
-    
pravilnik o izvajanju javnih razpisov za namene prestrukturiranja za
področje industrije in gradbeništva (Uradni list RS, št. 25/2000);
-    
uredba o dodeljevanju sredstev za sanacijo gospodarskih družb iz
sredstev kupnin (Uradni list RS, št. 52/2002).
28. člen
Vlada Republike Slovenije izda predpise iz
2., 4. in 25. člena tega zakona najkasneje v 30 dneh po uveljavitvi tega
zakona.
29. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
pomoči za reševanje in prestrukturiranje gospodarskih družb v težavah –
ZPRPGDT-A (Uradni list RS, št. 91/05) vsebuje naslednje prehodne in
končne določbe:
»VII. PREHODNE IN KONČNE DOLOČBE
16. člen
Vloge družb v težavah, ki menijo, da
izpolnjujejo pogoje za dodelitev državne pomoči in ki so v postopku, se
obravnavajo in zaključijo po tem zakonu.
17. člen
Vlada mora v treh mesecih po uveljavitvi
tega zakona uskladiti Uredbo o kazalnikih, vsebini programa prestrukturiranja
in vodenju evidenc o dodeljenih državnih pomočeh gospodarskim družbam v težavah
(Uradni list RS, št. 18/03) z določbami tega zakona.
18. člen
Vlada mora izdati podzakonski akt iz 12. in
15. člena tega zakona v roku treh mesecev po uveljavitvi tega zakona.
19. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
pomoči za reševanje in prestrukturiranje gospodarskih družb v težavah – ZPRPGDT-B
(Uradni list RS, št. 31/07) vsebuje naslednjo prehodno in
končno določbo:
»PREHODNA IN KONČNA DOLOČBA
8. člen
Vsi postopki, ki so se začeli pred
uveljavitvijo tega zakona, se zaključijo po določbah tega zakona.
9. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
pomoči za reševanje in prestrukturiranje gospodarskih družb v težavah – ZPRPGDT-C
(Uradni list RS, št. 51/11) vsebuje naslednjo končno določbo:
»KONČNA DOLOČBA
4. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
pomoči za reševanje in prestrukturiranje gospodarskih družb v težavah – ZPRPGDT-D
(Uradni list RS, št. 39/13) vsebuje naslednjo končno določbo:
»KONČNA DOLOČBA
9. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
pomoči za reševanje in prestrukturiranje gospodarskih družb v težavah –
ZPRPGDT-E (Uradni list RS, št. 56/13) vsebuje naslednjo končno določbo:
»KONČNA DOLOČBA
7. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
finančnem poslovanju, postopkih zaradi insolventnosti in prisilnem prenehanju –
ZFPPIPP-G (Uradni list RS, št. 27/16) vsebuje naslednjo končno določbo:
»37. člen
Ta zakon začne veljati petnajsti dan po objavi v Uradnem listu Republike Slovenije.«.