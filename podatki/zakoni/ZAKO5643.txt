I. SPLOŠNE DOLOČBE
1. člen
(predmet in namen zakona)
(1) Ta zakon ureja jamstva Republike Slovenije bankam, kot so
opredeljene v zakonu, ki ureja bančništvo (v nadaljnjem besedilu: banke) za
zadolževanje gospodarskih subjektov (v nadaljnjem besedilu: kreditojemalci).
(2) Jamstva po tem zakonu so namenjena omilitvi posledic
svetovne gospodarske in finančne krize ter izboljšanju likvidnosti gospodarstva
z namenom lažjega pridobivanja sredstev na slovenskem finančnem trgu.
2. člen
(opredelitev pojmov)
Pojmi, uporabljeni v tem zakonu, imajo naslednji pomen:
-       
jamstvo pomeni obveznost Republike Slovenije za izpolnitev obveznosti
kreditojemalcev do upnikov, do višine določene v tem zakonu, za katero se
smiselno uporabljajo določbe o poroštvu iz zakona, ki ureja obligacijska
razmerja;
-       
jamstvena shema je skupna kvota jamstev bankam za kredite, dane pod
pogoji, določenimi v tem zakonu;
-       
jamstvena kvota je del jamstvene sheme, ki jo pridobi posamezna banka z
udeležbo na posamezni avkciji;
-       
avkcija je dražba, na kateri banke med seboj s svojimi ponudbami
konkurirajo za pridobitev deleža jamstvene kvote.
3. člen
(čas izdajanja jamstev)
(1) Republika Slovenija izdaja jamstva po tem zakonu najdlje
do 31. decembra 2010.
(2) Jamstva, izdana po tem zakonu, se ne vštevajo v kvoto
poroštev na podlagi zakona, ki ureja izvrševanje proračuna.
4. člen
(pooblastilo SID banki)
Republika Slovenija s tem zakonom pooblašča SID – Slovensko
izvozno in razvojno banko, d.d. Ljubljana (v nadaljnjem besedilu: SID banka),
da v njenem imenu in za njen račun opravlja vse posle v zvezi z izdajo,
spremljanjem, unovčevanjem in izterjavo jamstev ter nadzor nad namensko porabo
kreditov, zavarovanih z jamstvom po tem zakonu, na podlagi poročil bank.
5. člen
(uredba)
Podrobnejša opredelitev meril, pogojev in postopka za izdajo
jamstev, ki jih določa ta zakon, pogoje kreditov, za katere se izdajo jamstva,
način in roke plačila provizije ter plačil nadomestila za pripravo, poročanje
in vodenje jamstva, obseg in način izvajanja pooblastila SID banki, način
poročanja SID banke ministrstvu, pristojnemu za finance ter sankcije v primeru
kršitve obveznosti pri izdaji jamstva, se uredi z uredbo, ki jo sprejme Vlada
Republike Slovenije (v nadaljnjem besedilu: uredba).
II. JAMSTVENA SHEMA
6. člen
(kreditojemalci, za katere se izdajo jamstva)
(1) Kreditojemalci po tem zakonu so osebe, organizirane v
statusni obliki po zakonu, ki ureja gospodarske družbe in po zakonu, ki ureja
zadruge, oboje, s sedežem v Republiki Sloveniji.
(2) Jamstva niso namenjena za obveznosti kreditnih in
finančnih institucij, kot so opredeljene v zakonu, ki ureja bančništvo, ter
zavarovalnic, pozavarovalnic in pokojninskih družb, kot so opredeljene v
zakonu, ki ureja zavarovalništvo.
7. člen
(pogoji in namen kreditov, za katere se izdajajo jamstva)
(1) Jamstva po tem zakonu se lahko izdajo za nove kredite, ki
izpolnjujejo naslednje pogoje:
-       
ročnost posameznega kredita je lahko najmanj eno leto in največ 10 let,
-       
znesek kredita ne sme presegati skupne letne mase plač, ki jih je
izplačal kreditojemalec za leto 2008, (vključno z zaposlenimi pri
podizvajalcih, s katerimi delajo na skupnem projektu), pri podjetjih,
ustanovljenih po 1. januarju 2008 pa ne sme preseči ocenjene letne mase plač v
prvih dveh letih delovanja, v obeh primerih vključno s prispevki za socialno
varnost.
(2) Jamstva po tem zakonu se lahko izdajo za kredite, ki so
namenjeni za financiranje osnovne dejavnosti kreditojemalcev, predvsem pa za:
-       
financiranje novih investicij in dokončanja že začetih investicij,
-       
financiranje obratnih sredstev ali
-       
za reprogramiranje kratkoročnih kreditov v srednjeročne oziroma
dolgoročne kredite, vendar ne za tiste, ki so bili najeti za financiranje
lastne udeležbe pri pridobitvi državne pomoči v skladu z Zakonom o spremljanju državnih
pomoči (Uradni list RS, št. 37/04) (v nadaljevanju ZSDP).
(3) Višina državne pomoči za namene iz prejšnjega odstavka ne
sme preseči najvišje dovoljene intenzivnosti pomoči v skladu z ZSDP.
8. člen
(omejitve pri izdajanju jamstev)
Jamstev po tem zakonu ni mogoče izdati v naslednjih primerih:
-       
če je kredit namenjen za odkup podjetij oziroma njegovih deležev ali za
odplačilo obstoječih kreditov, najetih za te namene,
-       
če je kreditojemalec opredeljen kot podjetje v težavah po Zakonu o
pomoči za reševanje in prestrukturiranje gospodarskih družb v težavah (Uradni
list RS, št. 44/07 – uradno prečiščeno besedilo) po stanju na dan 1. julija
2008.
9. člen
(lastnosti jamstev)
Jamstva po tem zakonu so nepreklicna, brezpogojna in se
unovčujejo na prvi pisni poziv upnika. Republika Slovenija unovčeno jamstvo
plača najkasneje v roku 8 delovnih dni od prejema poziva upnika iz katerega je
razvidno, da kreditojemalec ni poravnal dospele obveznosti iz kreditne pogodbe.
10. člen
(pogoji jamstev)
(1) Jamstva se lahko dajejo za obveznosti kreditojemalcev, ki
so jih banke brez upoštevanja zavarovanj na dan odobritve kredita razvrstile v
bonitetni razred A, B ali C v skladu s sklepom Banke Slovenije, ki ureja
ocenjevanje izgub iz kreditnega tveganja.
(2) Jamstva za obveznosti kreditojemalcev iz prejšnjega
odstavka znašajo največ 80% vseh obveznosti iz kreditov, danih na podlagi
jamstvene sheme po tem zakonu.
(3) Glavnica posameznega kredita, danega na podlagi jamstvene
sheme, znaša najmanj 100.000 eurov in, upoštevajoč omejitev iz druge alineje
prvega odstavka 7. člena tega zakona, do največ 70 milijonov eurov.
11. člen
(obseg jamstvene sheme)
(1) Jamstvena shema po tem zakonu znaša 1,2 milijarde eurov,
pri čemer se za vsako skupino kreditojemalcev iz bonitetnih razredov A, B ali C
nameni enak obseg jamstev.
(2) Za namene iz tretje alineje drugega odstavka 7. člena
tega zakona se nameni največ 20% jamstvene sheme iz prvega odstavka tega člena.
12. člen
(določitev jamstvene kvote)
(1) Višina jamstvene kvote posamezne banke se določi po
izvršeni avkciji in na podlagi ponudbe banke, ki vsebuje predlog o določitvi
višine jamstvene kvote in stopnjo tveganja, ki ga je banka pripravljena
prevzeti.
(2) Prednost pri določitvi višine jamstvene kvote, razpisane
s posamezno avkcijo, imajo ponudbe tistih bank, ki so pripravljene prevzeti
višjo stopnjo tveganja od tiste določene v 10. členu tega zakona.
13. člen
(provizija)
(1) Banka za račun kreditojemalcev plača letno provizijo za
izdajo jamstva za kredite, ki so zavarovani s kvalitetnimi zavarovanjem skladno
z običajno bančno prakso, ki znaša:
-       
za kreditojemalce bonitetnega razreda A 0,4% od višine glavnice
posameznega kredita, v delu, zavarovanem z jamstvom po tem zakonu
-       
za kreditojemalce bonitetnega razreda B 0,55% od višine glavnice
posameznega kredita, v delu, zavarovanem z jamstvom po tem zakonu
-       
za kreditojemalce bonitetnega razreda C 0,8% od višine glavnice
posameznega kredita v delu, zavarovanem z jamstvom po tem zakonu.
(2) V primeru, da krediti niso zavarovani v skladu s
prejšnjim odstavkom znaša provizija: 
-       
za kreditojemalce bonitetnega razreda A 0,4% od višine glavnice
posameznega kredita, v delu, zavarovanem z jamstvom po tem zakonu, 
-       
za kreditojemalce bonitetnega razreda B 0,8% od višine glavnice
posameznega kredita, v delu, zavarovanem z jamstvom po tem zakonu, 
-       
za kreditojemalce bonitetnega razreda C 2,0% od višine glavnice
posameznega kredita, v delu, zavarovanem z jamstvom po tem zakonu.
(3) Provizija iz prvega in drugega odstavka tega člena se za
prvi dve leti od izdaje poroštva zmanjša za 25% v primeru, da je kreditojemalec
majhno ali srednje podjetje in za 15% v primeru, da je kreditojemalec veliko
podjetje. Pri tem se uporablja definicija malega in srednjega podjetja kot jih
določa priloga I Uredbe Komisije (ES) št. 800/2008 z dne 6. avgusta 2008 o
razglasitvi nekaterih vrst pomoči za združljive s skupnim trgom z uporabo
členov 87 in 88 Pogodbe (Uredba o splošnih skupinskih izjemah) (UL L št. 214 z
dne 9. 8. 2008, str. 3).
(4) Poleg provizije iz prvega in drugega odstavka tega člena
banka plača tudi kvartalno nadomestilo za stroške priprave in vodenja jamstva v
višini 0,05% od višine glavnice posameznega kredita, za katerega je bilo dano
jamstvo.
(5) Provizija iz prvega in drugega odstavka in nadomestilo iz
četrtega odstavka tega člena sta prihodek proračuna Republike Slovenije.
13.a člen
(omejitve pri poslovanju bank)
(1) Banke iz 1. člena tega zakona, ki pridobijo jamstveno
kvoto, ne smejo v okviru svojega poslovanja: 
-       
dajati posojil za odkup delnic ali poslovnih deležev gospodarskih družb
s strani članov poslovodstev teh gospodarskih družb in z njimi povezanih oseb
in 
-       
obnavljati posojil ali kako drugače spreminjati pogojev posojil, ki so
bila dana za odkup delnic ali poslovnih deležev gospodarskih družb s strani
članov poslovodstev teh gospodarskih družb in z njimi povezanih oseb, če: 
a)   
nimajo dovoljenja za prevzemno ponudbo, 
b)   
je zoper njih v teku postopek zaradi kršitve, ki se nanašajo na zlorabo
trga finančnih instrumentov iz 10. poglavja Zakona o trgu finančnih
instrumentov (Uradni list RS, št. 67/07, 100/07 – popr. in 69/08) in kršitev,
ki se nanašajo na izstavitev prevzemne ponudbe po zakonu, ki ureja prevzeme,
oziroma so s pravnomočno odločbo ugotovljene kršitve teh zakonov, 
c)   
je uveden postopek presoje koncentracije zaradi neskladnosti s pravili
konkurence v skladu z zakonom, ki ureja preprečevanje omejevanja konkurence,
oziroma je takšna neskladnost s pravnomočno odločbo že ugotovljena. 
(2) Omejitve iz druge alineje prejšnjega odstavka veljajo
tudi za zavarovanja obveznosti, ki izhajajo iz poslov pridobivanja sredstev za
odkup delnic ali poslovnih deležev gospodarskih družb s strani članov
poslovodstev teh gospodarskih družb in z njimi povezanih oseb. 
(3) Pri presoji pogojev iz točke a), b), in c) prvega
odstavka tega člena se upoštevajo postopki, ki so bili uvedeni oziroma končani
v obdobju petih let pred vložitvijo vloge za odobritev jamstva v skladu s tem
zakonom. 
(4) Omejitve iz prvega in drugega odstavka tega člena veljajo
od dneva izdaje jamstva pa do poteka trajanja jamstva države. 
(5) Nadzor nad izvajanjem določb tega člena izvaja
ministrstvo, pristojno za finance. Banke iz prvega odstavka tega člena so
dolžne ministrstvu, pristojnemu za finance, na njegovo zahtevo posredovati
podatke o stanju izpostavljenosti iz poslov iz prvega in drugega odstavka tega
člena. 
(6) Ministrstvo, pristojno za finance, je dolžno s podatki,
pridobljenimi na podlagi tega člena, ravnati v skladu z določbami zakona, ki
ureja bančništvo. 
(7) Pogodbe, sklenjene v nasprotju z določbami tega člena, so
nične. 
III. IZVAJANJE ZAKONA
14. člen
(postopek izdaje jamstev)
(1) SID banka javno objavi na svoji spletni strani povabilo,
ki vsebuje zahteve in pogoje, opredeljene v tem zakonu in uredbi iz 5. člena
tega zakona, za sodelovanje na avkciji, na kateri bodo lahko banke konkurirale
za pridobitev jamstvene kvote.
(2) Po poteku roka za oddajo ponudb SID banka oceni prejete
ponudbe z vidika izpolnjevanja pogojev in meril iz tega zakona in uredbe iz 5.
člena tega zakona.
15. člen
(obveznosti SID banke pri izvajanju zakona)
SID banka spremlja, nadzoruje in skrbi za izvajanje jamstvene
sheme po tem zakonu ter je odgovorna za to, da krediti, ki so uvrščeni v
jamstveno shemo, izpolnjujejo pogoje iz tega zakona in uredbe iz 5. člena tega
zakona.
16. člen
(obveščanje o jamstvih)
SID banka o izdanih, unovčenih in izterjanih jamstvih obvešča
ministrstvo, pristojno za finance na način in v rokih, določenih v uredbi iz 5.
člena tega zakona.
17. člen
(postopki izterjave)
SID banka v imenu in za račun Republike Sloveniji vodi tudi
postopke izterjave unovčenih jamstev in pri tem sodeluje z ministrstvom,
pristojnim za finance in Državnim pravobranilstvom, v skladu z zakonom, ki
ureja državno pravobranilstvo.
III.a SANKCIJE V PRIMERU KRŠITEV
17.a člen
(ničnost)
(1) Kreditne pogodbe, sklenjene v nasprotju s 6., 7., 8. in
10. členom tega zakona, so nične. 
(2) Če so kršitve iz prejšnjega odstavka na strani banke,
mora le-ta v primeru unovčitve jamstva vrniti vse zneske, ki so bili izplačani
njej ali drugemu upniku na podlagi unovčenega jamstva, z zakonitimi zamudnimi
obrestmi od dneva unovčitve jamstva do plačila. 
(3) V pogodbi o jamstvu se določijo kršitve zakona, uredbe
ali pogodbe, zaradi katerih je banka dolžna plačati na račun Republike
Slovenije pogodbeno kazen, ki ne sme biti nižja od 5% odobrene in potrjene
glavnice kredita, zavarovanega z jamstvom po tem zakonu.
17.b člen
(uveljavljanje ničnosti)
Ničnost pogodb iz 13.a in 17.a člena tega zakona uveljavlja v
javnem interesu državni pravobranilec Republike Slovenije. 

Zakon o jamstveni shemi Republike Slovenije –
ZJShemRS (Uradni list RS, št. 33/09) vsebuje naslednjo prehodno in
končno določbo:
»IV. PREHODNA IN KONČNA DOLOČBA
18. člen
(rok za sprejem uredbe)
Vlada Republike Slovenije sprejme uredbo iz 5. člena tega
zakona najkasneje v 14 dneh od uveljavitve zakona.
19. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
jamstveni shemi Republike Slovenije – ZJShemRS-A (Uradni list RS, št. 42/09) vsebuje naslednjo končno določbo:
»KONČNA DOLOČBA
5. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.«.