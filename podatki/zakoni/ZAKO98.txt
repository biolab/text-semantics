1. člen
Z namenom, da se ohranijo naravna rudna
bogastva in rudniške naprave Rudnika živega srebra Idrija, ki so za nedoločen
čas izven obratovanja, kot dobrina splošnega pomena v družbeni lastnini pod
posebnim družbenim varstvom, se ustanovi organizacija združenega dela za
vzdrževanje rudnika in rudniških naprav s firmo »Rudnik živega srebra Idrija«
(v nadaljnjem besedilu: rudnik).
Sedež rudnika je v Idriji.
Dejavnost rudnika je posebnega družbenega
pomena.
2. člen
Rudnik vzdržuje rudno bogastvo in rudniške
naprave, raziskuje zaloge rudnin in pripravlja ukrepe za morebitno obnovo
izkoriščanja rudnega bogastva.
Z razpoložljivimi zmogljivostmi lahko
rudnik opravlja storitve tudi za druge organizacije ali skupnosti.
3. člen
Rudnik ustvarja celotni prihodek iz
sredstev, ki jih pridobiva z lastno dejavnostjo, z dotacijo iz republiškega
proračuna in na podlagi samoupravno dogovorjenega povračila za opravljanje dejavnosti
oziroma za opravljanje storitev v svobodni menjavi dela ali na kakšni drugi
podlagi v skladu s samoupravnimi sporazumi.
Dotacija iz republiškega proračuna znaša
največ 42,6 milijonov dinarjev v letu 1979 in največ 52 milijonov dinarjev v
letu 1980 ter se v skladu s sprejetim letnim finančnim načrtom in po programu
del v sanacijskem programu rudnika uporablja za vzdrževanje rudnika in
rudniških naprav.
SR Slovenija bo sredstva za leto 1979 in
1980 zagotovila z najetjem posojila, ki ga bo vrnila v letih 1981—1985.
4. člen
Delavski svet rudnika sestavljajo, poleg
delegatov delavcev, tudi po dva delegata, ki jih delegirajo: Izvršni svet
Skupščine SR Slovenije, Gospodarska zbornica Slovenije, Raziskovalna skupnost
Slovenije, Skupščina občine Idrija in Občinski sindikalni svet Idrija.
Delegati, ki jih imenujejo organi in
organizacije iz prejšnjega odstavka, sodelujejo pri odločanju o vseh zadevah
upravljanja rudnika, razen tistih, ki se nanašajo na delitev dela dohodka, ki
je namenjen za osebno in skupno porabo, ter na delovna razmerja.
Odločitve o zadevah iz prejšnjega odstavka
so sprejete, če jih z ločenim glasovanjem sprejmejo delegati delavcev in
delegati, ki jih delegirajo organi in organizacije iz prvega odstavka tega
člena.
V statutu rudnika se določi usklajevalni
postopek za primere, ko se pri glasovanju ne doseže soglasje.
5. člen
Statut rudnika začne veljati, ko da nanj
soglasje Izvršni svet Skupščine SR Slovenije.
6. člen
Dosedanja organizacija združenega dela
Rudnik živega srebra Idrija preneha z dnem, ko začne veljati ta zakon. Njena
likvidacija se ne opravi. Vsa njena sredstva in obveznosti prevzame rudnik.
Do konstituiranja nove organizacije
združenega dela upravlja rudnik delavski svet dosedanje organizacije združenega
dela ob sodelovanju delegatov organov in organizacij iz 4. člena tega zakona.

Zakon o Rudniku živega srebra Idrija (Uradni
list SRS, št. 13/79) vsebuje naslednjo končno določbo:
»7. člen
Ta zakon začne veljati osmi dan po objavi v
Uradnem listu SRS.«.

Zakon o preprečevanju posledic rudarjenja v
Rudniku živega srebra Idrija (Uradni list SRS, št. 37/87)
vsebuje naslednjo končno določbo:
»14. člen
Ta zakon začne veljati osmi dan po objavi v
Uradnem listu SRS.«.