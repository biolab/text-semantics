1. člen
(vsebina zakona)
S tem zakonom se določajo ukrepi na področju plač in drugih
stroškov dela v javnem sektorju za leti 2020 in 2021, izredna uskladitev
pokojnin v letu 2020 ter zagotavljanje sredstev Zavodu za pokojninsko in
invalidsko zavarovanje Slovenije (v nadaljnjem besedilu: ZPIZ) v letih 2020 in
2021.
2. člen
(nadomestilo plače funkcionarjem za čas odsotnosti z dela
zaradi bolezni ali poškodbe, ki ni povezana z delom)
V letu 2020 in 2021 pripada funkcionarjem oziroma
funkcionarkam (v nadaljnjem besedilu: funkcionar) za čas odsotnosti z dela
zaradi bolezni ali poškodbe, ki ni povezana z delom, nadomestilo, ki bremeni
delodajalca, v višini 80 odstotkov osnove. Osnova za izračun nadomestila je
plača v preteklem mesecu za polni delovni čas.
3. člen
(izplačevanje jubilejnih nagrad)
Funkcionarjem pripada v letih 2020 in 2021 jubilejna nagrada
le, če je za posamezni jubilej še ni prejel v javnem sektorju.
4. člen
(redna delovna uspešnost)
Ne glede na 22. in 22.a člen Zakona o sistemu plač v javnem
sektorju (Uradni list RS, št. 108/09 – uradno prečiščeno besedilo, 13/10,
59/10, 85/10, 107/10, 35/11 – ORZSPJS49a, 27/12 – odl. US, 40/12 – ZUJF, 46/13,
25/14 – ZFU, 50/14, 95/14 – ZUPPJS15, 82/15, 23/17 – ZDOdv, 67/17 in 84/18; v
nadaljnjem besedilu: ZSPJS) javnim uslužbencem oziroma javnim uslužbenkam (v
nadaljnjem besedilu: javni uslužbenec) in funkcionarjem do 30. junija 2020 ne
pripada del plače za redno delovno uspešnost.
5. člen
(delovna uspešnost iz naslova povečanega obsega dela)
(1) Ne glede na prvi odstavek 4. člena Uredbe o delovni
uspešnosti iz naslova povečanega obsega dela za javne uslužbence (Uradni list
RS, št. 53/08 in 89/08) in splošne akte, ki urejajo plačilo delovne uspešnosti
iz naslova povečanega obsega dela za javne uslužbence v drugih državnih
organih, lahko do 30. junija 2020 višina dela plače javnega uslužbenca za
plačilo delovne uspešnosti pri opravljanju rednih delovnih nalog uporabnika
proračuna ali projekta, načrtovanega v okviru sprejetega finančnega načrta
uporabnika proračuna, znaša največ 20 odstotkov njegove osnovne plače. Če se
javnemu uslužbencu izplačuje del plače za plačilo delovne uspešnosti iz naslova
povečanega obsega dela tudi iz naslova in sredstev posebnega projekta, lahko
del plače znaša skupno (iz obeh naslovov) največ 30 odstotkov njegove osnovne
plače.
(2) Javnim uslužbencem, za katere velja Uredba o plačah
direktorjev v javnem sektorju (Uradni list RS, št. 68/17, 4/18 in 30/18), se
del plače za delovno uspešnost iz naslova povečanega obsega dela do 30. junija
2020 izplačuje v skladu z drugim odstavkom 4. člena uredbe iz prejšnjega odstavka.
(3) Za izplačilo delovne uspešnosti iz naslova povečanega
obsega dela pri opravljanju rednih delovnih nalog lahko do 30. junija 2020
uporabniki proračuna porabijo največ 40 odstotkov sredstev iz prihrankov,
določenih v 22.d členu ZSPJS.
(4) Ne glede na prejšnji odstavek lahko uporabniki v
primerih, ko so bili sklenjeni še vedno veljavni sporazumi ali dogovori med
delodajalcem in reprezentativnim sindikatom za dejavnost ali poklic v javnem
sektorju, ki vsebujejo dogovor o delovni uspešnosti iz naslova povečanega
obsega dela, porabijo prihranke v odstotku, ki je veljal ob podpisu tega
sporazuma oziroma dogovora.
6. člen
(izredna uskladitev pokojnin v letu 2020)
Ne glede na osmi odstavek 430. člena Zakona o
pokojninskem in invalidskem zavarovanju (Uradni list RS, št. 96/12, 39/13,
99/13 – ZSVarPre-C, 101/13 – ZIPRS1415, 44/14 – ORZPIZ206, 85/14 – ZUJF-B,
95/14 – ZUJF-C, 90/15 – ZIUPTD, 102/15, 23/17, 40/17, 65/17, 28/19 in 75/19; v
nadaljnjem besedilu: ZPIZ-2) se v decembru 2020 pokojnine in drugi prejemki, priznani
na podlagi pravic iz prvega odstavka 3. člena, prejemki iz
389. člena, četrtega odstavka 392. člena, 404. in 405. člena
ZPIZ-2, razen letnega dodatka in dodatka za pomoč in postrežbo, poleg redne
uskladitve v skladu s 105., 106. in 107. členom ZPIZ-2, izredno uskladijo
v višini 2 odstotkov.

Zakon o ukrepih na področju plač in drugih
stroškov dela v javnem sektorju za leti 2020 in 2021 ter izredni uskladitvi
pokojnin – ZUPPJS2021 (Uradni list RS, št. 75/19) vsebuje naslednjo končno določbo:
»KONČNA DOLOČBA
7. člen
(začetek veljavnosti
zakona)
Ta zakon začne veljati 1. januarja 2020.«.

Zakon o spremembi Zakona o ukrepih na področju
plač in drugih stroškov dela v javnem sektorju za leti 2020 in 2021 ter izredni
uskladitvi pokojnin – ZUPPJS2021-A (Uradni list RS, št. 139/20) vsebuje naslednjo končno določbo:
»KONČNA DOLOČBA
2. člen
Ta zakon začne veljati petnajsti dan po objavi v Uradnem
listu Republike Slovenije.«.