1. člen
S tem zakonom se uvaja obveznost plačevanja
posebnega davka na določene prejemke, izplačane fizični osebi.
2. člen
Davek plačujejo pravne osebe in zasebniki,
ki opravljajo dejavnost in izplačujejo s tem zakonom določene prejemke.
3. člen
Osnova za obračun in plačilo davka je vsako
posamezno bruto izplačilo fizični osebi za opravljeno storitev na podlagi
pogodbe o delu po zakonu o delovnih razmerjih in zakonu o obligacijskih
razmerjih.
V bruto izplačilo iz prejšnjega odstavka se
vštevajo tudi vsa povračila stroškov, ki jih je fizična oseba prejela v zvezi z
opravljanjem storitve.
Za opravljeno storitev po prvem odstavku
tega člena se ne šteje:
-       
izplačilo fizični osebi, ki opravlja funkcijo na podlagi imenovanja
državnega ali drugega organa v skladu z zakonom oziroma drugim aktom, 
-       
izplačilo fizični osebi, ki opravi storitev na podlagi napotitve
upravnega organa v skladu z zakonom, 
-       
izplačilo fizični osebi na podlagi napotitve oziroma poziva na določeno
opravilo s strani državnega ali drugega organa, 
-       
izplačilo nagrad in povračil stroškov fizični osebi, ki prostovoljno
oziroma na podlagi vabila ali poziva sodeluje v prostovoljnih, ljubiteljskih,
humanitarnih, invalidskih, izobraževalnih, zdravstvenih, kulturnih, športnih,
raziskovalnih dejavnostih ter v dejavnostih društev in njihovih zvez, zaradi
uresničevanja ciljev oziroma namenov, zaradi katerih so društva ustanovljena,
ne pa v okviru opravljanja gospodarskih dejavnosti po 10. členu zakona o
društvih (Uradni list SRS, št. 37/74 in 42/86), ter v sindikalnih in
strankarskih dejavnostih, pod pogojem, da izplačila nagrad ne presegajo 150.000
tolarjev letno, povračilo stroškov v zvezi z opravljanjem storitve pa ne
presega višine, ki je določena s predpisom vlade.
Za izplačilo za opravljeno storitev po tem
zakonu se ne štejejo plačila za uporabo avtorskega dela na podlagi avtorskih
pogodb po zakonu o avtorski pravici.
Podrobnejše izvajanje tega zakona predpiše
minister, pristojen za finance.
4. člen
Davek se ne plačuje od izplačil za začasno
ali občasno opravljanje dela učencev in študentov, prejetih preko študentskih
ali mladinskih organizacij, ki opravljajo dejavnost posredovanja dela na
podlagi pogodbe o koncesiji, v skladu s predpisi na področju zaposlovanja.
Davek se ne plačuje od izplačil za občasno ali
začasno nego oziroma pomoč invalidom, ki jih fizičnim osebam izplačujejo
invalidske organizacije.
Davek se ne plačuje od izplačil za spravilo
pridelkov v okviru sezonskih del na področju hmeljarstva, sadjarstva in
vinogradništva, ki jih fizičnim osebam izplačujejo pravne osebe ali zasebniki,
registrirani za opravljanje navedenih dejavnosti.
Mnenje o tem, ali gre za spravilo pridelkov
v okviru sezonskih del na področju hmeljarstva, sadjarstva in vinogradništva,
da minister, pristojen za kmetijstvo.
Davek se ne plačuje od izplačil pri
sezonskem tradicionalnem izlovu cipljev in drugih rib, ki se pojavijo hkrati z
njimi, ki jih fizičnim osebam izplačuje koncesionar, registriran za opravljanje
navedene dejavnosti.
5. člen
Davek se plačuje po stopnji 25%.
6. člen
Davek se obračunava in plačuje najpozneje v
treh dneh po izplačilu.
7. člen
Davek je prihodek proračuna Republike
Slovenije.
8. člen
Pri pravnih osebah se glede kontrole,
postopkov in izterjave davka uporabljajo predpisi o službi družbenega knjigovodstva.
Pri zasebnikih, ki opravljajo dejavnost, se
glede izterjave davka uporabljajo določbe zakona o davkih občanov o prisilni
izterjavi davka.
9. člen
Do uveljavitve predpisov o novi
organiziranosti davčne službe opravljata nadzor nad obračunavanjem in
plačevanjem davka po tem zakonu Služba družbenega knjigovodstva v Republiki
Sloveniji in Republiška uprava za javne prihodke v skladu s posebnimi predpisi.
10. člen
(črtan)
11. člen
Z denarno kaznijo najmanj 100.000 tolarjev
se kaznuje za prekršek izplačevalec s tem zakonom določenih prejemkov:
-       
če davka ne obračuna in plača, če davka ne obračuna in plača v določenem
roku ali davek obračuna in plača nepravilno (6. člen);
-       
če je plačilo fizični osebi izvršeno kot plačilo za uporabo avtorskega
dela, ki se ne more šteti kot avtorsko delo po zakonu o avtorski pravici (četrti
odstavek 3. člena);
-       
če je plačilo fizični osebi izvršeno kot plačilo za začasno ali občasno
opravljanje dela učenca oziroma študenta, prejeto preko študentske ali
mladinske organizacije, ki opravlja dejavnost posredovanja dela na podlagi
pogodbe o koncesiji v skladu s predpisi na področju zaposlovanja, četudi
fizična oseba nima statusa učenca oziroma študenta (4. člen);
-       
če je plačilo fizični osebi izvršeno kot plačilo, določeno v tretjem
odstavku 3. člena tega zakona, četudi fizična oseba ne opravi funkcije ali
storitev po tretjem odstavku 3. člena tega zakona.
Z denarno kaznijo najmanj 10.000 tolarjev
se kaznuje tudi odgovorna oseba izplačevalca s tem zakonom določenih prejemkov,
ki stori prekršek iz prejšnjega odstavka.

Zakon o posebnem davku na določene prejemke
(Uradni list RS, št. 72/93)
vsebuje naslednjo končno določbo:
»12. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon spremembah in dopolnitvah zakona o posebnem
davku na določene prejemke (Uradni list RS, št. 22/94)
vsebuje naslednjo končno določbo:
»5. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon dopolnitvi zakona o posebnem davku na
določene prejemke (Uradni list RS, št. 45/95)
vsebuje naslednjo končno določbo:
»2. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon dopolnitvi zakona o posebnem davku na
določene prejemke – ZPDDP-C (Uradni list RS, št. 12/96)
vsebuje naslednjo končno določbo:
»2. člen
Ta zakon začne veljati naslednji dan po
objavi v Uradnem listu Republike Slovenije.«.