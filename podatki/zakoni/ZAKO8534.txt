1. člen
(vsebina zakona)
(1) S tem zakonom se zaradi vpliva visokih cen energentov
določajo začasni ukrepi na področju energetike, socialnega varstva in pravic iz
javnih sredstev.
(2) S tem zakonom se odstopa od določb:
-       
Zakona o oskrbi s plini (Uradni list RS, št. 204/21) in
-       
Zakona o spodbujanju rabe obnovljivih virov energije (Uradni list RS,
št. 121/21 in 189/21).
2. člen
(solidarnostni dodatek za odpravo posledic energetske
revščine)
(1) Za odpravo posledic energetske revščine se določi
izplačilo enkratnega solidarnostnega dodatka (v nadaljnjem besedilu: dodatek) v
višini 150 eurov.
(2) Upravičenci do dodatka iz prejšnjega odstavka so:
-       
osebe, ki so opredeljene kot upravičenci do solidarnostnega dodatka iz
67. člena Zakona o dodatnih ukrepih za preprečevanje širjenja, omilitev,
obvladovanje, okrevanje in odpravo posledic COVID-19 (Uradni list RS, št.
206/21), katerih prejemek je za mesec december 2021 znašal 1.000 eurov ali
manj;
-       
upravičenci do nadomestila za invalidnost za mesec december 2021 po
zakonu, ki ureja socialno vključevanje invalidov, ki niso upravičeni do dodatka
iz prejšnje alineje;
-       
prejemniki denarne socialne pomoči ali varstvenega dodatka za mesec
december 2021, in niso sami ali osebe, ki se poleg njih upoštevajo pri
ugotavljanju materialnega položaja po zakonu, ki ureja uveljavljanje pravic iz
javnih sredstev, upravičeni do dodatka iz prve ali druge alineje tega odstavka;
-       
upravičenci do otroškega dodatka od prvega do vključno šestega
dohodkovnega razreda za mesec december 2021, ki niso sami ali osebe, ki se
poleg njih upoštevajo pri ugotavljanju materialnega položaja po zakonu, ki
ureja uveljavljanje pravic iz javnih sredstev, upravičeni do dodatka iz prve,
druge ali tretje alineje tega odstavka;
-       
upravičenci do dodatka za veliko družino za leto 2021, ki niso
upravičeni do dodatka iz prve, druge, tretje ali četrte alineje tega odstavka
ali če se otroci, za katere so upravičeni do dodatka za veliko družino,
upoštevajo kot povezane osebe pri izračunu otroškega dodatka, na podlagi
katerega so upravičeni do dodatka iz četrte alineje tega odstavka;
-       
rejniki, ki so imeli v decembru 2021 sklenjeno vsaj eno rejniško pogodbo
v skladu z določbami zakona, ki ureja izvajanje rejniške dejavnosti, in ki niso
sami ali otroci v rejništvu upravičeni do dodatka iz prve, druge, tretje,
četrte ali pete alineje tega odstavka.
(3) Dodatek iz prve in druge alineje prejšnjega odstavka
izplača Zavod za pokojninsko in invalidsko zavarovanje Slovenije oziroma
Kapitalska družba pokojninskega in invalidskega zavarovanja, d. d., dodatek iz
tretje do šeste alineje pa ministrstvo, pristojno za socialne zadeve. Dodatek
se izplača najpozneje do 15. aprila 2022.
(4) Upravičenci iz prve do pete alineje drugega odstavka tega
člena, ki so upravičeni do dodatka za veliko družino za štiri ali več otrok za
leto 2021, so poleg dodatka iz prvega odstavka tega člena, upravičeni do
dodatnega dodatka v višini 50 eurov.
(5) Sredstva za izplačilo dodatka se zagotovijo iz Sklada za
podnebne spremembe.
(6) Dodatek se ne šteje v dohodek pri uveljavljanju pravic po
predpisih, ki urejajo pravice iz javnih sredstev, razen pri izredni denarni
socialni pomoči.
(7) Ne glede na zakon, ki ureja dohodnino, se od dodatka ne
plača dohodnina.
(8) Od dodatka se ne plačuje prispevkov za obvezno
zdravstveno zavarovanje.
(9) Dodatek iz prvega odstavka tega člena je izvzet iz
izvršbe po Zakonu o izvršbi in zavarovanju (Uradni list RS, št. 3/07 – uradno
prečiščeno besedilo, 93/07, 37/08 – ZST-1, 45/08 – ZArbit, 28/09, 51/10, 26/11,
17/13 – odl. US, 45/14 – odl. US, 53/14, 58/14 – odl. US, 54/15, 76/15 – odl.
US, 11/18, 53/19 – odl. US, 66/19 – ZDavP-2M, 23/20 – SPZ-B in 36/21), iz
davčne izvršbe po Zakonu o davčnem postopku (Uradni list RS, št. 13/11 – uradno
prečiščeno besedilo, 32/12, 94/12, 101/13 – ZDavNepr, 111/13, 22/14 – odl. US,
25/14 – ZFU, 40/14 – ZIN-B, 90/14, 91/15, 63/16, 69/17, 13/18 – ZJF-H, 36/19,
66/19, 145/20 – odl. US in 203/20 – ZIUPOPDVE) ter iz stečajne mase v postopku
osebnega stečaja po Zakonu o finančnem poslovanju, postopkih zaradi
insolventnosti in prisilnem prenehanju (Uradni list RS, št. 176/21 – uradno
prečiščeno besedilo, 178/21 – popr. in 196/21 – odl. US).
(10) Ministrstvo, pristojno za socialne zadeve, Zavodu za
pokojninsko in invalidsko zavarovanje Slovenije za potrebe ugotovitve
upravičenosti do dodatka iz drugega odstavka tega člena v elektronski obliki
posreduje podatke o upravičencih iz tretje, četrte, pete in šeste alineje ter
njihovih povezanih oseb ali za mesec december 2021, in sicer osebno ime, EMŠO
in davčno številko te osebe. Zavod za pokojninsko in invalidsko zavarovanje
Slovenije posredovane podatke upari s podatki o upravičencih do dodatka iz prve
in druge alineje drugega odstavka tega člena in ministrstvu, pristojnemu za
socialne zadeve, v elektronski obliki posreduje podatke o upravičencih do
dodatka iz prve in druge alineje drugega odstavka tega člena.
3. člen
(začasna oprostitev plačila prispevka za zagotavljanje
podpor proizvodnji energije v soproizvodnji z visokim izkoristkom in iz
obnovljivih virov energije za končne odjemalce odjemne skupine na nizki
napetosti brez merjenja moči in gospodinjske odjemalce električne energije)
(1) S tem zakonom se začasno določi oprostitev plačila
prispevka za zagotavljanje podpor proizvodnji energije v soproizvodnji z
visokim izkoristkom in iz obnovljivih virov energije, ki se zaračunava na
podlagi 17. člena Zakona o spodbujanju rabe obnovljivih virov energije (Uradni
list RS, št. 121/21 in 189/21), za končne odjemalce odjemne skupine na nizki
napetosti brez merjenja moči in gospodinjske odjemalce električne energije.
(2) Ukrep iz prejšnjega odstavka velja od 1. februarja 2022
do 30. aprila 2022.
4. člen
(znižanje tarifnih postavk za obračunsko moč in prevzeto
delovno energijo ter donosnost elektrooperaterjev)
(1) Tarifne postavke elektrooperaterjev za obračunsko moč in
prevzeto delovno energijo se za vse odjemne skupine znižajo na nič.
(2) Ugotovljeni manko omrežnine za leto 2022, ki nastane
zaradi ukrepa oprostitve plačila dela omrežnine za distribucijski in prenosni
sistem za končne odjemalce iz vseh odjemnih skupin se pokrije tako, da Agencija
za energijo spremeni splošni akt, s katerim določa metodologijo za določitev
upravičenih stroškov elektrooperaterjev iz 130. člena Zakona o oskrbi z
električno energijo (Uradni list RS, št. 172/21) in v postopku odstopanj od
tekočega regulativnega obdobja za leto 2022 zniža priznano stopnjo donosnosti
elektrooperaterjev.
(3) Ukrep iz tega člena velja od 1. februarja 2022 do 30.
aprila 2022.
5. člen
(izenačitev pravic vseh gospodinjskih odjemalcev plina)
(1) Etažni lastniki posameznih stanovanj v večstanovanjskih
stavbah, ki svoja stanovanja ogrevajo s toploto iz skupnih kurilnic na plin za
eno ali več večstanovanjskih stavb, pri čemer so gospodinjski odjemalci
solastniki skupnih kurilnic za eno ali več večstanovanjskih stavb, imajo pri
svojem dobavitelju pri nakupu plina za te skupne kurilnice vse pravice v zvezi
z nakupnimi pogoji plina, kot jih imajo gospodinjski odjemalci, ki kupujejo
plin za svojo lastno rabo.
(2) Etažni lastniki iz prejšnjega odstavka, pravic ne morejo
uveljavljati individualno, temveč skupaj na skupnem odjemnem mestu.
(3) Ukrep iz tega člena velja od 1. januarja 2022.
KONČNA DOLOČBA
6. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.
Št. 312-01/22-4/36
Ljubljana, dne 22. februarja 2022
EPA 2484-VIII
Državni zbor
Republike Slovenije
Igor Zorčič
predsednik