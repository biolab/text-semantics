(poseg
odločbe US o načinu izvrševanja tega zakona)
Prvi del
SPLOŠNE DOLOČBE
Prvo poglavje
TEMELJNE DOLOČBE
1. člen
Ta zakon določa pravila postopka, po katerih
sodišče obravnava in odloča v sporih iz osebnih in družinskih razmerij, ter v
sporih iz premoženjskih in drugih civilnopravnih razmerij fizičnih in pravnih
oseb, razen če so kateri od navedenih sporov po posebnem zakonu v pristojnosti
specializiranega sodišča ali drugega organa.
2. člen
V pravdnem postopku odloča sodišče v mejah
postavljenih zahtevkov.
Sodišče ne sme odreči odločitve o zahtevku,
za katerega je pristojno sodišče.
3. člen
Stranke lahko prosto razpolagajo z
zahtevki, ki so jih postavile v postopku.
Stranke se lahko odpovejo svojemu zahtevku,
pripoznajo nasprotnikov zahtevek in se poravnajo.
Sodišče ne prizna razpolaganja strank:
1.    
ki nasprotuje prisilnim predpisom;
2.    
ki nasprotuje moralnim pravilom.
4. člen
Sodišče odloči o tožbenem zahtevku na
podlagi ustnega, neposrednega in javnega obravnavanja.
Če zakon tako določa, odloči sodišče o
tožbenem zahtevku na podlagi pisno izvedenih pravdnih dejanj in na podlagi
posredno izvedenih dokazov.
5. člen
Sodišče mora dati vsaki stranki možnost, da
se izjavi o zahtevkih in navedbah nasprotne stranke.
Samo tedaj, če ta zakon tako določa, sme
sodišče odločiti o zahtevku, o katerem nasprotni stranki ni bila dana možnost,
da se izjavi.
6. člen
Pravdni postopek teče v jeziku, ki je pri
sodišču v uradni rabi.
Stranke in drugi udeleženci v postopku
imajo pravico, da uporabljajo svoj jezik v skladu z zakonom.
7. člen
Stranke morajo navesti vsa dejstva, na
katera opirajo svoje zahtevke, in predlagati dokaze, s katerimi se ta dejstva
dokazujejo.
Sodišče sme ugotoviti dejstva, ki jih
stranke niso navajale, in izvajati dokaze, ki jih stranke niso predlagale, če
izhaja iz obravnave in dokazovanja, da imajo stranke namen razpolagati z
zahtevki, s katerimi ne morejo razpolagati (tretji odstavek 3. člena), vendar
svoje odločbe ne sme opreti na dejstva, glede katerih strankam ni bila dana
možnost, da se o njih izjavijo.
8. člen
Katera dejstva se štejejo za dokazana,
odloči sodišče po svojem prepričanju na podlagi vestne in skrbne presoje
vsakega dokaza posebej in vseh dokazov skupaj ter na podlagi uspeha celotnega
postopka.
9. člen
Stranke, njihovi zakoniti zastopniki in
pooblaščenci morajo pred sodiščem govoriti resnico in pošteno uporabljati
pravice, ki jih imajo po tem zakonu.
10. člen
Državni organi, organi lokalnih skupnosti,
nosilci javnih pooblastil ter druge osebe in organizacije, ki razpolagajo s
podatki, potrebnimi za odločitev, so dolžni, ne glede na določbe o varstvu
osebnih in drugih podatkov, na zahtevo sodišča brezplačno posredovati zahtevane
podatke.
11. člen
Sodišče, stranke in drugi udeleženci si
morajo prizadevati, da se postopek opravi brez zavlačevanja in s čim manjšimi
stroški. Vsaka stranka je dolžna v postopku skrbno in pravočasno uresničevati
svoje pravice, navajati dejstva in predlagati dokaze, da je mogoče postopek
izvesti čim prej. Sodišče je dolžno onemogočiti vsako zlorabo pravic, ki jih
imajo stranke in drugi udeleženci v postopku.
Če stranke, intervenienti, njihovi zakoniti
zastopniki in pooblaščenci z namenom škodovati drugemu ali s ciljem, ki je v
nasprotju z dobrimi običaji, vestnostjo in poštenjem, zlorabljajo pravice, ki
jih imajo po tem zakonu, jim sodišče lahko izreče denarno kazen ali druge
ukrepe, določene s tem zakonom.
Sodišče lahko ob zlorabi pravic izreče
denarno kazen fizični osebi do 1.300 eurov, pravni osebi, samostojnemu
podjetniku posamezniku ali odvetniku pa do 1,000.000 tolarjev. (delno
razveljavljen)
Sodišče izreče denarno kazen s sklepom. V
sklepu določi rok, v katerem je treba kazen plačati. Rok za plačilo kazni ne
sme biti krajši od 15 dni in ne daljši od treh mesecev.
Če fizična oseba, samostojni podjetnik
posameznik ali odvetnik ne plača denarne kazni v roku, ki ga določi sodišče, se
kazen izvrši tako, da se za vsakih začetih 10.000 tolarjev denarne kazni določi
največ en dan zapora, pri čemer zapor za fizično osebo ne sme biti daljši od 30
dni, za samostojnega podjetnika posameznika ali odvetnika pa ne daljši kot 100
dni. Kazen zapora se izvrši po določbah zakona, ki ureja izvrševanje zaporne
kazni. (razveljavljen)
O spremembi denarne kazni po prejšnjem
odstavku se odloči s posebnim sklepom. (razveljavljen)
Če pravna oseba ne plača denarne kazni v
roku, ki ga določi sodišče, izterja sodišče to kazen, povečano za 50%, po
uradni dolžnosti. Sklep o tako določeni denarni kazni je izvršilni naslov.
(razveljavljen)
12. člen
Stranko, ki nima pooblaščenca in ki iz
nevednosti ne uporablja procesnih pravic, ki jih ima po tem zakonu, opozori
sodišče, katera pravdna dejanja lahko opravi.
13. člen
Kadar je odločba sodišča odvisna od
predhodne rešitve vprašanja, ali obstaja kakšna pravica ali pravno razmerje
(predhodno vprašanje), pa o njem še ni odločilo sodišče ali kakšen drug
pristojen organ, lahko sodišče samo reši to vprašanje, če ni s posebnimi
predpisi drugače določeno.
Rešitev predhodnega vprašanja ima pravni
učinek samo v pravdi, v kateri je bilo vprašanje rešeno.
14. člen
Kadar temelji tožbeni zahtevek na istem
dejanskem stanju, na podlagi katerega je že bilo odločeno v kazenskem postopku,
je sodišče vezano na pravnomočno obsodilno sodbo, izdano v kazenskem postopku,
samo glede obstoja kaznivega dejanja in kazenske odgovornosti storilca.
15. člen
V pravdnem postopku sodi sodnik posameznik.
Zakon določa, v katerih primerih sodi
senat.
Strokovni sodelavec opravlja v pravdnem
postopku tista procesna dejanja, za katera je tako določeno z zakonom.
Pooblastila, ki jih ima sodnik, ima v
postopku, v katerem sodi senat, predsednik senata, če ta zakon ne določa
drugače.
16. člen
Če za posamezna pravdna dejanja ni z
zakonom določeno, v kakšni obliki se lahko opravijo, jih opravijo stranke zunaj
naroka pisno, na naroku pa ustno.
16.a člen
Kjer ta zakon določa pisno obliko se šteje,
da je elektronska oblika enakovredna pisni, če so podatki v elektronski obliki
primerni za obdelavo na sodišču, dosegljivi in primerni za poznejšo uporabo.
Podatkom v elektronski obliki se ne sme
odreči dokazne vrednosti samo zato, ker so v elektronski obliki.
Drugo poglavje
PRISTOJNOST IN SESTAVA SODIŠČA
1. Skupne določbe
17. člen
Sodišče presodi po uradni dolžnosti takoj
po prejemu tožbe, ali je sodišče pristojno in v kakšni sestavi je pristojno.
Pristojnost se presodi na podlagi navedb v
tožbi in na podlagi dejstev, ki so sodišču znana.
Če se med postopkom spremenijo okoliščine,
na katere se opira pristojnost sodišča, ali če tožeča stranka zmanjša tožbeni
zahtevek, ostane sodišče, ki je bilo pristojno ob vložitvi tožbe, pristojno še
naprej, čeprav bi bilo zaradi teh sprememb pristojno drugo sodišče.
18. člen
Sodišče mora med postopkom ves čas po
uradni dolžnosti paziti, ali spada odločitev o sporu v sodno pristojnost.
Če sodišče med postopkom ugotovi, da za
odločitev o sporu ni pristojno sodišče, temveč kakšen drug organ, se izreče za
nepristojno, razveljavi opravljena pravdna dejanja in zavrže tožbo.
Če sodišče med postopkom ugotovi, da za
odločitev o sporu ni pristojno sodišče Republike Slovenije, se po uradni
dolžnosti izreče za nepristojno, razveljavi opravljena pravdna dejanja in
zavrže tožbo, razen v primerih, ko je pristojnost sodišča Republike Slovenije
odvisna od privolitve tožene stranke, ona pa je v to privolila.
19. člen
Vsako sodišče mora med postopkom po uradni
dolžnosti paziti na svojo stvarno pristojnost.
Sodišče prve stopnje se lahko po uradni
dolžnosti izreče za stvarno nepristojno ob predhodnem preizkusu tožbe, pozneje
pa na ugovor tožene stranke, ki ga poda najkasneje v odgovoru na tožbo, do
razpisa glavne obravnave.
Zoper sklep okrožnega sodišča, s katerim se
je izreklo za stvarno pristojno, ni pritožbe.
20. člen
Kadar senat med postopkom po uradni
dolžnosti ali na ugovor strank ugotovi, da gre za spor, ki bi ga moral
razsoditi sodnik posameznik tega sodišča, se nadaljuje postopek po
pravnomočnosti sklepa pred sodnikom posameznikom, in sicer, če je mogoče, pred
predsednikom tega senata kot sodnikom posameznikom. Sodnik posameznik je vezan
na pravnomočno odločbo, s katero se mu zadeva odstopi.
V primeru iz prvega odstavka tega člena
lahko senat glede na stanje postopka odloči, da ne odstopi zadeve sodniku
posamezniku, temveč da sam opravi postopek. Zoper tako odločbo senata ni
pritožbe.
Če je odločil senat o sporu, ki bi ga bil
moral razsoditi sodnik posameznik, se taka odločba ne more izpodbijati zaradi
tega, ker je ni izdal sodnik posameznik.
Če sodnik posameznik med postopkom po
uradni dolžnosti ali na ugovor strank spozna, da bi moral spor razsoditi senat
tega sodišča, se postopek nadaljuje pred senatom. Zoper tak sklep sodnika
posameznika ni pritožbe.
21. člen
Kadar sodišče ugotovi, da bi bilo treba
opraviti postopek po pravilih nepravdnega postopka, ustavi s sklepom pravdni
postopek, če še ni izdana odločba o glavni stvari. Po pravnomočnosti sklepa se
postopek nadaljuje po pravilih nepravdnega postopka pred pristojnim sodiščem.
Dejanja, ki jih je opravilo pravdno
sodišče, ter izdane odločbe niso brez veljave samo zaradi tega, ker so bila
opravljena oziroma izdane v pravdnem postopku.
22. člen
Sodišče se lahko izreče za krajevno
nepristojno na ugovor tožene stranke, ki ga lahko ta poda najkasneje v odgovoru
na tožbo, do razpisa glavne obravnave.
Sodišče se lahko po uradni dolžnosti izreče
za krajevno nepristojno le, kadar je kakšno drugo sodišče izključno krajevno
pristojno, in sicer ob predhodnem preizkusu tožbe.
23. člen
Po pravnomočnosti sklepa, s katerim je
izreklo, da ni pristojno (19. in 22. člen), odstopi sodišče zadevo pristojnemu
sodišču. Pri spisu v elektronski obliki, se to opravi po elektronski poti. Preden
odstopi zadevo pristojnemu sodišču, zahteva po potrebi izjavo tožeče stranke.
Sodišče, ki mu je bila zadeva odstopljena
kot pristojnemu sodišču, nadaljuje postopek, kot da bi se bil začel pred njim.
Pravdna dejanja nepristojnega sodišča niso
brez veljave samo zaradi tega, ker jih je opravilo nepristojno sodišče.
24. člen
Če sodišče, ki mu je bila zadeva
odstopljena kot pristojnemu sodišču, misli, da je pristojno tisto sodišče, ki
mu je zadevo odstopilo, ali kakšno drugo sodišče, pošlje zadevo sodišču, ki naj
reši spor o pristojnosti, razen če spozna, da mu je bila zadeva odstopljena
očitno pomotoma, ker bi morala biti odstopljena kakšnemu drugemu sodišču; v tem
primeru odstopi zadevo drugemu sodišču in obvesti o tem sodišče, ki mu jo je
odstopilo.
Če je na pritožbo zoper odločbo sodišča
prve stopnje, s katero je to izreklo, da ni krajevno pristojno, izdalo odločbo
sodišče druge stopnje, je na to odločbo glede pristojnosti vezano tudi sodišče,
ki mu je zadeva odstopljena, če je bilo sodišče druge stopnje, ki je izdalo
odločbo, pristojno za odločitev v sporu o pristojnosti med tema dvema
sodiščema.
Odločba sodišča druge stopnje o stvarni
nepristojnosti sodišča prve stopnje veže vsako sodišče, ki mu je pozneje
odstopljena ista zadeva, če je sodišče druge stopnje pristojno za odločitev v
sporu o pristojnosti med tema dvema sodiščema.
25. člen
V sporu o pristojnosti med okrajnimi in
okrožnimi sodišči s svojega območja odloča višje sodišče.
V sporu o pristojnosti med okrajnimi in
okrožnimi sodišči z območja različnih višjih sodišč ter v sporih o pristojnosti
med sodišči razne vrste odloča vrhovno sodišče.
26. člen
V sporu o pristojnosti se sme odločiti tudi
tedaj, ko se stranke pred tem niso izjavile o pristojnosti.
Dokler se ne odloči v sporu o pristojnosti,
je sodišče, ki mu je zadeva odstopljena, dolžno opravljati tista pravdna dejanja,
ki bi jih bilo nevarno odlašati.
Zoper sklep, s katerim se odloči v sporu o
pristojnosti, ni pritožbe.
27. člen
Vsako sodišče opravlja pravdna dejanja na
svojem območju; če pa bi bilo nevarno odlašati, opravi posamezna dejanja tudi
na območju sosednjega sodišča. To mora sporočiti sodišču, na območju katerega
je bilo dejanje opravljeno.
28. člen
Glede pristojnosti sodišč Republike
Slovenije za sojenje tujcem, ki uživajo v Republiki Sloveniji imuniteto, in za
sojenje tujim državam in mednarodnim organizacijam veljajo pravila mednarodnega
prava.
Če nastane dvom o obstoju in obsegu
imunitetne pravice, da pojasnilo ministrstvo, pristojno za pravosodje.
2. Pristojnost sodišč v sporih z mednarodnim
elementom
29. člen
Sodišče Republike Slovenije je pristojno za
sojenje, kadar je njegova pristojnost v sporu z mednarodnim elementom izrecno
določena z zakonom ali z mednarodno pogodbo. Če v zakonu ali mednarodni pogodbi
ni izrecne določbe o mednarodni pristojnosti za določeno vrsto spora, je
sodišče Republike Slovenije pristojno za sojenje v tovrstnem sporu tudi tedaj,
kadar njegova pristojnost izvira iz določb o krajevni pristojnosti.
3. Stvarna pristojnost
Okrajna sodišča
30. člen
Okrajna sodišča so pristojna za sojenje v
sporih o premoženjskopravnih zahtevkih, če vrednost spornega predmeta ne
presega 20.000 eurov.
Ne glede na vrednost spornega predmeta so
okrajna sodišča pristojna, da sodijo:
1.    
v sporih zaradi motenja posesti;
2.    
v sporih o služnostih in realnih bremenih;
3.    
v sporih iz najemnih in zakupnih razmerij.
V pristojnost okrajnih sodišč spadajo tudi
spori, za katere niso po tem ali po kakšnem drugem zakonu pristojna okrožna
sodišča.
Okrajna sodišča opravljajo tudi zadeve
pravne pomoči, za katere ni po zakonu pristojno drugo sodišče, ter druge
zadeve, ki jih določa zakon.
31. člen
(črtan)
Okrožna sodišča
32. člen
Okrožna sodišča so pristojna za sojenje v
sporih o premoženjskopravnih zahtevkih, če vrednost spornega predmeta presega 20.000
eurov.
Ne glede na vrednost spornega predmeta so
okrožna sodišča pristojna, da sodijo:
1.    
(prenehala
veljati);
2.    
(prenehala
veljati);
3.    
v sporih o zakonitem preživljanju;
4.    
(prenehala
veljati);
5.    
(prenehala
veljati);
6.    
v sporih iz avtorske pravice in sporih, ki se nanašajo na varstvo ali
uporabo izumov in znakov razlikovanja ali pravico do uporabe firme, ter spore v
zvezi z varstvom konkurence;
7.    
v gospodarskih sporih;
8.    
v sporih, ki nastanejo v zvezi s stečajnim postopkom.
Okrožna sodišča so pristojna tudi za
opravljanje zadev pravne pomoči za odločanje o priznanju tujih sodnih odločb v
zadevah, ki spadajo v njihovo pristojnost, ter za opravljanje zadev mednarodne
pravne pomoči.
Okrožna sodišča opravljajo tudi druge
zadeve, ki jih določa zakon.
33. člen
(črtan)
34. člen
(črtan)
Višja sodišča
35. člen
Višja sodišča so pristojna:
1.    
za odločanje o pritožbah zoper odločbe okrajnih in okrožnih sodišč;
2.    
za opravljanje drugih zadev, ki jih določa zakon.
36. člen
Višje sodišče odloča v senatu treh sodnikov,
razen če je v tem zakonu določeno, da odloča sodnik posameznik.
Vrhovno sodišče
37. člen
Vrhovno sodišče je pristojno:
1.    
za odločanje o pritožbah zoper odločbe višjih sodišč;
2.    
za odločanje o predlogu za dopustitev revizije, reviziji in zahtevi za
varstvo zakonitosti;
3.    
za opravljanje drugih zadev, ki jih določa zakon.
38. člen
Vrhovno sodišče odloča o pritožbah zoper
odločbe višjih sodišč, o predlogih za dopustitev izdaje svetovalnega mnenja in
o predlogih za dopustitev revizije v senatu treh sodnikov.
Kadar odloča vrhovno sodišče o reviziji ali
zahtevi za varstvo zakonitosti zoper pravnomočno odločbo sodišča nižje stopnje
ali o svetovalnem mnenju, odloča v senatu petih sodnikov.
Ugotovitev vrednosti spornega predmeta
39. člen
Če je za ugotovitev stvarne pristojnosti in
v drugih primerih, ki so določeni v tem zakonu, odločilna vrednost spornega
predmeta, se vzame kot vrednost spornega predmeta samo vrednost glavnega
zahtevka.
Obresti, pravdni stroški, pogodbena kazen
in druge postranske terjatve se ne upoštevajo, če se ne uveljavljajo kot glavni
zahtevek.
40. člen
Če se zahtevek nanaša na bodoče dajatve, ki
se ponavljajo, se vzame kot vrednost spornega predmeta seštevek dajatev, toda
največ znesek, ki ustreza seštevku dajatev za dobo petih let.
41. člen
Če uveljavlja tožeča stranka v tožbi zoper
isto toženo stranko več zahtevkov, ki se opirajo na isto dejansko in pravno
podlago, se določi pristojnost po seštevku vrednosti vseh zahtevkov.
Če imajo zahtevki v tožbi različno podlago
ali če se uveljavljajo zoper več tožencev, se določi pristojnost po vrednosti
vsakega posameznega zahtevka.
42. člen
Če gre za spor o obstoju najemnega ali
zakupnega razmerja, se vzame kot vrednost spornega predmeta enoletna najemnina
oziroma zakupnina, razen če gre za najemno ali zakupno razmerje, sklenjeno za
krajši čas.
43. člen
Če se zahteva s tožbo samo zavarovanje za
določeno terjatev ali ustanovitev zastavne pravice, se določi vrednost spornega
predmeta po znesku terjatve, ki naj se zavaruje. Če pa ima zastavni predmet
manjšo vrednost kot terjatev, ki naj se zavaruje, se vzame kot vrednost
spornega predmeta vrednost zastavnega predmeta.
44. člen
Če se tožbeni zahtevek ne nanaša na denarni
znesek, pa tožeča stranka v tožbi navede, da je pripravljena namesto izpolnitve
zahtevka sprejeti določen denarni znesek, se vzame kot vrednost spornega
predmeta ta znesek.
V drugih primerih, ko se tožbeni zahtevek
ne nanaša na denarni znesek, je odločilna vrednost spornega predmeta, ki jo je
tožeča stranka navedla v tožbi.
Če v primeru iz drugega odstavka tega člena
tožeča stranka navede očitno previsoko ali prenizko vrednost ali če tožeča
stranka navede le skupno vrednost spornega predmeta, čeprav uveljavlja s tožbo
zoper isto toženo stranko več zahtevkov, pa niso podani pogoji iz prvega
odstavka 41. člena tega zakona, tako da nastane vprašanje o stvarni
pristojnosti, se mora sodišče najpozneje na glavni obravnavi pred začetkom
obravnavanja glavne stvari na hiter in primeren način prepričati o pravilnosti
navedene vrednosti. O tem takoj odloči na predlog ali
po uradni dolžnosti s sklepom, zoper katerega ni posebne pritožbe.
45. člen
Če se tožbeni zahtevek ne nanaša na denarni
znesek in je pristojnost odvisna od vrednosti spornega predmeta, tožeča stranka
pa v tožbi ne navede vrednosti spornega predmeta, ravna sodišče po določbah
108. člena tega zakona, ki veljajo za nepopolne vloge.
4. Krajevna pristojnost
a) Splošna krajevna pristojnost
46. člen
Če ni z zakonom določena izključna krajevna
pristojnost kakšnega drugega sodišča, je za sojenje pristojno sodišče, ki je splošno
krajevno pristojno za toženo stranko.
V primerih, ki so določeni v tem zakonu, je
poleg sodišča splošne krajevne pristojnosti pristojno za sojenje tudi drugo
določeno sodišče.
47. člen
Za sojenje je splošno krajevno pristojno
sodišče, na območju katerega ima tožena stranka stalno prebivališče.
Če je sodišče Republike Slovenije pristojno
za sojenje, zato ker ima tožena stranka v Republiki Sloveniji začasno
prebivališče, je splošno krajevno pristojno sodišče, na območju katerega ima
tožena stranka začasno prebivališče.
Če ima tožena stranka poleg stalnega
prebivališča tudi začasno prebivališče v kakšnem drugem kraju in se da po
okoliščinah domnevati, da bo tam prebivala daljši čas, je splošno krajevno
pristojno tudi sodišče začasnega prebivališča tožene stranke.
48. člen
Za sojenje v sporih zoper pravne osebe je
splošno krajevno pristojno sodišče, na območju katerega je njihov sedež. Če
nastane dvom, velja za sedež kraj, kjer so njihovi organi upravljanja.
b) Posebna krajevna pristojnost
Pristojnost za sospornike
49. člen
Če je z isto tožbo toženih več oseb (1.
točka prvega odstavka 191. člena), pa zanje ni krajevno pristojno isto sodišče,
je pristojno sodišče, ki je krajevno pristojno za enega izmed tožencev; če so
med njimi glavni in stranski zavezanci, pa sodišče, ki je krajevno pristojno za
kakšnega glavnega zavezanca.
Pristojnost v sporih za zakonito preživljanje
50. člen
Če je v sporih za zakonito preživljanje
tožeča stranka oseba, ki zahteva preživljanje, je za sojenje poleg sodišča
splošne krajevne pristojnosti pristojno tudi sodišče, na območju katerega ima
tožeča stranka stalno oziroma začasno prebivališče.
Če je v sporih za zakonito preživljanje z
mednarodnim elementom pristojno sodišče Republike Slovenije, zato ker je tožeča
stranka otrok, ki ima stalno prebivališče v Republiki Sloveniji, je krajevno
pristojno tisto sodišče, na območju katerega ima tožeča stranka stalno
prebivališče. (prenehal
veljati)
Če je v sporih za zakonito preživljanje
pristojno sodišče Republike Slovenije, zato ker ima tožena stranka v Republiki
Sloveniji premoženje, iz katerega se lahko poplača preživljanje, je krajevno
pristojno tisto sodišče, na območju katerega je to premoženje.
Pristojnost v sporih iz pogodbenih razmerij
51. člen
Če je v sporih iz pogodbenih razmerij
pristojno sodišče Republike Slovenije, zato ker je v Republiki Sloveniji kraj
izpolnitve obveznosti, je krajevno pristojno sodišče, na območju katerega bi
bilo treba izpolniti obveznost, ki je predmet spora.
Pristojnost v sporih iz potrošniških
pogodbenih razmerij
51.a člen
Če je v sporu iz potrošniškega pogodbenega
razmerja tožeča stranka potrošnik po zakonu, ki ureja varstvo potrošnikov, je
za sojenje poleg sodišča splošne krajevne pristojnosti pristojno tudi sodišče,
na območju katerega ima potrošnik stalno oziroma začasno prebivališče.
Če je v sporu iz potrošniškega pogodbenega
razmerja tožeča stranka podjetje po zakonu, ki ureja varstvo potrošnikov, je za
sojenje krajevno pristojno sodišče, na območju katerega ima potrošnik stalno
oziroma začasno prebivališče.
Sporazum o krajevni pristojnosti med
podjetjem in potrošnikom velja le tedaj, kadar je v pisni obliki in je sklenjen
po tem, ko je prišlo do spora, ali po dogovoru, ki dodatno omogoča potrošniku,
da začne postopek pred sodišči, ki niso navedena v tem členu.
Pristojnost v sporih iz zavarovalnih razmerij
51.b člen
V sporih iz zavarovalnih razmerij, v
katerih je tožena stranka zavarovalnica, je za sojenje poleg sodišča splošne
krajevne pristojnosti pristojno tudi sodišče, na območju katerega ima tožeča
stranka stalno oziroma začasno prebivališče ali sedež.
V sporih iz zavarovanja pred odgovornostjo
in zavarovanja nepremičnin, v katerih je tožena zavarovalnica, je za sojenje
pristojno tudi sodišče, na območju katerega je prišlo do škodnega dogodka.
Enako velja, če premičnine in nepremičnine krije ista zavarovalna polica ter
jih je prizadel isti dogodek.
Določbi prvega in drugega odstavka tega
člena veljata tudi, ko pri zavarovanju pred odgovornostjo oškodovanec
neposredno od zavarovalnice zahteva povrnitev škode, ki mu je nastala zaradi
dogodka, za katerega odgovarja zavarovanec.
V sporih iz zavarovalnih razmerij, v
katerih je tožen zavarovalec, zavarovanec ali upravičenec iz zavarovanja, je
krajevno pristojno sodišče, na območju katerega ima zavarovalec, zavarovanec
ali upravičenec iz zavarovanja stalno ali začasno prebivališče ali sedež.
Sporazum o krajevni pristojnosti velja le
tedaj, kadar je v pisni obliki in je sklenjen po tem, ko je prišlo do spora,
ali po dogovoru, ki dodatno omogoča zavarovalcu, zavarovancu ali upravičencu iz
zavarovanja, da začne postopek pred sodišči, ki niso navedena v tem členu.
Pristojnost v odškodninskih sporih
52. člen
Za sojenje v sporih o nepogodbeni
odgovornosti za škodo je poleg sodišča splošne krajevne pristojnosti pristojno
tudi sodišče, na območju katerega je bilo storjeno škodno dejanje, ali sodišče,
na območju katerega je nastala škodljiva posledica.
Če je nastala škoda zaradi smrti ali hude
telesne poškodbe, je pristojno poleg sodišča iz prvega odstavka tega člena tudi
sodišče, na območju katerega ima tožeča stranka stalno oziroma začasno
prebivališče.
Določbe prvega in drugega odstavka tega
člena veljajo tudi v sporih zoper zavarovalnico za povračilo škode tretjim
osebam po predpisih o neposredni odgovornosti zavarovalnice, določba prvega
odstavka tega člena pa tudi v sporih o regresnih odškodninskih zahtevkih proti
regresnim dolžnikom.
Pristojnost v sporih za varstvo pravice na
podlagi proizvajalčeve garancije
53. člen
Za sojenje v sporih za varstvo pravice na
podlagi pisne garancije proti proizvajalcu, ki je dal garancijo, je poleg
sodišča, ki je splošno krajevno pristojno za toženo stranko, pristojno tudi
sodišče, ki je splošno krajevno pristojno za prodajalca, ki je ob prodaji
stvari izročil kupcu pisno garancijo proizvajalca.
Pristojnost v zakonskih sporih
(prenehal
veljati)
54. člen
(prenehal
veljati)
55. člen
(prenehal
veljati)
Pristojnost v sporih o ugotovitvi ali izpodbijanju
očetovstva ali materinstva
(prenehal
veljati)
56. člen
(prenehal
veljati)
Pristojnost v sporih o nepremičninah ali
zaradi motenja posesti
57. člen
Za sojenje v sporih o stvarnih pravicah na
nepremičninah, v sporih zaradi motenja posesti nepremičnin ter v sporih iz
zakupa ali najema nepremičnin je izključno krajevno pristojno sodišče, na
območju katerega leži nepremičnina.
Če leži nepremičnina na območju več sodišč,
je pristojno vsako od teh sodišč.
Za spore zaradi motenja posesti premičnih
stvari je poleg sodišča splošne krajevne pristojnosti pristojno tudi sodišče,
na območju katerega je bila posest motena.
Pristojnost v sporih o letalu in ladji
58. člen
Če je za sojenje v sporih o stvarnih
pravicah na ladjah oziroma letalih ter v sporih iz zakupa ladje ali letala
pristojno sodišče Republike Slovenije, je izključno krajevno pristojno sodišče,
na območju katerega se vodi vpisnik, v katerega je vpisana ladja oziroma
letalo.
Če je za sojenje v sporih zaradi motenja
posesti na ladjah oziroma letalih iz prvega odstavka tega člena pristojno
sodišče Republike Slovenije, je poleg sodišča, na območju katerega se vodi
vpisnik, v katerega je vpisana ladja oziroma letalo, krajevno pristojno tudi
sodišče, na območju katerega je bila posest motena.
Pristojnost za osebe, za katere ni splošne
krajevne pristojnosti v Republiki Sloveniji
59. člen
Če je za sojenje pristojno sodišče
Republike Slovenije, zato ker je na območju Republike Slovenije predmet, na
katerega se nanaša tožba, oziroma kakšno premoženje tožene stranke, je krajevno
pristojno tisto sodišče, na območju katerega je ta predmet oziroma premoženje
tožene stranke.
Pristojnost po kraju, v katerem je podružnica
pravne osebe
60. člen
Za sojenje v sporih zoper pravno osebo, ki
ima podružnico zunaj svojega sedeža, je poleg sodišča splošne krajevne
pristojnosti pristojno tudi sodišče, na območju katerega je ta podružnica, če
izvira spor iz pravnega razmerja s to podružnico.
Pristojnost za tuje osebe, ki poslujejo v
Republiki Sloveniji
61. člen
Za sojenje v sporih zoper tujo fizično ali
pravno osebo, ki izvirajo iz njenega poslovanja v Republiki Sloveniji, je
krajevno pristojno sodišče, na območju katerega je v Republiki Sloveniji njena
podružnica ali prebivališče oziroma sedež osebe, ki ji je zaupano opravljanje
njenih poslov.
Pristojnost v sporih iz dednopravnih razmerij
62. člen
Dokler zapuščinski postopek ni pravnomočno
končan, je za sojenje v sporih iz dednopravnih razmerij in v sporih o terjatvah
upnika proti zapustniku poleg sodišča splošne krajevne pristojnosti krajevno
pristojno tudi sodišče, ki vodi zapuščinski postopek, oziroma sodišče, na območju
katerega je sodišče, ki vodi zapuščinski postopek.
Pristojnost za spore v izvršilnem in stečajnem
postopku
63. člen
Za sojenje v sporih, ki nastanejo med
sodnim ali upravnim izvršilnim postopkom oziroma zaradi sodnega ali upravnega
izvršilnega postopka oziroma med stečajnim postopkom ali v zvezi s stečajnim
postopkom, je izključno krajevno pristojno sodišče, ki vodi izvršilni ali
stečajni postopek, oziroma sodišče, na območju katerega je sodišče, ki vodi
izvršilni postopek, oziroma sodišče, na območju katerega se opravlja upravna
izvršba.
Pristojnost po plačilnem kraju
64. člen
Za sojenje v sporih imetnika menice ali
čeka zoper podpisnika je pristojno poleg sodišča splošne krajevne pristojnosti
tudi sodišče plačilnega kraja.
Vzajemna pristojnost za tožbe zoper tuje
državljane
65. člen
Če je v tuji državi državljan Republike
Slovenije lahko tožen pri sodišču, ki po določbah tega zakona ne bi bilo
krajevno pristojno za sojenje v tisti civilnopravni zadevi, velja enaka
pristojnost tudi za sojenje državljanu te tuje države pred sodiščem Republike
Slovenije.
c) Določitev krajevne pristojnosti po
višjem sodišču
66. člen
Če zaradi izločitve sodnika sodišče ne more
postopati, sporoči okrajno ali okrožno sodišče to višjemu sodišču, višje
sodišče pa vrhovnemu sodišču, ki odloči, da naj postopa v zadevi drugo stvarno
pristojno sodišče z njegovega območja.
67. člen
Vrhovno sodišče lahko na predlog stranke
ali pristojnega sodišča določi drugo stvarno pristojno sodišče, da postopa v
zadevi, če je očitno, da se bo tako laže opravil postopek, ali če so za to
drugi tehtni razlogi.
68. člen
Če je po pravilih o mednarodni pristojnosti
za sojenje pristojno sodišče Republike Slovenije, vendar se po tem zakonu ne da
dognati, katero sodišče je krajevno pristojno, odloči vrhovno sodišče na
predlog stranke, katero stvarno pristojno sodišče naj bo krajevno pristojno.
d) Sporazum o krajevni pristojnosti
69. člen
Če zakon ne določa izključne krajevne
pristojnosti kakšnega sodišča, se stranki lahko sporazumeta, da jima sodi na
prvi stopnji sodišče, ki ni krajevno pristojno, toda le, če je to sodišče
stvarno pristojno.
Če zakon določa, da je za sojenje v
določenem sporu krajevno pristojnih dvoje ali več sodišč, se stranki lahko
sporazumeta, da jima sodi na prvi stopnji eno teh sodišč ali katero drugo
stvarno pristojno sodišče.
Sporazum strank velja le tedaj, kadar je v
pisni obliki in se nanaša na določen spor ali bodoče spore, ki bi morebiti
nastali iz določenega pravnega razmerja.
Listino o sporazumu mora tožeča stranka
priložiti tožbi.
Tretje poglavje
IZLOČITEV
70. člen
Sodnik ali sodnik porotnik ne sme
opravljati sodniške funkcije:
1.    
če je sam stranka, njen zakoniti zastopnik ali pooblaščenec, če je s
stranko v razmerju soupravičenca, sozavezanca ali regresnega zavezanca ali če
je bil v isti zadevi zaslišan kot priča ali izvedenec;
2.    
če je stalno ali začasno zaposlen pri stranki ali če je družbenik v
družbi z neomejeno odgovornostjo, komanditni družbi ali družbi z omejeno
odgovornostjo ali tihi družbenik v tihi družbi, ki je stranka v postopku;
3.    
če je stranka ali njen zakoniti zastopnik ali pooblaščenec z njim v
krvnem sorodstvu v ravni vrsti do katerega koli kolena, v stranski vrsti pa do
četrtega kolena, ali če je z njim v zakonu ali v svaštvu do drugega kolena, ne
glede na to, ali je zakonska zveza prenehala ali ne;
4.    
če je skrbnik, posvojitelj ali posvojenec stranke, njenega zakonitega
zastopnika ali pooblaščenca;
5.    
če je v isti zadevi sodeloval v postopku pred nižjim sodiščem, arbitražo
ali drugim organom;
6.    
če so podane druge okoliščine, ki vzbujajo dvom o njegovi
nepristranskosti.
71. člen
Takoj ko sodnik ali sodnik porotnik izve za
kakšen razlog izločitve iz 1. do 5. točke 70. člena tega zakona, mora prenehati s kakršnim koli delom v tej zadevi in to
sporočiti predsedniku sodišča, ki mu določi namestnika. Če gre za izločitev
predsednika sodišča, si ta določi namestnika med sodniki tega sodišča, če to ni
mogoče, pa ravna po 66. členu tega zakona.
Če sodnik ali sodnik porotnik misli, da so
podane kakšne druge okoliščine, ki spravljajo v dvom njegovo nepristranskost
(6. točka 70. člena), sporoči to predsedniku sodišča, ki odloči o izločitvi. Do
odločitve predsednika sodišča lahko sodnik opravlja nadaljnja pravdna dejanja,
razen izdaje odločbe, s katero se postopek pred tem sodiščem konča.
Če je sodnik izločen iz razloga po 6. točki
70. člena tega zakona, pravdna dejanja, ki jih je opravil, odkar je zvedel, da
je podan ta izločitveni razlog, nimajo pravnega učinka.
72. člen
Izločitev lahko zahtevajo tudi stranke.
Stranka mora zahtevati izločitev sodnika
oziroma sodnika porotnika, takoj ko izve, da je podan razlog za izločitev,
vendar najpozneje do konca obravnave pred pristojnim sodiščem, če ni bilo
obravnave, pa do izdaje odločbe.
Stranka lahko zahteva izločitev le
poimensko določenega sodnika ali sodnika porotnika, ki postopa v zadevi.
Stranka mora v zahtevi navesti okoliščine,
na katere opira svojo zahtevo za izločitev.
Za zahtevo za izločitev se ne uporabljajo
določbe 108. člena tega zakona o vračanju nerazumljivih in nepopolnih vlog
v popravo oziroma dopolnitev.
Prepozno, nerazumljivo, nepopolno ali
nedovoljeno zahtevo za izločitev zavrže s sklepom predsednik senata.
Zoper sklep iz prejšnjega odstavka ni
posebne pritožbe.
73. člen
O zahtevi stranke za izločitev odloča
predsednik sodišča.
Če zahteva stranka izločitev predsednika
sodišča, odloči o izločitvi predsednik neposredno višjega sodišča.
O zahtevi strank za izločitev predsednika
vrhovnega sodišča odloča občna seja tega sodišča.
Preden se izda sklep o izločitvi, je treba
dobiti izjavo sodnika ali sodnika porotnika, čigar izločitev se zahteva; če je
treba, se opravijo tudi druge poizvedbe.
Zoper sklep, s katerim se zahtevi za
izločitev ugodi, ni pritožbe, zoper sklep, s katerim se zahteva zavrne, pa ni
posebne pritožbe. Kadar se zavrne zahteva za izločitev višjega sodnika, je
zoper sklep posebna pritožba.
74. člen
Ko sodnik ali sodnik porotnik izve, da se
zahteva njegova izločitev, mora takoj prenehati z vsakim nadaljnjim delom v tej
zadevi. Če gre za izločitev po 6. točki 70. člena tega zakona ali če
oceni, da je zahteva za izločitev po 1. do 5. točki 70. člena tega zakona
očitno neutemeljena, lahko opravlja nadaljnja dejanja, razen izdaje odločbe, s
katero se postopek pred tem sodiščem konča.
Pravdna dejanja, ki jih je opravil izločen
sodnik ali sodnik porotnik na podlagi drugega stavka prejšnjega odstavka, od
vložitve zahteve za njegovo izločitev nimajo pravnega učinka.
75. člen
Določbe o izločitvi sodnikov in sodnikov
porotnikov veljajo smiselno tudi za strokovne sodelavce in zapisnikarje.
O izločitvi strokovnega sodelavca in
zapisnikarja odloča sodnik.
Četrto poglavje
STRANKE IN NJIHOVI ZAKONITI ZASTOPNIKI
76. člen
Pravdna stranka je lahko vsaka fizična in
pravna oseba.
S posebnimi predpisi se določa, kdo je
poleg fizičnih in pravnih oseb lahko pravdna stranka.
Pravdno sodišče sme izjemoma, s pravnim
učinkom v določeni pravdi, priznati lastnost stranke tudi tistim oblikam
združevanja, ki nimajo sposobnosti biti stranka po prvem in drugem odstavku
tega člena, če ugotovi, da glede na sporno zadevo v bistvu izpolnjujejo glavne
pogoje za pridobitev sposobnosti biti stranka, zlasti če imajo premoženje, na
katero je mogoče seči z izvršbo.
Zoper sklep iz tretjega odstavka tega
člena, s katerim se prizna lastnost stranke v pravdi, ni posebne pritožbe.
77. člen
Stranka, ki je poslovno popolnoma sposobna,
lahko sama opravlja pravdna dejanja (pravdna sposobnost).
Polnoletna oseba, ki ji je delno omejena
poslovna sposobnost, je pravdno sposobna v mejah svoje poslovne sposobnosti.
Mladoletnik, ki ni pridobil popolne
poslovne sposobnosti, je pravdno sposoben v mejah, v katerih mu je priznana
poslovna sposobnost.
78. člen
Stranko, ki nima pravdne sposobnosti,
zastopa njen zakoniti zastopnik.
Zakoniti zastopnik je določen z zakonom ali
z aktom, ki ga izda organ, pristojen za socialne zadeve, na podlagi zakona.
79. člen
Zakoniti zastopnik lahko opravlja v imenu
stranke sam, ali če je tako določeno s tem zakonom, po pooblaščencu vsa pravdna
dejanja; če je za vložitev ali umik tožbe, za pripoznanje tožbenega zahtevka
oziroma za odpoved tožbenemu zahtevku, za sklenitev sodne poravnave ali za
druga pravdna dejanja v posebnih predpisih določeno, da mora imeti zastopnik
posebno dovoljenje, sme to storiti le tedaj, če ima tako dovoljenje.
Kdor nastopi kot zakoniti zastopnik, mora
na zahtevo sodišča dokazati, da je zakoniti zastopnik. Če se zahteva za
določena pravdna dejanja posebno dovoljenje, mora zakoniti zastopnik dokazati,
da ima tako dovoljenje.
Kadar sodišče ugotovi, da zakoniti
zastopnik osebe, ki je pod skrbništvom, ne kaže potrebne skrbnosti pri
zastopanju, sporoči to organu, pristojnemu za socialne zadeve. Če bi zaradi
opustitve zastopnika lahko nastala škoda za tistega, ki je pod skrbništvom,
počaka sodišče s postopkom in predlaga, naj se določi drug zakoniti zastopnik.
80. člen
Sodišče mora med postopkom ves čas po
uradni dolžnosti paziti, ali je tisti, ki nastopa kot stranka, lahko pravdna
stranka in ali je pravdno sposoben, ali zastopa pravdno nesposobno stranko njen
zakoniti zastopnik, in ali ima zakoniti zastopnik posebno dovoljenje, kadar je
to potrebno, in ali stranko zastopa pooblaščenec, določen v tretjem odstavku
86. člena tega zakona oziroma v tretjem odstavku 87. člena tega zakona.
81. člen
Če sodišče ugotovi, da je stranka umrla ali prenehala
obstajati pred vložitvijo tožbe, ali da tisti, ki
nastopa kot stranka, ne more biti pravdna stranka, pa se da ta pomanjkljivost
odpraviti, zahteva od tožeče stranke, naj popravi v tožbi, kar je treba, ali
ukrene kaj drugega, da se postopek lahko nadaljuje z osebo, ki je lahko pravdna
stranka.
Prav tako sodišče zahteva, kadar ugotovi,
da stranka nima zakonitega zastopnika ali da zakoniti zastopnik nima posebnega
dovoljenja, če je to potrebno, da organ, pristojen za socialne zadeve, postavi
skrbnika pravdno nesposobni osebi, oziroma zahteva od zakonitega zastopnika,
naj si priskrbi posebno dovoljenje, ali pa ukrene, kar je potrebno, da bi bila
pravdno nesposobna stranka pravilno zastopana.
Sodišče lahko da stranki rok za odpravo
pomanjkljivosti iz prvega in drugega odstavka tega člena.
Dokler se ne odpravijo te pomanjkljivosti,
se smejo opravljati samo tista pravdna dejanja, zaradi katerih bi lahko nastale
za stranko škodljive posledice, če bi se odložila.
Če se omenjene pomanjkljivosti ne dajo
odpraviti ali če brez uspeha preteče dani rok, razveljavi sodišče s sklepom
pravdna dejanja, ki jih je opravilo v postopku, kolikor jih zadenejo te
pomanjkljivosti; če pa so pomanjkljivosti take, da onemogočajo nadaljnjo
pravdo, zavrže tožbo.
Zoper sklep, s katerim se odredijo ukrepi
za odpravo pomanjkljivosti, ni pritožbe.
82. člen
Če se med postopkom pred sodiščem prve
stopnje pokaže, da bi redni postopek s postavitvijo zakonitega zastopnika
toženi stranki predolgo trajal, tako da bi lahko zaradi tega nastale škodljive
posledice za eno ali za obe stranki, postavi sodišče na predlog tožeče stranke
toženi stranki začasnega zastopnika.
Ob pogoju iz prvega odstavka tega člena
postavi sodišče toženi stranki začasnega zastopnika zlasti v tehle primerih:
1.    
če tožena stranka ni pravdno sposobna, pa nima zakonitega zastopnika;
2.    
če si koristi tožene stranke in njenega zakonitega zastopnika
nasprotujejo;
3.    
če imata obe stranki istega zakonitega zastopnika;
4.    
če je prebivališče ali sedež tožene stranke neznan, pa tožena stranka
nima pooblaščenca;
5.    
če je tožena stranka ali njen zakoniti zastopnik, ki nima pooblaščenca v
Republiki Sloveniji, v tujini in se ni mogla opraviti vročitev.
O postavitvi začasnega zastopnika obvesti
sodišče brez odlašanja organ, pristojen za socialne zadeve, če je to mogoče, pa
tudi stranke.
Začasnega zastopnika postavi sodišče med
odvetniki ali drugimi strokovno usposobljenimi osebami.
Stroške za postavitev začasnega zastopnika
založi tožeča stranka. Če tožeča stranka ne založi stroškov za začasnega
zastopnika, sodišče tožbo zavrže.
Če po vložitvi tožbe nastanejo okoliščine
iz drugega odstavka tega člena na strani tožeče stranke, lahko sodišče na
predlog in stroške tožene stranke postavi začasnega zastopnika tudi tožeči
stranki.
83. člen
Začasni zastopnik ima v postopku, za katerega
je postavljen, vse pravice in dolžnosti zakonitega zastopnika.
Te pravice in dolžnosti ima začasni
zastopnik od dneva postavitve in vse do takrat, dokler tožena stranka ali njen
pooblaščenec ali tožeča stranka ali njen pooblaščenec ne nastopi pred sodiščem
oziroma dokler organ, pristojen za socialne zadeve, ne sporoči sodišču, da je
postavil skrbnika.
84. člen
Če je postavljen toženi stranki ali tožeči
stranki začasni zastopnik iz razlogov, ki so navedeni v 4. in 5. točki drugega
odstavka 82. člena tega zakona, izda sodišče oglas, ki ga objavi v Uradnem
listu Republike Slovenije in na sodni deski, če je treba, pa tudi na drug
primeren način.
Oglas mora obsegati: navedbo sodišča, ki je
postavilo začasnega zastopnika, zakonito podlago, ime tožene stranke ali tožeče
stranke, ki se ji postavlja zastopnik, sporni predmet, ime zastopnika ter
njegov poklic in prebivališče in pa opozorilo, da bo zastopnik zastopal toženo
stranko ali tožečo stranko v postopku vse do takrat, dokler tožena stranka ali
tožeča stranka ali njen pooblaščenec ne nastopi pred sodiščem oziroma dokler
organ, pristojen za socialne zadeve, ne sporoči, da je postavil skrbnika.
85. člen
Tuj državljan, ki ni pravdno sposoben po
zakonu svoje države, pač pa je pravdno sposoben po zakonu Republike Slovenije,
lahko sam opravlja pravdna dejanja. Zakoniti zastopnik sme opravljati dejanja
samo toliko časa, dokler tuj državljan ne izjavi, da bo sam nastopal v pravdi.
Peto poglavje
POOBLAŠČENCI
86. člen
Stranke smejo opravljati pravdna dejanja
osebno ali po pooblaščencu, vendar pa lahko sodišče zahteva od stranke, ki ima
pooblaščenca, naj se pred sodiščem sama izjavi o dejstvih, ki jih je treba
ugotoviti v pravdi.
Stranka, ki jo zastopa pooblaščenec, sme
vselej priti pred sodišče in dajati izjave poleg svojega pooblaščenca.
V postopku z izrednimi pravnimi sredstvi
lahko stranka opravlja pravdna dejanja samo po pooblaščencu, ki je odvetnik.
Določba prejšnjega odstavka ne velja v
primerih, če ima stranka ali njen zakoniti zastopnik opravljen pravniški
državni izpit.
87. člen
V postopku pred okrajnim sodiščem je lahko
pooblaščenec vsak, kdor je popolnoma poslovno sposoben.
Če sodišče ugotovi, da pooblaščenec, ki ni
odvetnik, ni sposoben za zastopanje, opozori stranko na škodljive posledice, ki
lahko nastanejo zaradi nepravilnega zastopanja.
V postopku pred okrožnim, višjim in
vrhovnim sodiščem je pooblaščenec lahko samo odvetnik ali druga oseba, ki je
opravila pravniški državni izpit.
Za zastopanje pred sodiščem se lahko
pooblasti tudi odvetniška družba.
88. člen
Če tožeča stranka pri okrožnem sodišču
vloži tožbo po pooblaščencu, ki ni oseba iz tretjega odstavka 87. člena tega
zakona, ji sodišče s sklepom naloži, da v roku, ki ne sme biti daljši kot 15
dni, imenuje pooblaščenca v skladu z navedeno določbo ali izjavi, da se bo
zastopala sama. V sklepu jo opozori na pravne posledice, če ne ravna po nalogu
sodišča.
Zoper sklep iz prejšnjega odstavka ni
pritožbe.
Če tožeča stranka ne ravna v skladu s
sklepom iz prvega odstavka tega člena, sodišče tožbo kot nedovoljeno zavrže.
Če tožeča stranka med postopkom pred
okrožnim sodiščem opravlja pravdna dejanja po pooblaščencu, ki ni oseba iz
tretjega odstavka 87. člena tega zakona, se šteje, da ta dejanja niso
opravljena.
89. člen
V pravnem pouku zoper sodno odločbo, ki jo
izda okrajno sodišče, mora sodišče pravdni stranki opozoriti, da mora biti v
primeru, če pritožbo vložita po pooblaščencu, pooblaščenec oseba iz tretjega
odstavka 87. člena tega zakona.
Če je pritožba vložena po pooblaščencu, ki
ni oseba iz tretjega odstavka 87. člena tega zakona,
jo sodišče kot nedovoljeno zavrže.
90. člen
V postopku pred okrožnim sodiščem sodišče
ob vročitvi tožbe opozori toženo stranko, da mora biti v primeru, če bo pravdna
dejanja opravljala po pooblaščencu, pooblaščenec oseba iz tretjega odstavka 87.
člena tega zakona.
Če tožena stranka pred okrožnim sodiščem
pravdna dejanja opravlja po pooblaščencu, ki ni oseba iz tretjega odstavka 87.
člena tega zakona, se šteje, da ta dejanja niso
opravljena.
91. člen
Sodišče zavrže kot nedovoljeno izredno
pravno sredstvo, vloženo po pooblaščencu, ki ni oseba, določena v tretjem
odstavku 86. člena tega zakona in izredno pravno sredstvo, ki ga vloži stranka
sama ali njen zakoniti zastopnik, če ne izkaže izpolnitve pogojev iz četrtega
odstavka 86. člena tega zakona.
Če v postopku z izrednimi pravnimi sredstvi
nasprotnik vlagatelja ne opravlja pravdnih dejanj po pooblaščencu, ki je oseba
iz tretjega odstavka 86. člena tega zakona oziroma če sam ali njegov zakoniti
zastopnik opravlja pravdna dejanja, pa niso izpolnjeni pogoji iz četrtega
odstavka 86. člena tega zakona, se šteje, da ta dejanja niso opravljena.
92. člen
Pravdna dejanja, ki jih opravi pooblaščenec
v mejah pooblastila, imajo enak pravni učinek, kakor če bi jih opravila sama
stranka.
93. člen
Stranka lahko spremeni ali prekliče izjavo
svojega pooblaščenca na naroku, na katerem je bila dana.
Če je pooblaščenec priznal kakšno dejstvo
na naroku, na katerem stranka ni bila navzoča, ali ga je priznal v vlogi, pa
stranka to priznanje pozneje spremeni ali prekliče, presodi sodišče obe izjavi
v smislu drugega odstavka 214. člena tega zakona.
94. člen
Obseg pooblastila določi stranka.
Stranka lahko pooblasti pooblaščenca samo
za določena dejanja ali pa za vsa pravdna dejanja.
95. člen
Če da stranka odvetniku pooblastilo za
pravdo, ne da bi v pooblastilu natančneje določila njegove pravice, ima
odvetnik na podlagi takega pooblastila pravico:
1.    
opravljati vsa pravdna dejanja, zlasti pa vložiti tožbo, jo umakniti,
pripoznati tožbeni zahtevek ali se mu odpovedati, skleniti sodno poravnavo,
vložiti redno pravno sredstvo, se mu odpovedati ali ga umakniti ter predlagati
začasne odredbe;
2.    
zahtevati izvršbo ali zavarovanje in opravljati vsa dejanja, ki so
potrebna v tem postopku;
3.    
sprejeti od nasprotne stranke prisojene stroške;
4.    
prenesti pooblastilo na drugega odvetnika ali pooblastiti drugega
odvetnika za posamezna pravdna dejanja.
Za vložitev izrednih pravnih sredstev mora
odvetnik predložiti novo pooblastilo.
Odvetnika lahko nadomešča v primerih iz
tretjega odstavka 87. člena tega zakona odvetniški
kandidat, ki je pri njem zaposlen, pred okrajnim sodiščem in v gospodarskih
sporih pred okrožnim sodiščem do vrednosti 20.000 eurov pa tudi odvetniški
pripravnik, ki dela v njegovi pisarni.
96. člen
Če stranka v pooblastilu ni natančneje
določila pravice pooblaščenca, sme opravljati pooblaščenec, ki ni odvetnik, s
takim pooblastilom vsa pravdna dejanja, vendar pa mora imeti vselej izrecno
pooblastilo za umik tožbe, za pripoznanje tožbenega zahtevka ali za odpoved
tožbenemu zahtevku, za sodno poravnavo, za odpoved ali umik pravnega sredstva,
ter za prenos pooblastila na drugega.
97. člen
Stranka da pooblastilo pisno.
Stranka, ki ne zna pisati ali se ne more
podpisati, pritisne na pisno pooblastilo namesto podpisa odtis kazalca. Če se
da v takem primeru pooblastilo osebi, ki ni odvetnik, morata biti navzoči dve
priči, ki se na pooblastilu podpišeta.
Če sodišče dvomi o pristnosti pisnega
pooblastila, lahko s sklepom odredi, naj se predloži overjeno pooblastilo.
Zoper tak sklep ni pritožbe.
98. člen
Pooblaščenec mora predložiti pooblastilo
ali izkazati pooblastilo, dano pravni osebi, pri prvem pravdnem dejanju.
Sodišče lahko dovoli, da opravlja pravdna
dejanja za stranko začasno oseba, ki ni predložila pooblastila, vendar pa ji
hkrati naloži, da v določenem roku predloži pooblastilo ali izkaže odobritev
stranke za opravljena pravdna dejanja.
Dokler ne poteče rok za predložitev
pooblastila, odloži sodišče izdajo odločbe; če pa preteče ta rok brez uspeha,
nadaljuje postopek, ne da bi upoštevalo dejanja, ki jih je opravila oseba brez
pooblastila.
Če pooblaščenec v roku, ki ga je določilo
sodišče, ne predloži pooblastila za vložitev tožbe ali pravnega sredstva,
sodišče tožbo oziroma pravno sredstvo zavrže.
Sodišče mora med postopkom ves čas paziti,
ali je tisti, ki nastopa kot pooblaščenec, upravičen za zastopanje. Če ugotovi,
da tisti, ki nastopa kot pooblaščenec, ni upravičen za zastopanje, razveljavi
opravljena pravdna dejanja, razen če jih je stranka pozneje odobrila.
99. člen
Stranka lahko pooblastilo kadar koli
prekliče, pooblaščenec pa ga lahko kadar koli odpove.
Preklic oziroma odpoved pooblastila se mora
naznaniti sodišču, pred katerim teče postopek, bodisi pisno ali ustno na
zapisnik.
Preklic oziroma odpoved pooblastila velja
za nasprotno stranko od trenutka, ko se ji naznani.
Po odpovedi pooblastila je pooblaščenec
dolžan še en mesec opravljati dejanja za tistega, ki mu je pooblastilo dal, če
je treba odvrniti kakšno škodo, ki bi lahko nastala zanj v tem času.
100. člen
Če je pooblaščencu dana pravica, da
opravlja vsa pravdna dejanja, pa stranka oziroma njen zakoniti zastopnik umre
ali postane poslovno nesposoben, ali če je zakoniti zastopnik razrešen, ima
pooblaščenec še naprej pravico opravljati pravdna dejanja, vendar pa lahko dedič
oziroma novi zakoniti zastopnik prekliče pooblastilo.
V primerih iz prvega odstavka tega člena
prenehajo pooblaščencu, ki ni odvetnik, vselej pravice, ki se morajo v
pooblastilu izrecno navesti (96. člen).
101. člen
S prenehanjem pravne osebe preneha tudi
pooblastilo, ki ga je dala.
Pooblastilo, ki ga je dal stečajni dolžnik,
preneha, ko nastanejo pravne posledice začetka stečajnega postopka.
Ne glede na določbe prvega in drugega
odstavka tega člena je pooblaščenec dolžan še en mesec opravljati pravdna dejanja,
če je treba odvrniti škodo za stranko.
Šesto poglavje
JEZIK V POSTOPKU
102. člen
Stranke in drugi udeleženci v postopku
smejo na narokih in ob drugih ustnih procesnih dejanjih pred sodiščem
uporabljati svoj jezik. Če postopek ne teče v jeziku stranke oziroma v jeziku
drugih udeležencev v postopku, se jim na njihov predlog, ali če sodišče
ugotovi, da ne razumejo slovenskega jezika, zagotovi ustno prevajanje tistega,
kar se navaja na naroku, v njihov jezik ter ustno prevajanje listin, ki se
uporabljajo na naroku za dokazovanje.
Stranke in drugi udeleženci morajo biti
poučeni o tem, da imajo pravico spremljati ustni postopek pred sodiščem v
svojem jeziku po tolmaču. Pravici do prevajanja se lahko odpovedo, če izjavijo,
da znajo jezik, v katerem teče postopek. V zapisnik se zapiše, da so bili
poučeni in kaj so glede tega izjavili.
Prevajajo tolmači.
103. člen
Vabila, odločbe in druga sodna pisanja se
pošiljajo strankam in drugim udeležencem v postopku v jeziku, ki je v uradni
rabi pri sodišču.
104. člen
Stranke in drugi udeleženci v postopku
vlagajo sodišču tožbe, pritožbe in druge vloge v slovenskem jeziku ali v jeziku
narodne skupnosti, ki je pri sodišču v uradni rabi.
Če vloži stranka vlogo v jeziku, ki pri
sodišču ni v uradni rabi, ravna sodišče po določbah 108. člena tega zakona, ki
veljajo za nerazumljive vloge.
Sedmo poglavje
VLOGE
105. člen
Z vlogo po tem zakonu so mišljeni tožba,
odgovor na tožbo, pravno sredstvo in druge izjave, predlogi ali sporočila, ki
se vlagajo zunaj obravnave.
Vloge morajo biti razumljive in obsegati
vse, kar je treba, da se lahko obravnavajo. Predvsem morajo obsegati: navedbo
sodišča, ime ter stalno oziroma začasno prebivališče oziroma sedež strank,
morebitnih njihovih zakonitih zastopnikov in pooblaščencev, sporni predmet in
vsebino izjave.
Vložnik mora vlogo podpisati, razen če to
zaradi oblike vloge ni mogoče. Za izviren podpis vložnika se šteje njegov
lastnoročni podpis kot tudi elektronski podpis, ki je
enakovreden lastnoročnemu podpisu. Če vložnik ne zna
pisati ali se ne more podpisati, pritisne na vlogo namesto podpisa odtis
kazalca. Če sodišče dvomi o pristnosti take vloge, lahko s sklepom odredi, naj
se predloži vloga z overjenim podpisom. Zoper tak sklep ni pritožbe.
Če vsebuje izjava kakšno zahtevo, mora
stranka v vlogi navesti dejstva, na katera jo opira, in dokaze, kadar je to
potrebno.
105.a člen
Ob vložitvi tožbe, nasprotne tožbe, tožbe,
ki vsebuje predlog za izdajo plačilnega naloga, predloga za obnovo postopka,
predloga za zavarovanje dokazov pred začetkom pravdnega postopka, predloga za
poskus poravnave, vloge, ki vsebuje napoved pritožbe, pritožbe, predloga za
dopustitev revizije in revizije mora biti plačana sodna taksa.
Sodna taksa mora biti plačana najkasneje v
roku, ki ga določi sodišče v nalogu za plačilo sodne takse. V nalogu sodišče
stranko opozori na posledice neplačila sodne takse iz tretjega odstavka tega
člena.
Če v roku iz prejšnjega odstavka sodna
taksa za vlogo iz prvega odstavka tega člena ni plačana in niso podani pogoji
za oprostitev, odlog ali obročno plačilo sodnih taks, se šteje, da je vloga
umaknjena.
105.b člen
Vloga je pisna vloga v fizični ali
elektronski obliki.
Pisna vloga je vloga, ki je napisana ali
natisnjena in lastnoročno podpisana (vloga v fizični obliki), ali vloga, ki je
v elektronski obliki in je podpisana z elektronskim podpisom, ki je enakovreden
lastnoročnemu podpisu (vloga v elektronski obliki).
Vloga v fizični obliki se vloži tako, da se
pošlje po pošti, z uporabo sredstev komunikacijske tehnologije, izroči
neposredno organu ali po osebi, ki opravlja posredovanje vlog kot svojo
dejavnost.
Vloga v elektronski obliki se vloži tako,
da se vloži v informacijski sistem sodstva. Informacijski sistem sodstva
vložniku samodejno potrdi prejem vloge.
Vloga se lahko vloži tudi na predpisanem
ali drugače pripravljenem obrazcu. Ne glede na določbe drugih predpisov se za
obrazce v elektronski obliki zahteva, da imajo enako vsebino kot obrazci, predpisani
samo v fizični obliki.
Pristojni organ za sodišča vzpostavi in
vzdržuje informacijski sistem e-sodstvo.
Minister, pristojen za pravosodje, predpiše
pogoje in način vložitve vlog v elektronski obliki, obliko zapisa vloge v
elektronski obliki ter organizacijo in delovanje informacijskega sistema
sodstva.
Ne glede na prvi in drugi odstavek tega
člena lahko minister, pristojen za pravosodje, določi vloge, ki se lahko
vložijo tudi po telefonu ali v elektronski obliki brez elektronskega podpisa,
in način identifikacije strank v teh primerih.
106. člen
Vloge, ki jih je treba vročiti nasprotni
stranki, se morajo izročiti sodišču v toliko izvodih, kolikor jih je treba za
sodišče in nasprotno stranko, ter v taki obliki, da jih sodišče lahko vroči. To
velja tudi za priloge.
Vloge in priloge, vložene po elektronski
poti, ki jih je treba vročiti nasprotni stranki, se pošljejo v enem izvodu.
Sodišče naredi toliko elektronskih kopij ali fotokopij, kolikor jih je treba za
nasprotno stranko.
Če je na nasprotni strani več oseb, ki
imajo skupnega zakonitega zastopnika ali pooblaščenca, se lahko izročijo vloge
in priloge za vse skupaj v enem izvodu.
107. člen
Listine, ki se priložijo vlogi, so lahko v
izvirniku ali prepisu. Kot prepis listine v fizični obliki se šteje zajeta in
hranjena mikrofilmska ali elektronska (digitalizirana) kopija, reprodukcija te
kopije ali overjen prepis, lahko pa tudi navaden prepis ali mikrofilmska,
elektronska (digitalizirana) kopija, fotokopija ali reprodukcija te kopije. Kot
prepis listine v elektronski obliki se šteje elektronska kopija, ki je
pretvorjena v obliko, primerno za branje in izpis na papir.
Če priloži stranka listino v izvirniku, jo
sodišče obdrži, nasprotni stranki pa dovoli, da jo pregleda. Ko sodišču listina
ni več potrebna, jo na zahtevo vrne vložniku, vendar pa lahko zahteva, da
priloži spisom njen prepis.
Če je listina priložena v prepisu, zahteva
sodišče na predlog nasprotne stranke od vložnika, naj predloži listino v
izvirniku, nasprotni stranki pa dovoli, da jo pregleda. Če je treba, določi
sodišče rok, v katerem je treba listino izročiti oziroma pregledati. Predložitev
listine v izvirniku lahko zahteva sodišče od vložnika tudi po uradni dolžnosti.
Zoper te sklepe ni pritožbe.
108. člen
Če je vloga nerazumljiva ali ne vsebuje
vsega, kar je treba, da bi se lahko obravnavala, zahteva sodišče od vložnika,
da mora vlogo popraviti ali dopolniti. Če vloga, vložena po elektronski poti,
ni primerna za obdelavo na sodišču, sodišče v zahtevi sporoči vložniku tudi
predpisano obliko zapisa vloge v elektronski obliki.
Ne glede na določbe prejšnjega odstavka
sodišče nerazumljivo ali nepopolno vlogo zavrže, če jo je vložil odvetnik. (razveljavljen)
Kadar sodišče zahteva od vložnika, da vlogo
popravi ali dopolni, določi rok za popravo ali dopolnitev.
Če je vloga vezana na rok in je popravljena
oziroma dopolnjena in izročena sodišču v roku, ki je bil določen za dopolnitev
oziroma popravo, se šteje, da je bila vložena pri sodišču tisti dan, ko je bila
prvič vložena.
Če vložnik vloge ne popravi ali dopolni tako,
da je primerna za obravnavo, jo sodišče zavrže.
Če vložnik ne vloži zadostnega števila
izvodov vloge ali prilog, mu sodišče naloži, naj v določenem roku to stori. Če
vložnik ne ravna po tem nalogu, sodišče vlogo zavrže.
V zahtevi iz prvega odstavka tega člena
mora sodišče vložnika opozoriti na pravne posledice, če ne bo ravnal v skladu z
zahtevo sodišča.
109. člen
Tistemu, ki v vlogi žali sodišče, stranko
ali drugega udeleženca v postopku, lahko sodišče izreče denarno kazen po
tretjem in četrtem odstavku 11. člena tega zakona.
Denarno kazen po prejšnjem odstavku izreče
sodnik ali senat, ki naj o sporu odloči.
Če se žaljiva izjava nanaša na sodnika ali
senat in sodnik ali predsednik senata oceni, da so izpolnjeni pogoji za
kaznovanje, poda predlog za kaznovanje, ki se obravnava kot novo vložena zadeva
in se dodeli drugemu sodniku v skladu s sodnim redom.
Če je bila izrečena denarna kazen odvetniku
ali odvetniškemu kandidatu, se o tem obvesti odvetniška zbornica. Če je bila
izrečena denarna kazen notarju, se o tem obvesti notarska zbornica.
Denarna kazen, izrečena v skladu z
določbami tega člena, ni ovira za kaznovanje zaradi kaznivega dejanja ali
prekrška.
Osmo poglavje
ROKI IN NAROKI
Roki
110. člen
Če roki niso določeni z zakonom, jih določa
sodišče glede na okoliščine primera.
Rok, ki ga določi sodišče, se na predlog
prizadete osebe lahko podaljša, če so za to opravičeni razlogi.
Podaljšanje roka se mora predlagati, preden
se rok izteče.
Zoper sklep o podaljšanju roka ni pritožbe.
111. člen
Roki se računajo po dnevih, mesecih in
letih.
Če je rok določen po dnevih, se ne všteje
dan vročitve ali sporočitve oziroma dan dogodka, od katerega je treba šteti
rok, temveč se vzame za začetek roka prvi naslednji dan.
Roki, ki so določeni po mesecih oziroma po
letih, se končajo s pretekom tistega dne v zadnjem mesecu oziroma letu, ki se
po svoji številki ujema z dnem, ko je rok začel teči. Če tega dneva v zadnjem
mesecu ni, se konča rok zadnji dan v tem mesecu.
Če je zadnji dan roka sobota, nedelja,
praznik ali drug dela prost dan, ki ga določa zakon o praznikih, se izteče rok
s pretekom prvega prihodnjega delavnika.
112. člen
Če je vloga vezana na rok, se šteje, da je
vložena pravočasno, če je izročena pristojnemu sodišču, preden se rok izteče.
Če se pošlje vloga po pošti priporočeno ali
brzojavno, se šteje dan oddaje na pošto za dan izročitve sodišču, na katero je
naslovljena.
Če se vloga vloži v elektronski obliki, se
šteje čas, ko jo je prejel informacijski sistem sodstva, za trenutek izročitve
sodišču, na katerega je naslovljena.
Če je vloga v elektronski obliki vložena s
posredovanjem izvajalca elektronskega vlaganja, ki vlogo podpiše z elektronskim
časovnim žigom, se šteje čas elektronskega časovnega žiga za trenutek, ko jo je
prejel informacijski sistem sodstva.
Če se vloga odda v sodni nabiralnik, se
šteje čas, ko jo sodni nabiralnik prejme, za trenutek izročitve sodišču, na
katerega je naslovljena.
Za osebe, ki so v obvezni vojaški službi,
se šteje dan izročitve vloge pristojnemu vojaškemu poveljstvu za dan izročitve
sodišču.
Določba petega odstavka tega člena velja
tudi za druge osebe, ki službujejo v vojaških enotah oziroma v vojaških zavodih
ali štabih v krajih, kjer ni redne pošte.
Za osebo, ki ji je odvzeta prostost, se
šteje dan, ko izroči vlogo upravi zapora ali drugega zavoda, v katerem prestaja
kazen ali ukrep odvzema prostosti, za dan izročitve sodišču.
Če je bila tožba, ki je vezana na rok,
izročena ali poslana nepristojnemu sodišču pred iztekom roka, v katerem se mora
po posebnih predpisih vložiti tožba, ali roka za zastaranja terjatve ali kakšne
druge pravice, pa prispe k pristojnemu sodišču po izteku roka, se šteje, da je
bila vložena pravočasno.
Če je bila vloga, ki ni tožba, vezana na
rok, izročena ali poslana nepristojnemu sodišču pred iztekom roka, pa prispe k
pristojnemu sodišču po izteku roka, se šteje, da je bila vložena pravočasno, če
je mogoče vložitev pri nepristojnem sodišču pripisati nevednosti vložnika, ki
nima pooblaščenca iz tretjega odstavka 86. člena oziroma iz tretjega odstavka
87. člena tega zakona, ali očitni pomoti vložnika.
Naroki
113. člen
Narok določi sodišče, če je to z zakonom
predpisano ali če je za postopek potrebno. Zoper sklep o določitvi naroka ni
pritožbe.
Sodišče mora na narok pravočasno povabiti
stranke in druge osebe, za katere misli, da je potrebna njihova navzočnost.
Skupaj z vabilom pošlje stranki vlogo, ki je bila povod za določitev naroka, v
vabilu pa navede kraj, prostor in čas naroka. Če se vloga ne pošlje skupaj z
vabilom, se v vabilu navedejo stranke, sporni predmet in dejanje, ki se bo
opravilo na naroku.
Sodišče opozori v vabilu posebej na
zakonite posledice izostanka.
114. člen
Narok se opravi praviloma v sodnem
poslopju.
Sodišče lahko sklene, da se opravi narok
zunaj sodnega poslopja, če spozna, da je to potrebno ali da se bo tako
prihranilo pri času ali pri stroških postopka. Zoper tak sklep ni pritožbe.
114.a člen
S soglasjem strank lahko sodišče strankam
in njihovim pooblaščencem dovoli, da se v času naroka nahajajo na drugem mestu
in tam opravljajo procesna dejanja, če je zagotovljen zvočni in slikovni prenos
iz kraja, na katerem se opravlja narok, v kraj oziroma kraje, na katerem se
nahaja oziroma se nahajajo stranke in pooblaščenci ter obratno
(videokonferenca).
Pod pogoji iz prejšnjega odstavka lahko sodišče
odloči, da se izvede tudi dokaz z ogledom, listinami, zaslišanjem strank in
prič ter dokaz z izvedencem.
Zoper sklep sodišča iz prvega in drugega
odstavka tega člena ni pritožbe.
115. člen
Sodišče lahko preloži narok, če je to
potrebno za izvedbo dokazov ali če so za to drugi upravičeni razlogi.
Če stranka, zakoniti zastopnik,
pooblaščenec, priča ali izvedenec ne pride na narok zaradi zdravstvenih
razlogov, lahko sodišče narok preloži le, če je bolezen ali poškodba nenadna in
nepredvidljiva ter ji onemogoča prihod na sodišče ali sodelovanje na naroku.
Oseba mora predložiti zdravniško opravičilo, izdano na obrazcu v skladu z
zakonom, ki ureja zdravstveno varstvo. Sodišče lahko zahteva presojo
upravičenosti izdaje zdravniškega opravičila pri imenovanem zdravniku Zavoda za
zdravstveno zavarovanje v skladu z zakonom, ki ureja zdravstveno varstvo.
Stroški, ki nastanejo zaradi presoje, v primeru upravičene izdaje zdravniškega
opravičila bremenijo Zavod za zdravstveno zavarovanje, v primeru neupravičene
izdaje pa gredo v breme osebe, za katero se je presojala upravičenost izdaje
zdravniškega opravičila.
Če sodišče narok preloži, takoj naznani
kraj in čas novega naroka.
Iz upravičenih razlogov lahko sodišče narok
preloži za nedoločen čas.
V zapisniku o glavni obravnavi mora sodnik
navesti razloge za preložitev naroka za glavno obravnavo.
Zoper sklep o preložitvi naroka ni
pritožbe.
Vrnitev v prejšnje stanje
116. člen
Če stranka zamudi narok ali rok za kakšno
pravno dejanje in izgubi zaradi tega pravico opraviti to dejanje, ji sodišče na
njen predlog dovoli, da ga opravi pozneje (vrnitev v prejšnje stanje), če
spozna, da je stranka zamudila narok oziroma rok iz upravičenega vzroka.
Če se dovoli vrnitev v prejšnje stanje, se
pravda vrne v tisto stanje, v katerem je bila pred zamudo, in razveljavijo vse
odločbe, ki jih je sodišče izdalo zaradi zamude.
117. člen
Predlog za vrnitev v prejšnje stanje se
poda pri sodišču, pri katerem bi bilo treba opraviti zamujeno dejanje.
Predlog se mora vložiti v petnajstih dneh
od dneva, ko je prenehal vzrok, zaradi katerega je stranka zamudila narok ali
rok; če je stranka šele pozneje zvedela za zamudo, pa od dneva, ko je za to
zvedela.
Po šestih mesecih od dneva zamude se ne
more več zahtevati vrnitev v prejšnje stanje.
Če se predlaga vrnitev v prejšnje stanje
zaradi zamude roka, mora predlagatelj obenem, ko vloži predlog, opraviti tudi
zamujeno dejanje.
118. člen
Vrnitev v prejšnje stanje se ne dovoli, če
je bil zamujen rok za predlog, da se dovoli vrnitev v prejšnje stanje, ali če je
bil zamujen narok, določen na predlog za vrnitev v prejšnje stanje.
119. člen
Predlog za vrnitev v prejšnje stanje
praviloma ne vpliva na potek pravde, vendar pa sodišče lahko odloči, da se
postopek prekine do pravnomočnosti sklepa o predlogu.
Če sodišče sklene, da se postopek prekine,
pred višjim sodiščem pa teče postopek zaradi pritožbe, mora to sporočiti
višjemu sodišču.
120. člen
Prepozne in nedovoljene predloge za vrnitev
v prejšnje stanje zavrže predsednik senata s sklepom.
Na predlog za vrnitev v prejšnje stanje
razpiše sodišče narok, razen če so dejstva, na katera se opira predlog, splošno
znana ali če se vrnitev predlaga iz očitno neupravičenega razloga.
121. člen
(črtan)
Deveto poglavje
ZAPISNIK
122. člen
Zapisnik se sestavi o dejanjih, ki so bila
opravljena na naroku, razen o delu pripravljalnega
naroka, ki je namenjen poskusu sklenitve sodne poravnave.
Zapisnik se sestavi tudi o pomembnejših
izjavah ali sporočilih, ki jih dajo stranke ali drugi udeleženci zunaj naroka.
O manj pomembnih izjavah ali sporočilih se ne sestavi zapisnik, temveč se
naredi v spisu samo uradni zaznamek.
Zapisnik piše zapisnikar.
Predsednik senata lahko sklene, da
zapisnikar pri sestavi zapisnika ne sodeluje.
123. člen
V zapisnik se vpišejo: naslov in sestava
sodišča, kraj, dan in ura dejanja, sporni predmet in imena navzočih strank ali
drugih oseb ter njihovih zakonitih zastopnikov ali pooblaščencev.
Zapisnik mora obsegati bistvene podatke o
vsebini dejanja. V zapisnik o glavni obravnavi se vpišejo zlasti: ali je bila
obravnava javna ali pa je bila javnost izključena, izjave strank, njihovi
predlogi, dokazi, ki so jih ponudile, dokazi, ki so bili izvedeni, z navedbo
izpovedb prič in izvedencev ter odločbe sodišča na naroku.
124. člen
Zapisnik se sestavlja tako, da predsednik
senata ali z njegovim dovoljenjem stranka, njen pooblaščenec ali drug
udeleženec v postopku glasno narekuje zapisnikarju, kaj naj zapiše v zapisnik,
ali sam piše zapisnik.
Stranke imajo pravico prebrati zapisnik ali
zahtevati, naj se jim prebere, in ugovarjati zoper vsebino zapisnika.
To pravico imajo tudi druge osebe, katerih
izjava je vpisana v zapisnik, vendar samo glede tistega dela zapisnika, v
katerem je njihova izjava.
Kar je treba v zapisniku popraviti ali
dodati glede na ugovore strank ali drugih oseb ali po uradni dolžnosti, se
zapiše na koncu zapisnika. Na zahtevo teh oseb se vpišejo v zapisnik tudi
ugovori, ki jim ni bilo ugodeno.
125. člen
Predsednik senata lahko odredi, da se
zapisnik vodi s pomočjo ustreznih tehničnih sredstev ali da se stenografira.
Glede ugovorov v zvezi z vsebino zapisnika
se smiselno uporabljajo določbe drugega do četrtega odstavka prejšnjega člena.
V primeru iz prvega odstavka tega člena
sodišče izdela prepis zapisnika v petih dneh. Stranka ima pravico, da v petih
dneh po vročitvi prepisa zapisnika ugovarja zoper morebitno nepravilnost
prepisa.
O ugovoru iz prejšnjega odstavka odloči
predsednik senata brez naroka.
Zvočni zapis zapisnika se lahko izbriše po
preteku roka za ugovor, če je stranka ugovarjala točnosti prepisa, pa po
pravnomočnosti odločbe o glavni stvari.
125.a člen
Predsednik senata lahko odredi zvočno ali
zvočno-slikovno snemanje celotnega naroka ali dela naroka. O tem obvesti
stranke in druge udeležence na naroku.
Posnetek mora vsebovati naslednje podatke: naslov
in sestavo sodišča, kraj, datum in ura naroka, sporni predmet ter imena
navzočih strank ali drugih oseb, njihovih zakonitih zastopnikov ali
pooblaščencev. Poleg tega vsebuje posnetek podatke za identifikacijo tistega,
čigar izjava se snema, in podatek, v kakšni lastnosti daje to izjavo. Če se
snema izjave več oseb, se mora iz posnetka jasno razpoznati, kdo je dal izjavo.
V zapisniku o naroku je treba zapisati, da
je bil narok posnet z napravo za zvočno ali zvočno-slikovno snemanje, kdo je
odredil snemanje, da so bile stranke in drugi udeleženci na naroku obveščeni o
snemanju, ter kraj hrambe in način dostopa do posnetka.
Prepis zvočnega posnetka se izdela v petih
dneh po njegovem nastanku. Stranka ima pravico do dostopa do posnetka in
pravico, da v petih dneh po vročitvi prepisa posnetka ugovarja zoper morebitno
nepravilnost prepisa. O ugovoru odloči predsednik senata brez naroka.
Posnetek se samodejno evidentira in hrani v
informacijskem sistemu, dokler se hrani spis.
126. člen
Zapisnik, izdelan v fizični obliki,
lastnoročno podpiše predsednik senata. Zapisnik, izdelan v elektronski obliki,
podpiše predsednik senata z elektronskim podpisom. Zapisnik podpiše tudi
zapisnikar, če je sodeloval pri njegovi sestavi. Podpisa nista obvezna, če se
podatki o datumu zapisnika v elektronski obliki ter podatki o zapisnikarju, ki
ga je sestavil, in o sodniku, ki je vodil zapisnik, samodejno evidentirajo v informacijskem
sistemu sodstva.
V zapisniku, podpisanem po prejšnjem
odstavku, se ne sme nič izbrisati, dodati ali spremeniti.
127. člen
O posvetovanju in glasovanju se sestavi
poseben zapisnik. V spisu, ki se vodi v elektronski obliki, se zapisnik o
posvetovanju in glasovanju poveže z odločbo, na katero se nanaša. Če je višje
sodišče v postopku o pravnem sredstvu odločilo soglasno in izdalo odločbo v
fizični obliki, se zapisnik ne sestavi, temveč se na izvirniku odločbe naredi
zaznamek o posvetovanju in glasovanju.
Zapisnik o posvetovanju in glasovanju
obsega potek glasovanja in sprejeto odločbo.
Posebna mnenja se priložijo zapisniku o
posvetovanju in glasovanju, če niso vpisana v sam zapisnik.
Zapisnik oziroma zaznamek o posvetovanju in
glasovanju, ki se izda v fizični obliki, lastnoročno podpišejo vsi člani senata
in zapisnikar, če je sodeloval pri sestavi zapisnika ali zaznamka. Zapisnik o
posvetovanju in glasovanju, ki se izda v elektronski obliki, podpišejo s svojim
elektronskim podpisom vsi člani senata in zapisnikar, če je sodeloval pri
sestavi zapisnika.
Zapisnik o posvetovanju in glasovanju, ki
se izda v fizični obliki, se zapre v poseben ovitek. Zapisnik oziroma zaznamek
o glasovanju, ki se izda v elektronski obliki, se v informacijskem sistemu v
posebni mapi vodi tako, da je dostopen v povezavi z obravnavano zadevo. Ta
zapisnik sme pregledati samo višje sodišče, ko odloča o pravnem sredstvu; v tem
primeru mora višje sodišče zapisnik spet zapreti v poseben ovitek oziroma
shraniti v posebno mapo in na ovitku oziroma mapi označiti, da je zapisnik
pregledalo.
Prejšnji odstavek se ne uporablja, kadar
Vrhovno sodišče odloča o reviziji.
Minister, pristojen za pravosodje, predpiše
način hrambe in sledljivost zapisnika oziroma zaznamka o glasovanju, ki se izda
v elektronski obliki.
Deseto poglavje
ODLOČANJE
128. člen
Sodišče izdaja odločbe v obliki sodbe ali
sklepa.
O tožbenem zahtevku odloči sodišče s sodbo,
v postopku zaradi motenja posesti pa s sklepom.
Kadar sodišče ne odloči s sodbo, odloči s
sklepom.
V postopku za izdajo plačilnega naloga se
izda sklep, s katerim se ugodi tožbenemu zahtevku, v obliki plačilnega naloga.
Odločba o stroških v sodbi se šteje za
sklep.
129. člen
Senat sprejema odločbe po posvetovanju z
glasovanjem.
Pri posvetovanju in glasovanju smejo biti
navzoči samo člani senata in zapisnikar.
Kadar je treba odločiti o enostavnejših
vprašanjih, lahko odloči senat tudi na samem zasedanju.
130. člen
Predsednik senata vodi posvetovanje in
glasovanje in glasuje zadnji. Njegova dolžnost je skrbeti, da se vsa vprašanja
vsestransko in popolnoma raziščejo.
Za vsako odločbo senata je potrebna večina
glasov.
Člani senata ne smejo odkloniti glasovanja
o vprašanjih, ki jih postavi predsednik senata. Član senata, ki je pri
glasovanju o kakšnem prejšnjem vprašanju ostal v manjšini, se ne sme vzdržati
glasovanja o vprašanju, o katerem naj se odloči pozneje.
Če so glasovi glede posameznih vprašanj, o
katerih se glasuje, porazdeljeni na več različnih mnenj, tako da nobeno od njih
nima večine, se vprašanja ločijo in glasovanje ponavlja, dokler se ne doseže
večina. Če se glede višine denarnega zneska ali količine razdelijo glasovi na
več kot dve mnenji, se znova obravnavajo razlogi za vsako mnenje; če se niti
tedaj ne doseže večina, se glasovi, oddani za največji denarni znesek ali
količino, prištejejo glasovom, oddanim za najbližji manjši denarni znesek ali
količino, dokler se ne doseže večina.
131. člen
Preden sodišče odloči o glavni stvari,
odloči o tem, ali je treba dopolniti postopek, in o drugih predhodnih
vprašanjih.
Če je treba pri odločanju o glavni stvari
odločiti o več zahtevkih, se glasuje o vsakem zahtevku posebej.
Enajsto poglavje
VROČANJE PISANJ IN PREGLED SPISOV
Način vročanja
132. člen
Pisanja se vročajo po pošti, po varni
elektronski poti, po delavcu sodišča, na sodišču ali na drug način, določen z
zakonom.
Sodišče lahko na predlog nasprotne stranke
odredi, da se vročitev opravi po detektivu ali izvršitelju, ki ga predlaga
stranka. Stroške take vročitve založi predlagatelj take vročitve. Minister,
pristojen za pravosodje, določi pravila postopanja detektivov in izvršiteljev,
kadar opravljajo vročanje po tem odstavku, njihovo nagrado ter vsebino sporočil
pri vročanju in vročilnic.
Stranka lahko sodišču sporoči, da želi
vročitev pisanj po varni elektronski poti v varen elektronski predal ali na
naslov za vročanje po varni elektronski poti, registriran v informacijskem
sistemu sodstva, katerega naslov navede v vlogi. Navedeni naslov je enakovreden
naslovu prebivališča oziroma sedežu stranke. Če stranka pisanje vloži v
elektronski obliki, se šteje, dokler ne sporoči drugače, da želi vročanje po
varni elektronski poti.
Ne glede na določbo prejšnjega odstavka
lahko sodišče stranki vroča pisanja po varni elektronski poti tudi v drugem
postopku, če lahko na podlagi podatkov o stranki, s katerimi razpolaga,
zanesljivo ugotovi, da ima ta stranka v informacijskem sistemu sodstva že
registriran svoj varni elektronski predal ali naslov za vročanje po varni
elektronski poti ter je stranki predhodno osebno vročilo pisno obvestilo, da ji
bodo nadaljnja pisanja v tem postopku vročana po varni elektronski poti, dokler
ne bo sporočila drugače.
Če sodišče ugotovi, da vročitev po varni
elektronski poti ni mogoča, vroči pisanje v fizični obliki in navede razlog za
tako vročitev.
Minister, pristojen za pravosodje,
predpiše, kaj je varna elektronska pot, katera pisanja se vročajo po varni
elektronski poti in način identifikacije.
Ne glede na tretji odstavek tega člena se
državnim organom, odvetnikom, notarjem, izvršiteljem, stečajnim upraviteljem in
drugim osebam, za katere tako določa zakon, vedno vroča po varni elektronski
poti. Organi in te osebe morajo v informacijskem sistemu sodstva registrirati
svoj varni elektronski predal ali naslov za vročanje po varni elektronski poti.
132.a člen
Vročanje vabil na narok v skladu z
določbami tega poglavja ni potrebno, če je sodišče na prejšnjem naroku v isti
zadevi ustno povabilo osebo, kadar je ta pred njim, na naslednji narok in jo
pri tem poučilo o posledicah, če ne bi prišla. Tako opravljeno vabilo se zapiše
v zapisniku naroka. Šteje se, da je vabilo s tem vročeno.
133. člen
Državnim organom, organom samoupravnih
lokalnih skupnosti, pravnim osebam, podjetnikom posameznikom, odvetnikom in
notarjem se vroča tako, da se pisanje izroči osebi, ki je pooblaščena za
sprejem pošte, ali delavcu, ki je v pisarni oziroma v poslovnem prostoru ali na
sedežu, ali zakonitemu zastopniku ali prokuristu.
Po prvem odstavku tega člena se vročajo
pisanja tudi, kadar so v tem odstavku navedene stranke določile za svojega
pooblaščenca osebo, ki je njihov delavec.
134. člen
Vojaškim osebam in policijskim uslužbencem
se lahko vročajo vabila tudi po njihovem poveljstvu oziroma neposrednem
predstojniku; če je treba, se jim lahko vročajo na ta način tudi druga pisanja.
135. člen
Kadar je treba kaj vročiti osebi ali
ustanovi v tujini ali tujcu, ki uživa imunitetno pravico, se opravi vročitev po
diplomatski poti, če ni v mednarodni pogodbi ali v tem zakonu (146. člen)
drugače določeno.
Če naj se pisanje vroči državljanu
Republike Slovenije v tujini, se lahko opravi vročitev po pristojnem
konzularnem predstavniku ali po diplomatskem predstavniku Republike Slovenije,
ki opravlja konzularne zadeve v tisti tuji državi. Taka vročitev je veljavna le
tedaj, če je tisti, ki naj se mu pisanje vroči, pripravljen ga sprejeti.
136. člen
Osebi, ki ji je odvzeta prostost, se
vročajo pisanja po upravi zapora ali drugega zavoda, v katerem prestaja kazen
ali ukrep odvzema prostosti.
137. člen
Kadar ima stranka zakonitega zastopnika ali
pooblaščenca, se vročajo pisanja njemu, če ni v tem zakonu drugače določeno.
Če ima stranka več zakonitih zastopnikov
ali pooblaščencev, zadostuje, da se pisanje vroči enemu izmed njih.
Določbe prejšnjih odstavkov veljajo tudi za
pooblaščenca za sprejem pisanj in za začasnega zastopnika, upravičenega za
sprejem pisanj. Šteje se, da je vloga stranki vročena, ko je vročena
pooblaščencu za sprejem pisanj oziroma začasnemu zastopniku, upravičenemu za
sprejem pisanj.
138. člen
(črtan)
Čas in kraj vročanja
139. člen
Vroča se podnevi od 6. do 22. ure, po
elektronski poti pa 24 ur na dan.
Vroča se v stanovanju ali na delovnem mestu
tistega, ki naj se mu pisanje vroči, v poštni predal v skladu s
139.b členom tega zakona, na sodišču, če je naslovnik tam, ali po varni
elektronski poti v skladu s 141.a in 141.b členom tega zakona.
Državnim organom, pravnim in fizičnim
osebam iz prvega odstavka 133. člena tega zakona in drugim osebam, ki
opravljajo dejavnost in se vpisujejo v register, se vroča na naslovu, ki je
vpisan v register.
Če vročitev po prvem ali po drugem odstavku
tega člena ni mogoča, sodišče odloči, da se vročitev opravi v
drugem času ali na drugem kraju, ali da se vročitev
opravi neposredno v roke naslovnika, kjer koli se najde.
Odločbe o vročitvi iz prejšnjega odstavka
ni treba obrazložiti. Zoper to odločbo ni pritožbe.
Na kršitev pravil o vročanju se ni mogoče
sklicevati, če naslovnik kljub kršitvi prejme pisanje. V tem primeru se šteje,
da je bila vročitev opravljena v trenutku, ko je naslovnik pisanje dejansko
prejel.
139.a člen
Če imajo vse stranke v postopku
pooblaščence, ki so odvetniki, se lahko med postopkom vloge in priloge vročajo
neposredno med pooblaščenci, lahko pa jim sodišče naloži obvezno neposredno
medsebojno vročanje. Neposredno vročanje med pooblaščenci se opravi priporočeno
po pošti s povratnico ali po varni elektronski poti.
Vročanje se po dogovoru lahko opravi tudi
na drug način.
En izvod vloge in dokazilo o vročitvi je
treba poslati tudi sodišču.
S soglasjem strank se lahko vročanje opravi
na način iz tega člena tudi, če strank ne zastopajo pooblaščenci, ki so
odvetniki.
139.b člen
Če se naslovnik s pošto pisno dogovori, da
se mu vroča v poštni predal, se mu pisanje vroča neposredno v poštni predal
brez predhodnega poskusa vročitve na njegovem naslovu. Naslovnik je dolžan
redno prazniti poštni predal.
Vročitev pisanja iz prvega ali drugega
odstavka 142. člena tega zakona v poštni predal se opravi tako, da vročevalec v
poštnem predalu pusti obvestilo, v katerem je navedeno, kje je pisanje, in rok
15 dni, v katerem mora naslovnik pisanje dvigniti. Na obvestilu in pisanju, ki
bi ga moral vročiti, navede vročevalec vzrok za tako ravnanje in dan, ko je
obvestilo pustil naslovniku, ter se podpiše.
Vročitev po prejšnjem odstavku se šteje za
opravljeno z dnem, ko naslovnik pisanje dvigne. Če naslovnik pisanja ne dvigne
v 15 dneh, se šteje, da je bila vročitev opravljena s potekom tega roka, na kar
je treba naslovnika v obvestilu iz prejšnjega odstavka posebej opozoriti. Po
preteku tega roka vročevalec pusti pisanje iz prejšnjega odstavka v poštnem
predalu naslovnika. Če je poštni predal poln, se pisanje vrne sodišču, na kar
je treba naslovnika v obvestilu iz prejšnjega odstavka opozoriti.
Vročitev pisanja, ki ni pisanje iz prvega
ali drugega odstavka 142. člena tega zakona, se opravi tako, da vročevalec
pisanje pusti v poštnem predalu. Šteje se, da je bila vročitev opravljena na
dan, ko je bilo pisanje puščeno v poštnem predalu, na kar je treba naslovnika
na pisanju posebej opozoriti. Na vročilnici in pisanju navede vročevalec dan,
ko je pisanje pustil naslovniku, ter se podpiše. Če je poštni predal poln, se pisanje
vrne sodišču, v poštnem predalu pa pusti obvestilo, v katerem je navedeno, kje
je pisanje.
Način vročanja
140. člen
Če se tisti, ki mu je treba pisanje
vročiti, ne najde v stanovanju, se pisanje vroči tako, da se izroči kateremu od
njegovih odraslih članov gospodinjstva, ki so ga dolžni sprejeti.
Če se vroča pisanje na delovnem mestu
tistega, ki naj se mu vroči, pa tega ni najti tam oziroma se nahaja na delovnem
mestu, do katerega vročevalci zaradi organiziranosti delovnega procesa nimajo
dostopa, se vroči pisanje osebi, pooblaščeni za sprejemanje pošte, ki je
pisanje dolžna sprejeti, ali osebi, ki je zaposlena na tistem mestu, če v to
privoli.
Če se naslovnik, ki stanuje v nastanitvenem
objektu, namenjenem skupinski nastanitvi ali izvajanju dejavnosti, ki vključuje
24-urno bivanje (na primer dijaški ali študentski domovi, domovi za ostarele,
samski domovi, socialno-varstveni zavodi, bolnišnice) ne najde v takem objektu,
in tudi nima samostojnega poštnega predalčnika na tem naslovu, se pisanje vroči
osebi, ki je v tem objektu pooblaščena za sprejemanje pošte za stanovalce.
Izročitev pisanja drugi osebi ni dovoljena,
če je ta udeležena v pravdi kot nasprotnik tistega, ki naj se mu pisanje vroči.
141. člen
Če vročitev po 140. členu tega zakona
ni možna, se vročitev fizični osebi opravi tako, da vročevalec pisanje pusti v
hišnem ali izpostavljenem predalčniku na naslovu stanovanja. Šteje se, da je
bila vročitev opravljena na dan, ko je bilo pisanje puščeno v predalčniku, na
kar je treba naslovnika na pisanju posebej opozoriti. Na vročilnici in na
pisanju navede vročevalec vzrok za takšno ravnanje in dan, ko je pisanje pustil
naslovniku, ter se podpiše.
Če naslovnik nima predalčnika ali je ta
neuporaben, se pisanje izroči sodišču, ki je vročitev odredilo, če gre za
vročitev po pošti, pa pošti v kraju njegovega stanovanja, na vratih stanovanja
pa pusti obvestilo o vročitvi, v katerem je navedeno, kje je pisanje. Šteje se,
da je bila vročitev opravljena na dan, ko je bilo obvestilo o vročitvi
pritrjeno na vratih, na kar je treba naslovnika na obvestilu o vročitvi posebej
opozoriti. Na obvestilu o vročitvi in na pisanju, ki bi ga moral vročiti,
navede vročevalec vzrok za takšno ravnanje in dan, ko je obvestilo o vročitvi
pustil naslovniku, ter se podpiše. Pošta hrani pisanje 30 dni. Če v tem roku
naslovnik pisanja ne dvigne, se pisanje vrne sodišču.
O vročitvi, ki je bila opravljena na način
iz tega člena, se takoj obvesti sodišče, ki je vročitev odredilo.
Če subjektu iz tretjega odstavka
139. člena tega zakona ni možno vročiti pisanja na naslovu, ki je vpisan v
register, se vročitev opravi na način iz tega člena, s tem da se pisanje iz
prvega odstavka tega člena oziroma obvestilo o vročitvi iz drugega odstavka
tega člena pusti na naslovu, ki je vpisan v register.
141.a člen
Vročitev pisanja v elektronski obliki se
lahko opravi z vročitvijo pisanja v fizični obliki ali po varni elektronski
poti.
V fizični obliki se vročitev prepisa
pisanja opravi v skladu z določbami tega zakona, ki urejajo vročanje pisanj v
fizični obliki.
Po varni elektronski poti se vročitev
pisanja opravi prek informacijskega sistema sodstva neposredno na naslov za
vročanje, ki je registriran v informacijskem sistemu sodstva, ali v varni
elektronski predal s posredovanjem pravne ali fizične osebe, ki opravlja
vročanje pisanj po varni elektronski poti kot registrirano dejavnost in pridobi
dovoljenje ministra, pristojnega za pravosodje, če izpolnjuje tehnične pogoje,
ki jih določi minister, pristojen za pravosodje. Minister, pristojen za
pravosodje, določi nadomestilo za posredovanje pri vročanju pisanj v varni
elektronski predal.
Vročitev pisanja iz prvega ali drugega
odstavka 142. člena tega zakona se opravi tako, da informacijski sistem sodstva
neposredno pošlje pisanje naslovniku na naslov za vročanje, ki je registriran v
informacijskem sistemu sodstva, ali v njegov varni elektronski predal s
posredovanjem pravne ali fizične osebe iz prejšnjega odstavka. Naslovnik mora
pisanje prevzeti v 15 dneh, sicer nastopijo posledice iz sedmega odstavka tega
člena.
Naslovnik se z vsebino pisanja, poslanega
po varni elektronski poti, seznani in ga prevzame tako, da se pred prevzemom na
predpisan način identificira, elektronsko podpiše vročilnico in jo tako
podpisano vrne pošiljatelju po varni elektronski poti.
Šteje se, da se je naslovnik seznanil in
prevzel vsa pisanja, ki se v varnem elektronskem predalu ali na naslovu za
vročanje, ki je registriran v informacijskem sistemu sodstva, nahajajo v
trenutku, ko je prevzel pisanje v skladu s prejšnjim odstavkom.
Vročitev velja za opravljeno z dnem, ko
naslovnik prevzame elektronsko pisanje. Če pisanja ne prevzame v 15 dneh,
velja vročitev za opravljeno s potekom tega roka. Naslovniku mora biti
seznanitev z vsebino pisanja omogočena vsaj tri mesece po poteku roka iz prejšnjega
stavka.
Na način, določen v tem členu, se po varni
elektronski poti lahko vročajo tudi tista pisanja, ki imajo izvirnike v fizični
obliki, če je elektronski (digitaliziran) prepis, ki je izdelan na podlagi
izvirnika v fizični obliki, opremljen z elektronskim žigom informacijskega
sistema sodstva.
141.b člen
Ob upoštevanju prvega do tretjega odstavka
ter osmega odstavka 141.a člena tega zakona se pisanje, ki ni pisanje iz prvega
ali drugega odstavka 142. člena tega zakona, lahko vroči po varni elektronski
poti tako, da se pusti na naslovu za vročanje, ki je registriran v
informacijskem sistemu sodstva, ali v varnem elektronskem predalu. Šteje se, da
je bila vročitev opravljena na dan, ko je bilo elektronsko pisanje puščeno na
naslovu za vročanje, ki je registriran v informacijskem sistemu sodstva, ali v
varnem elektronskem predalu, na kar je treba naslovnika v pisanju posebej
opozoriti.
O vročitvi, ki je bila opravljena na način
iz tega člena, se pošiljatelja obvesti tako, da se elektronska vročilnica vrne
pošiljatelju po varni elektronski poti.
Po določbah tega člena se opravi neposredno
vročanje po 139.a členu tega zakona po varni elektronski poti.
142. člen
Tožba, sodna odločba, zoper katero je
dovoljena posebna pritožba, izredno pravno sredstvo in nalog za plačilo sodne
takse za vlogo iz prvega odstavka 105.a člena tega zakona in vabilo stranki na
poravnalni narok ali prvi narok za glavno obravnavo, če poravnalni narok ni bil
razpisan, se vročajo osebno stranki, pri čemer se za osebno vročitev šteje tudi
vročitev v skladu s 141.a členom tega zakona.
Druga pisanja se vročajo osebno samo, če
tako določa zakon ali če sodišče oceni, da je potrebna zaradi listin, ki so
priložene v izvirniku, ali iz kakšnega drugega razloga večja previdnost.
Če vročitev po 140. členu tega zakona
ni možna, se osebna vročitev fizični osebi opravi tako, da vročevalec pisanje
izroči sodišču, ki je vročitev odredilo, če gre za vročitev po pošti, pa pošti
v kraju njegovega stanovanja, v hišnem ali izpostavljenem predalčniku oziroma
na vratih stanovanja pa pusti obvestilo, v katerem je navedeno, kje je pisanje,
in rok 15 dni, v katerem mora naslovnik pisanje dvigniti. Na obvestilu in na
pisanju, ki bi ga moral vročiti, vročevalec navede vzrok za takšno ravnanje in
dan, ko je obvestilo pustil naslovniku, ter se podpiše.
Vročitev po prejšnjem odstavku se šteje za
opravljeno z dnem, ko naslovnik pisanje dvigne. Namesto naslovnika lahko pisanje dvigne oseba, ki jo je naslovnik
na pošti pooblastil kot pooblaščenca za dvig pisanj, če je pooblastilo
deponirano na pošti in se ta oseba na pošti identificira z osebnim dokumentom s
fotografijo. Ta oseba na vročilnici poleg svojega podpisa pripiše besedi »po
pooblastilu«. Če naslovnik pisanja ne dvigne v 15
dneh, se šteje, da je bila vročitev opravljena s
potekom tega roka, na kar je treba naslovnika v
obvestilu iz prejšnjega odstavka opozoriti. Po preteku tega roka vročevalec
pusti pisanje iz prejšnjega odstavka v hišnem oziroma izpostavljenem
predalčniku naslovnika. Če naslovnik nima predalčnika ali je ta neuporaben, se
pisanje vrne sodišču, na kar je treba naslovnika v obvestilu iz prejšnjega
odstavka opozoriti.
O vročitvi, ki je bila opravljena na način
iz tega člena, se takoj obvesti sodišče, ki je vročitev odredilo.
Če je treba vročiti pisanje iz prvega ali
drugega odstavka tega člena subjektom iz tretjega odstavka 139. člena tega
zakona in vročitev po 133. členu tega zakona ni mogoča, se smiselno uporabljajo
določbe tretjega, četrtega in petega odstavka tega člena.
Uslužbenec pošte ob dvigu pisanja preveri,
ali naslovnika na pošti čaka še kakšno sodno pisanje. V takem primeru
uslužbenec pošte vsa sodna pisanja, ki se vročajo osebno, izroči naslovniku. Če
jih naslovnik noče sprejeti, se šteje, da je odklonil sprejem pisanja.
Šteje se, da je vročitev opravljena osebno
stranki, če je pisanje vročeno zakonitemu zastopniku ali pooblaščencu.
143. člen
Če se ugotovi, da je tisti, ki naj se mu
vroči pisanje, začasno odsoten ter da mu osebe, navedene v prvem, drugem in
tretjem odstavku 140. člena tega zakona, pisanja ne morejo pravočasno izročiti
oziroma da se ne bo mogel pravočasno seznaniti s pisanjem, ki se vroča v skladu
s 141. in 142. členom tega zakona, se pisanje vrne sodišču z navedbo, kje je
naslovnik in kdaj se vrne.
Če se ugotovi, da tisti, ki naj se mu vroči
pisanje, dejansko ne prebiva na naslovu, na katerem naj bi se opravila
vročitev, oziroma je naslovnik neznan ali se je preselil in vročevalec izve za
njegov novi naslov, prepošlje pisanje na ta naslov in o tem obvesti sodišče. Če
se je naslovnik odselil v tujino za več kot tri mesece, vročevalec pisanje vrne
sodišču in mu sporoči nov naslov, če ga izve. Če vročevalec ne ve za
naslovnikov nov naslov, pisanje vrne sodišču z navedbo, da naslovnik dejansko
ne prebiva na naslovu, na katerem je bil opravljen poskus vročitve, oziroma da
je naslovnik neznan ali se je preselil ali odselil v tujino za več kot tri
mesece.
Če vročitev po prejšnjem odstavku ni
mogoča, sodišče z neposrednim vpogledom v centralni register prebivalstva
pridobi podatke o tem, ali je naslov, na katerem je bil opravljen poskus
vročitve, enak naslovu, ki je prijavljen v skladu z zakonom, ki ureja prijavo
prebivališča, in v register Zavoda za zdravstveno zavarovanje o naslovu
delodajalca naslovnika. Sodišče vroči pisanje na naslov, ki izhaja iz
centralnega registra prebivalstva, če vročitev ni bila opravljena na tem
naslovu, ali na naslov delodajalca naslovnika.
Če vročitev po prejšnjem odstavku ni mogoča
ali ni uspešna, sodišče pozove nasprotno stranko, naj v določenem roku sporoči
naslov novega prebivališča naslovnika, če zanj ve. Hkrati sodišče predlaga
uvedbo postopka ugotavljanja dejanskega stalnega prebivališča v skladu z
zakonom, ki ureja prijavo in odjavo stalnega in začasnega prebivališča, ali
opravi poizvedbe pri svojcih, članih gospodinjstva in sorodnikih, pri sosedih
in hišniku z zadnjega znanega naslova, socialnih službah, pri zadnjem
delodajalcu ali najemodajalcu, na policiji ali v bolnišnicah. Sodišče pisanje
vroči na naslov, ki ga izve na način, določen v tem odstavku.
Določbe tega člena se ne uporabljajo, če se
vroča državnim organom, pravnim in fizičnim osebam iz prvega odstavka 133.
člena tega zakona.
Odklonitev sprejema
144. člen
Kadar tisti, na katerega je pisanje
naslovljeno, oziroma tisti, ki bi bil pisanje zanj po tem zakonu dolžan
sprejeti brez zakonitega razloga noče sprejeti pisanja, ga vročevalec pusti v
stanovanju ali v prostorih, kjer ta oseba dela, ali v njenem hišnem oziroma
izpostavljenem predalčniku, če tega ni, pa pisanje pritrdi na vrata stanovanja
oziroma prostorov. Na vročilnici zapiše dan, uro in razlog odklonitve sprejema
ter kraj, kjer je pustil pisanje; šteje se, da je s tem vročitev opravljena.
V primeru iz sedmega odstavka 142. člena
tega zakona se na vročilnici zapišejo dan, ura in razlog odklonitve sprejema,
pisanje pa se pusti v poštnem predalu ali v hišnem oziroma izpostavljenem
predalčniku. Šteje se, da je s tem vročitev opravljena.
Sprememba naslova
145. člen
Če stranka ali njen zakoniti zastopnik do
vročitve odločbe druge stopnje, s katero se konča postopek, spremeni svoj
naslov, mora to takoj sporočiti sodišču.
Če tega ne stori, odredi sodišče, da naj se
vse nadaljnje vročitve v pravdi za to stranko opravljajo tako, da se pisanje
pritrdi na sodno desko.
Vročitev velja za opravljeno po preteku
osmih dni, odkar je bilo pisanje pritrjeno na sodno desko.
Če pooblaščenec oziroma pooblaščenec za
sprejemanje pisanj do vročitve odločbe druge stopnje, s katero se konča
postopek, spremeni svoje stalno prebivališče ali stanovanje, pa tega ne sporoči
sodišču, se šteje, kakor da pooblaščenec sploh ne bi bil postavljen, če tako
ravna začasni zastopnik, upravičen za sprejem pisanj, pa imenuje sodišče novega
začasnega zastopnika, ki se mu opravljajo vročitve.
Pooblaščenec za sprejemanje pisanj
146. člen
(poseg
odločbe US o načinu izvrševanja tega člena)
Tožeča stranka ali njen zakoniti zastopnik,
ki je v tujini, pa nima pooblaščenca v Republiki Sloveniji, mora ob vložitvi
tožbe imenovati pooblaščenca za sprejemanje pisanj v Republiki Sloveniji. Če
tožeča stranka ali njen zakoniti zastopnik ne imenuje pooblaščenca ob vložitvi
tožbe, imenuje sodišče na njegove stroške začasnega zastopnika, upravičenega za
sprejemanje pisanj, ter po njem naloži tožeči stranki ali njenemu zakonitemu
zastopniku, da v določenem roku imenuje pooblaščenca za sprejemanje pisanj. Če
tožeča stranka ali njen zakoniti zastopnik v določenem roku ne imenuje
pooblaščenca za sprejemanje pisanj, sodišče tožbo zavrže. Sklep o zavrženju
tožbe se vroči tožeči stranki ali njenemu zakonitemu zastopniku po začasnem
zastopniku, upravičenem za sprejemanje pisanj, ki ga je imenovalo sodišče.
Toženi stranki ali njenemu zakonitemu
zastopniku, ki je v tujini, pa nima pooblaščenca v Republiki Sloveniji, naloži
sodišče ob prvi vročitvi pisanj, da imenuje pooblaščenca za sprejemanje pisanj
v Republiki Sloveniji. Če tožena stranka ali njen zakoniti zastopnik ne imenuje
pooblaščenca za sprejemanje pisanj, imenuje sodišče na njene stroške začasnega
zastopnika, upravičenega za sprejemanje pisanj, ter toženo stranko ali njenega
zakonitega zastopnika po imenovanem začasnem zastopniku obvesti o tem
imenovanju.
Če stranka pooblaščencu za sprejemanje
pisanj prekliče pooblastilo in ne imenuje drugega pooblaščenca za sprejemanje
pisanj, se pisanja vročajo s pritrditvijo na sodno desko.
Če pooblaščenec za sprejemanje pisanj
odpove pooblastilo, pa stranka ne imenuje novega pooblaščenca za sprejemanje
pisanj v roku, ki ga določi sodišče, imenuje sodišče začasnega zastopnika,
upravičenega za sprejemanje pisanj, na njene stroške ter po tako imenovanem
začasnem zastopniku naloži stranki, da imenuje pooblaščenca za sprejemanje
pisanj. Dokler stranka ne imenuje pooblaščenca, se vročitve opravljajo po
začasnem zastopniku, ki ga je imenovalo sodišče.
Stroški začasnega zastopnika, upravičenega
za sprejemanje pisanj, imenovanega za tožečo stranko, se založijo iz sredstev
sodišča, stroške začasnega zastopnika, upravičenega za sprejemanje pisanj,
imenovanega za toženo stranko, pa mora založiti tožeča stranka. Če tožeča
stranka ne založi stroškov, potrebnih za začasnega zastopnika za sprejemanje
pisanj, imenovanega za toženo stranko, sodišče tožbo zavrže.
Določbe o imenovanju pooblaščenca za
sprejemanje pisanj za toženo stranko se smiselno uporabljajo za obvestilo
drugega o pravdi in za imenovanje prednika.
146.a člen
Če je treba vročiti v tujino v tujem jeziku
vlogo ali sodno pisanje z vlogo, sodišče pozove stranko, katere vloga se vroča,
da založi stroške za prevod ali predloži overjeni prevod vloge oziroma sodnega
pisanja v jezik, v katerem bo vloga oziroma sodno pisanje lahko vročeno. To
velja tudi za priloge.
Če je treba vročiti v tujino vlogo ali
sodno pisanje z vlogo in je treba za tako vročitev poravnati stroške, ki nastanejo
v tujini, sodišče pozove stranko, katere vloga se vroča, da založi predujem za
stroške vročitve v tujino.
Če stranka ne ravna v skladu s pozivom iz
prejšnjih odstavkov, se šteje, da je vloga umaknjena.
147. člen
Če več oseb skupaj toži, pa nimajo skupnega
zakonitega zastopnika oziroma pooblaščenca, jim sodišče lahko naloži, naj
imenujejo v določenem roku skupnega pooblaščenca za sprejemanje pisanj. Obenem
sporoči tožnikom, katerega izmed njih bo štelo za skupnega pooblaščenca za
sprejemanje pisanj, če ga ti ne imenujejo sami.
Določba prvega odstavka tega člena velja
tudi tedaj, če je več oseb toženih kot enotni sosporniki.
Ugotovitev naslova
148. člen
Upravljalec zbirke podatkov je dolžan
stranki, ki izkaže pravni interes, sporočiti naslov osebe, ki ji je treba
vročiti pisanje. Pravni interes se izkaže s potrdilom sodišča o vložitvi tožbe
ali o obstoju pravde.
Vročilnica
149. člen
Potrdilo o vročitvi (vročilnico) podpišeta
prejemnik in vročevalec. Prejemnik zapiše sam z besedo na vročilnici dan prejema,
če pa je naslovnik subjekt iz 133. člena tega zakona, lahko
prevzemnik datum prejema odtisne s štampiljko ali datirko in potrdi s
štampiljko naslovnika.
Če prejemnik ne zna pisati ali če se ne
more podpisati, zapiše vročevalec njegovo ime in priimek in z besedo dan
prejema, poleg tega pa opombo, zakaj se prejemnik ni podpisal.
Če prejemnik noče podpisati vročilnice,
zapiše vročevalec to na vročilnici in navede z besedami dan vročitve; šteje se,
da je s tem vročitev opravljena.
Če se vročitev opravi po tretjem odstavku
142. člena tega zakona, se na vročilnici navede dan, ko je bilo obvestilo
puščeno naslovniku, in dan, ko je bilo pisanje izročeno sodišču oziroma pošti.
Če je bilo po določbah tega zakona pisanje
izročeno komu drugemu, ne pa tistemu, ki bi mu ga bilo treba vročiti, navede
vročevalec na vročilnici njuno medsebojno razmerje.
Če je v vročilnici netočno zapisan dan
vročitve, se šteje, da je bila vročitev opravljena tistega dne, ko je bilo
pisanje izročeno.
Če se vročilnica izgubi, se vročitev lahko
dokazuje tudi drugače.
Minister, pristojen za pravosodje, predpiše
obliko in vsebino ovojnice in vročilnice za vročanje v fizični obliki ter
podrobneje predpiše obliko in način vročanja po varni elektronski poti v
pravdnem postopku.
Pregledovanje in prepisovanje spisov ter
spremljanje poteka postopka
150. člen
Stranke imajo pravico pregledovati in
prepisovati spise pravde, v kateri so udeležene.
Drugim osebam, ki imajo upravičeno korist, se lahko dovoli ta
pregled in prepis posameznih spisov. Dokler postopek teče, dovoli to predsednik
senata, potem ko je končan, pa predsednik oziroma predstojnik sodišča oziroma oseba na sodišču, ki ga določi.
Spis, ki se vodi v fizični obliki, imajo
stranke pravico prepisovati v fizični obliki, spis, ki se vodi v elektronski
obliki, pa tudi v elektronski obliki.
Spis v elektronski obliki imajo stranke
pravico pregledovati in prepisovati tudi v elektronski obliki v informacijskem
sistemu, v katerem stranka dokaže svojo istovetnost.
Stranke imajo pravico v informacijskem sistemu
spremljati potek postopka.
Dvanajsto poglavje
STROŠKI POSTOPKA
Pravdni stroški
151. člen
Pravdni stroški so izdatki, ki nastanejo
med postopkom ali zaradi postopka.
Pravdni stroški obsegajo tudi nagrado za
delo odvetnika in drugih oseb, ki jim zakon priznava pravico do nagrade.
152. člen
Vsaka stranka predhodno sama krije stroške,
ki jih povzroči s svojimi dejanji.
153. člen
Kadar predlaga stranka izvedbo dokaza, mora
po nalogu sodišča založiti znesek, potreben za stroške, ki bodo nastali z
izvedbo dokaza.
Če predlagata izvedbo dokaza obe stranki,
sodišče odloči, da naj za stroške potrebni znesek založita obe stranki po
enakih delih.
Sodišče opusti izvedbo dokaza, če znesek,
ki je potreben za stroške, ni založen v roku, ki ga je določilo. V tem primeru
sodišče glede na vse okoliščine po svojem prepričanju presodi, kakšen pomen ima
to, da stranka ni v roku založila zneska, potrebnega za stroške.
Če odredi sodišče po uradni dolžnosti
izvedbo dokaza za ugotovitev dejstev v zvezi z uporabo tretjega odstavka 3.
člena tega zakona, pa stranki ne založita določenega zneska, se izplačajo
stroški za izvedbo dokaza kljub določbi tretjega odstavka tega člena iz
sredstev sodišča.
154. člen
Stranka, ki v pravdi ne uspe, mora
nasprotni stranki in njenemu intervenientu povrniti stroške.
Če stranka deloma zmaga v pravdi, lahko
sodišče glede na doseženi uspeh odloči, da krije vsaka stranka svoje stroške,
ali pa ob upoštevanju vseh okoliščin primera naloži eni stranki, naj povrne
drugi stranki in intervenientu ustrezen del stroškov.
Sodišče lahko odloči, da mora ena stranka
povrniti vse stroške, ki sta jih imela nasprotna stranka in njen intervenient,
če nasprotna stranka ni uspela samo s sorazmerno majhnim delom svojega
zahtevka, pa zaradi tega dela niso nastali posebni stroški.
Glede na uspeh dokazovanja odloči sodišče,
ali naj plača stroške iz četrtega odstavka 153. člena tega zakona ena stranka
ali obe ali pa naj se plačajo iz sredstev sodišča.
155. člen
Pri odločanju o tem, kateri stroški naj se
povrnejo stranki, upošteva sodišče samo tiste stroške, ki so bili potrebni za
pravdo. O tem, kateri stroški so bili potrebni in koliko znašajo, odloči
sodišče po skrbni presoji vseh okoliščin.
Če je predpisana tarifa za nagrade
odvetnikov ali za druge stroške, se taki stroški odmerijo po tarifi.
156. člen
Stranka mora ne glede na izid pravde
povrniti nasprotni stranki stroške, ki jih je povzročila po svoji krivdi ali po
naključju, ki se je njej primerilo.
Sodišče lahko odloči, da mora zakoniti
zastopnik ali pooblaščenec stranke povrniti nasprotni stranki stroške, ki jih
je povzročil po svoji krivdi.
Stranka, ki se ni udeležila pripravljalnega naroka, mora nasprotni
stranki povrniti stroške tega naroka.
157. člen
Če tožena stranka ni dala povoda za tožbo
in če je pripoznala tožbeni zahtevek v odgovoru na tožbo oziroma na glavni
obravnavi, preden se je spustila v obravnavanje glavne stvari, mu mora tožnik
povrniti pravdne stroške.
158. člen
Tožeča stranka, ki umakne tožbo, mora
povrniti nasprotni stranki pravdne stroške, razen če jo je umaknila takoj, ko
je tožena stranka izpolnila zahtevek.
Stranka, ki umakne pravno sredstvo, mora
nasprotni stranki povrniti stroške, nastale zaradi pravnega sredstva.
159. člen
Vsaka stranka krije svoje stroške, če se
pravda konča s sodno poravnavo, pa ni v poravnavi drugače dogovorjeno.
Stroški poravnave, ki je bila poskušena
(309. člen), pa ni uspela, spadajo med pravdne stroške.
160. člen
Če se v izločitveni pravdi ugodi tožbenemu
zahtevku za izločitev stvari, pa sodišče ugotovi, da je tožena stranka kot
upnik v izvršilnem postopku utemeljeno mislila, da na teh stvareh ne obstajajo
pravice drugih, odloči, da mora vsaka stranka kriti svoje stroške.
161. člen
Sosporniki krijejo stroške po enakih delih.
Če je med njimi precejšnja razlika glede
njihovega deleža pri spornem predmetu, določi sodišče po tem sorazmerju,
kolikšen del stroškov naj povrne vsak izmed sospornikov.
Sosporniki, ki so nerazdelno odgovorni
glede glavne stvari, so nerazdelno odgovorni tudi za stroške, prisojene
nasprotni stranki.
Za stroške, ki jih povzročijo posamezni
sosporniki s posebnimi pravdnimi dejanji, niso odgovorni drugi sosporniki.
162. člen
Kadar se državni organ udeležuje postopka
kot stranka, ima pravico do povračila stroškov po določbah tega zakona, nima pa
pravice do nagrade.
163. člen
O povrnitvi stroškov odloči sodišče na
določeno zahtevo stranke brez obravnavanja.
Stranka mora v zahtevi opredeljeno navesti
stroške, za katere zahteva povračilo. Če je stranka zahtevala povrnitev stroškov v več vlogah oziroma
ustno na več narokih, ji lahko sodišče naloži, da v določenem roku v eni vlogi
opredeljeno navede vse stroške, za katere zahteva povračilo. Če stranka ne
ravna v skladu s pozivom sodišča iz prejšnjega stavka, se šteje, da je zahteva
za povrnitev stroškov umaknjena.
Povrnitev stroškov mora stranka zahtevati
najpozneje do konca obravnave, ki je bila pred odločitvijo o stroških; če pa
gre za odločbo brez poprejšnjega obravnavanja, mora stranka zahtevati povrnitev
stroškov v predlogu, o katerem naj odloči sodišče.
O zahtevi za povrnitev stroškov odloči
sodišče v sodbi ali v sklepu, s katerim se konča postopek pred njim. V sodbi ali sklepu, s katerim se konča
postopek, lahko sodišče odloči le, katera stranka nosi stroške postopka in v
kakšnem deležu. V takem primeru se sklep o višini stroškov izda po
pravnomočnosti odločitve o glavni stvari. Sklep o višini stroškov lahko izda
tudi strokovni sodelavec ali sodniški pomočnik. Zoper ta sklep je dovoljena
pritožba, o kateri odloča višje sodišče. Pritožba ne zadrži izvršitve.
Kadar sodišče ustno razglasi sodbo ali
sklep, s katerim se nalaga povrnitev stroškov, lahko odloči, da bo znesek
stroškov odmerilo v pisnem odpravku sodbe oziroma sklepa, če je treba sklep
vročiti strankam.
Med postopkom odloči sodišče s posebnim
sklepom o stroških le tedaj, kadar pravica do povračila stroškov ni odvisna od
odločbe o glavni stvari.
Če sodišče izda sklep o ustavitvi postopka
zaradi umika tožbe, umika pravnega sredstva ali drugih okoliščin, ki povzročijo
konec postopka zunaj obravnave, se lahko zahteva povrnitev stroškov v
petnajstih dneh od prejema sklepa o ustavitvi postopka.
Sklep o odmeri stroškov iz prejšnjega
odstavka lahko izda strokovni sodelavec.
164. člen
V delni sodbi ali v vmesni sodbi lahko
sodišče izreče, da se odločitev o stroških pridrži za poznejšo sodbo.
165. člen
Če sodišče zavrže ali zavrne pravno
sredstvo, odloči tudi o stroških, ki so nastali med postopkom v zvezi z njim.
Če sodišče spremeni odločbo, zoper katero
je bilo vloženo pravno sredstvo, ali če to odločbo razveljavi in tožbo zavrže,
odloči o stroških vsega postopka.
Če sodišče razveljavi odločbo, zoper katero
je bilo vloženo pravno sredstvo, in zadevo vrne v novo sojenje, pridrži
odločitev o stroških postopka v zvezi s pravnim sredstvom za končno odločbo.
Sodišče lahko ravna po tretjem odstavku
tega člena tudi tedaj, kadar le delno razveljavi odločbo, zoper katero je bilo
vloženo pravno sredstvo.
166. člen
Izrek o stroških, ki je vsebovan v sodbi,
se sme izpodbijati samo s pritožbo zoper sklep, če se hkrati ne izpodbija tudi
izrek o glavni stvari.
Če ena stranka izpodbija sodbo samo glede
stroškov, druga pa glede glavne stvari, odloči višje sodišče z eno samo odločbo
o obeh pravnih sredstvih.
Stroški v postopku za zavarovanje dokazov
167. člen
Stroške postopka za zavarovanje dokazov
krije stranka, ki je predlagala zavarovanje. Ta stranka mora povrniti stroške
tudi nasprotni stranki oziroma postavljenemu začasnemu zastopniku.
Te stroške lahko stranka pozneje uveljavlja
kot del pravdnih stroškov glede na uspeh v pravdi.
Oprostitev, odlog in obročno plačilo sodne
takse
168. člen
V pravdnem postopku se glede oprostitve,
odloga ali obročnega plačila taks uporabljajo določbe zakona, ki ureja sodne
takse.
Takse, katerih plačila je bila stranka
oproščena, so del pravdnih stroškov.
Takse stranke, ki je bila oproščena plačila
taks in je v postopku uspela, mora plačati nasprotnik te stranke.
Sodišče prve stopnje po uradni dolžnosti
naloži plačilo taks stranki iz prejšnjega odstavka.
Če stranka, ki je bila oproščena plačila
taks, v postopku delno uspe in na podlagi pravnomočnega izvršilnega naslova
pridobi premoženje, ki presega del takse, ki bi jo morala plačati, če ne bi
bila oproščena plačila taks, mora plačati ta del takse. Plačilo takse naloži
stranki sodišče prve stopnje.
169. člen
(črtan)
170. člen
(črtan)
171. člen
(črtan)
172. člen
(črtan)
173. člen
(črtan)
173.a člen
Povrnitev stroškov pravdnega postopka
podrobneje predpiše minister, pristojen za pravosodje.
Trinajsto poglavje
PRAVNA POMOČ
174. člen
Sodišča morajo dajati v pravdnem postopku
druga drugim pravno pomoč. Če je mogoče, dajanje pravne pomoči poteka po
elektronski poti.
Če zaprošeno sodišče ni pristojno za
dejanje, za katero je zaprošeno, odstopi prošnjo pristojnemu sodišču oziroma
drugemu državnemu organu in sporoči to sodišču, od katerega je prejelo prošnjo;
če pa ne ve, katero sodišče oziroma kateri državni organ je pristojen, vrne
prošnjo.
175. člen
Sodišča dajejo tujim sodiščem pravno pomoč
v primerih, ki jih določajo mednarodne pogodbe, in tedaj, če velja glede pravne
pomoči vzajemnost. Če se dvomi o vzajemnosti, daje pojasnila ministrstvo,
pristojno za pravosodje.
Sodišče odkloni pravno pomoč tujemu
sodišču, če prosi za dejanje, ki nasprotuje javnemu redu Republike Slovenije. V
tem primeru pošlje sodišče, ki je pristojno za pravno pomoč, po uradni
dolžnosti zadevo vrhovnemu sodišču v dokončno odločitev.
Določbe drugega odstavka 174. člena tega
zakona veljajo tudi za postopek s prošnjo tujega sodišča.
176. člen
Sodišča dajejo tujim sodiščem pravno pomoč
na tak način, kakor ga določa domači zakon. Dejanje, za katero prosi tuje
sodišče, se lahko opravi na način, ki ga želi tuje sodišče, če tak postopek ne
nasprotuje javnemu redu Republike Slovenije.
177. člen
Če ni z mednarodno pogodbo drugače
določeno, vzame sodišče v postopek prošnjo tujega sodišča za pravno pomoč le
tedaj, če je prošnja poslana po diplomatski poti in če so prošnja in priloge
sestavljene v slovenskem jeziku ali je priložen overjen prevod v slovenskem
jeziku.
178. člen
Če ni z mednarodno pogodbo drugače določeno,
se pošiljajo prošnje domačih sodišč za pravno pomoč tujim sodiščem po
diplomatski poti. Prošnje in priloge morajo biti sestavljene v jeziku zaprošene
države ali pa mora biti priložen njihov overjen prevod v tem jeziku.
Trinajsto a poglavje
IZVRŠEVANJE DENARNIH KAZNI
178.a člen
Denarne kazni, ki jih izreče sodišče na
podlagi tega zakona, izvrši na predlog sodišča, ki je izreklo kazen, pristojni
davčni organ po določbah zakona, ki ureja prisilno izterjavo davkov. Sklep
sodišča o izrečeni denarni kazni se šteje za izvršilni naslov.
Drugi del
POTEK POSTOPKA
A) Postopek pred sodiščem prve stopnje
Štirinajsto poglavje
TOŽBA
179. člen
Pravdni postopek se začne s tožbo.
Vsebina tožbe
180. člen
Tožba mora obsegati določen zahtevek glede
glavne stvari in stranskih terjatev, dejstva, na katera tožnik opira zahtevek,
dokaze, s katerimi se ta dejstva ugotavljajo, druge
podatke, ki jih mora imeti vsaka vloga (105. člen), in identifikacijske podatke
strank iz 180.a člena tega zakona, pri čemer, če je tožena stranka fizična
oseba, ni treba, da tožba vsebuje podatek iz 2. točke prvega odstavka 180.a
člena tega zakona. Ta podatek pridobi sodišče po uradni dolžnosti iz
centralnega registra prebivalstva oziroma davčnega registra, če lahko toženo
stranko nedvoumno identificira na podlagi drugih identifikacijskih podatkov iz
prvega odstavka 180.a člena tega zakona, navedenih v tožbi. Če to ni mogoče,
stranko pozove, da podatek iz 2. točke prvega odstavka 180.a člena tega zakona
pridobi od upravljalca teh podatkov, če je to mogoče.
Če je pristojnost sodišča odvisna od
vrednosti spornega predmeta, pa predmet tožbenega zahtevka ni denarni znesek,
mora tožeča stranka v tožbi navesti tudi vrednost spornega predmeta.
Sodnik vzame tožbo v postopek tudi tedaj,
če tožeča stranka ni navedla pravne podlage tožbenega zahtevka, če pa jo je
navedla, sodnik ni vezan nanjo.
Če tožeča stranka ob vložitvi tožbe
predlaga oprostitev, odlog ali obročno plačilo sodnih taks, sodnik o predlogu
odloči takoj, najpozneje pa v 15 dneh.
Upravljalec zbirke podatkov je dolžan
tožeči stranki, ki izkaže pravni interes, posredovati identifikacijske podatke
iz 2. točke prvega odstavka 180.a člena. Pravni interes se izkaže s pozivom
sodišča.
180.a člen
Identifikacijski podatki o stranki, ki je
fizična oseba, so:
1.    
osebno ime in naslov prebivališča ter
2.    
EMŠO, če je stranka vpisana v centralni register prebivalstva; davčna
številka, če je stranka, ki ni vpisana v centralni register prebivalstva,
vpisana v davčni register; rojstni datum, če stranka ni vpisana ne v centralni
register prebivalstva ne v davčni register.
Identifikacijski podatki o stranki, ki je
pravna oseba, so:
1.    
firma ali ime, sedež in poslovni naslov ter
2.    
matična ali davčna številka, če ima pravna oseba sedež v Republiki
Sloveniji.
Identifikacijski podatki o stranki, ki je
podjetnik ali zasebnik, so:
1.    
osebno ime, firma, sedež in poslovni naslov ter
2.    
matična ali davčna številka, če je registriran v Republiki Sloveniji.
Izraz »podjetnik« označuje fizično osebo,
ki na trgu samostojno opravlja pridobitno dejavnost v okviru organiziranega
podjetja. Izraz »zasebnik« označuje zdravnika, notarja, odvetnika, kmeta ali
drugo fizično osebo, ki ni podjetnik in ki kot poklic opravlja določeno
dejavnost.
Ugotovitvena tožba
181. člen
Tožeča stranka lahko s tožbo zahteva, da sodišče
le ugotovi obstoj oziroma neobstoj kakšne pravice ali pravnega razmerja ali pa
pristnost oziroma nepristnost kakšne listine.
Takšna tožba se lahko vloži, če je tako
določeno s posebnimi predpisi, če ima tožeča stranka pravno korist od tega, da
se ugotovi obstoj oziroma neobstoj kakšne pravice ali pravnega razmerja ali
pristnost oziroma nepristnost kakšne listine, preden zapade dajatveni zahtevek
iz takega razmerja, ali če ima tožeča stranka kakšno drugo pravno korist od
vložitve take tožbe.
Če je odločitev o sporu odvisna od
vprašanja, ali obstaja ali ne obstaja kakšna pravica ali pravno razmerje, lahko
tožeča stranka poleg obstoječega zahtevka uveljavlja tudi tožbeni zahtevek, naj
se ugotovi, da tako razmerje obstaja oziroma ne obstaja, če je sodišče, pred
katerim teče pravda, zanj stvarno pristojno in če je za odločanje o tem
zahtevku predpisana ista vrsta postopka.
Uveljavljanje več tožbenih zahtevkov v eni
tožbi
182. člen
V eni tožbi lahko uveljavlja tožeča stranka
več zahtevkov zoper isto toženo stranko, kadar imajo vsi zahtevki isto dejansko
in pravno podlago.
Če zahtevki nimajo iste dejanske in pravne
podlage, se lahko uveljavljajo z eno tožbo zoper isto toženo stranko samo
tedaj, kadar je isto sodišče stvarno pristojno za vsakega od teh zahtevkov in
je za vse zahtevke predpisana ista vrsta postopka. Če veljajo za enega od
zahtevkov pravila o izključni krajevni pristojnosti, jih je mogoče uveljavljati
z isto tožbo samo pri sodišču, ki je pristojno po pravilih o izključni krajevni
pristojnosti.
Dva ali več tožbenih zahtevkov, ki so v
medsebojni zvezi, lahko uveljavlja tožeča stranka z eno tožbo tudi tako, da naj
sodišče ugodi naslednjemu zahtevku, če spozna, da tisti zahtevek, ki ga
uveljavlja pred njim, ni utemeljen.
Zahtevki se lahko uveljavljajo po tretjem
odstavku tega člena z eno tožbo le, če je sodišče stvarno pristojno za vsakega
od uveljavljanih zahtevkov in je za vse zahtevke predpisana ista vrsta
postopka.
Če bi moral o nekaterih zahtevkih, ki se
uveljavljajo z isto tožbo, soditi senat, o drugih pa sodnik posameznik istega
sodišča, sodi o vseh zahtevkih senat.
Stopničasta tožba
182.a člen
Tožeča stranka lahko uveljavlja dva
zahtevka zoper isto toženo stranko tako, da si pridrži določitev drugega
zahtevka ter navedbo dejstev in dokazov, na katere opira ta zahtevek, če je to
odvisno od pridobitve dejstev ali dokazov, ki jih stranka zahteva s prvim
zahtevkom.
Stranka drugi zahtevek določno opredeli ter
navede dejstva in dokaze, na katere opira ta zahtevek, v roku, ki ga določi
sodišče po pravnomočnosti odločitve o prvem zahtevku.
Nasprotna tožba
183. člen
Tožena stranka lahko vloži do konca glavne
obravnave pred sodiščem pri istem sodišču nasprotno tožbo:
1.    
če je zahtevek nasprotne tožbe v zvezi s tožbenim zahtevkom ali
2.    
če se zahtevek tožbe in zahtevek nasprotne tožbe lahko pobotata ali
3.    
če se z nasprotno tožbo zahteva ugotovitev kakšne pravice ali pravnega
razmerja, od katerih obstoja ali neobstoja je v celoti ali deloma odvisna
odločba o tožbenem zahtevku.
Nasprotna tožba se ne more vložiti, če je za
zahtevek iz nasprotne tožbe stvarno pristojno drugo sodišče ali če je za
odločanje o zahtevku nasprotne tožbe predpisana druga vrsta postopka.
Nasprotna tožba se lahko vloži tudi, če
mora o zahtevku iz nasprotne tožbe soditi isto sodišče v drugi sestavi.
Sprememba tožbe
184. člen
Tožeča stranka lahko do konca glavne
obravnave spremeni tožbo.
Sprememba tožbe je sprememba istovetnosti
zahtevka, povečanje obstoječega zahtevka ali uveljavljanje drugega zahtevka
poleg obstoječega.
Tožba ni spremenjena, če tožeča stranka
spremeni pravno podlago tožbenega zahtevka, če zmanjša tožbeni zahtevek ali če
spremeni, dopolni ali popravi posamezne navedbe, tako da zaradi tega tožbeni
zahtevek ni spremenjen.
185. člen
Ko je tožba vročena toženi stranki, je za
spremembo potrebna njena privolitev; vendar pa lahko sodišče dovoli spremembo,
čeprav se tožena stranka temu upira, če misli, da bi bilo to smotrno za
dokončno ureditev razmerja med strankama. Šteje se, da sprememba tožbe ni
smotrna za dokončno ureditev razmerja med strankama, če bi zaradi tega prišlo
do spremembe stvarne pristojnosti sodišča.
Šteje se, da je tožena stranka privolila v
spremembo tožbe, če se spusti v obravnavanje o glavni stvari po spremenjeni
tožbi, ne da bi pred tem nasprotovala spremembi.
Če pravdno sodišče za spremenjeno tožbo ni
stvarno pristojno, pošlje zadevo, potem ko je toženec privolil v spremembo
pristojnemu sodišču.
Na način, kakor je to določeno v tretjem
odstavku tega člena, ravna sodišče tudi, če mora o spremenjeni tožbi soditi
isto sodišče v drugi sestavi (20. člen).
Kadar sodišče dovoli spremembo tožbe, mora
pustiti toženi stranki čas, ki ji je potreben, da se lahko pripravi za
obravnavanje o spremenjeni tožbi, če za to ni imela dovolj časa. Enako ravna
sodišče, če tožena stranka, ki ne nasprotuje spremembi, zahteva, naj se ji
pusti potreben čas za pripravo.
Če tožeča stranka spremeni tožbo na naroku,
na katerem tožena stranka ni navzoča, preloži sodišče narok in pošlje toženi
stranki prepis zapisnika o tem naroku.
Zoper sklep, s katerim se ugodi spremembi
tožbe, ni posebne pritožbe.
186. člen
Privolitev tožene stranke ni potrebna, če
tožeča stranka spremeni tožbo tako, da zahteva zaradi okoliščin, ki so nastale
po vložitvi tožbe, iz iste dejanske podlage drug predmet ali denarni znesek, ali
če uveljavlja vmesni ugotovitveni zahtevek po tretjem odstavku 181. člena tega
zakona.
187. člen
Tožeča stranka lahko vse do konca glavne
obravnave spremeni svojo tožbo tudi tako, da toži namesto prvotne tožene
stranke koga drugega.
Za spremembo tožbe v smislu prvega odstavka
tega člena je potrebna privolitev tistega, ki naj stopi v pravdo namesto tožene
stranke. Če pa se je tožena stranka že spustila v obravnavanje glavne stvari,
je potrebna tudi njena privolitev.
Kdor stopi v pravdo namesto tožene stranke,
mora prevzeti pravdo v tistem stanju, v katerem je, ko stopi vanjo.
Umik tožbe
188. člen
Tožeča stranka lahko umakne tožbo brez
privolitve tožene stranke, preden se tožena stranka z vložitvijo odgovora na
tožbo spusti v obravnavanje glavne stvari.
Tožbo lahko umakne tudi pozneje, vse do
konca glavne obravnave, če tožena stranka v to privoli. Če se tožena stranka o
tem ne izjavi v 15 dneh od dneva, ko je obveščena o umiku tožbe, se šteje, da
je privolila v umik.
Če je tožba umaknjena, izda sodišče sklep o
ustavitvi postopka. Ta sklep se vroči toženi stranki samo, če ji je bila
predhodno vročena tožba.
Če je tožba umaknjena, se šteje, kakor da
sploh ni bila vložena, in se lahko znova vloži.
Obstoj pravde
189. člen
Pravda začne teči z vročitvijo tožbe toženi
stranki.
O zahtevku, ki ga stranka postavi med
postopkom, začne pravda teči od trenutka, ko je o njem obveščena nasprotna
stranka.
Dokler pravda teče, se ne more o istem
zahtevku začeti nova pravda med istimi strankami; če se taka pravda začne,
sodišče zavrže tožbo.
Sodišče mora med postopkom ves čas po
uradni dolžnosti paziti, ali ne teče morda med istimi strankami druga pravda o
istem zahtevku.
190. člen
Če katera od strank odtuji stvar ali
pravico, o kateri teče pravda, to ni ovira, da se pravda med istima strankama
ne dokonča.
Tisti, ki je pridobil stvar ali pravico, o
kateri teče pravda, more stopiti v pravdo namesto tožeče stranke oziroma tožene
stranke samo tedaj, če v to privolita obe stranki.
Petnajsto poglavje
SOSPORNIKI
191. člen
Več oseb lahko toži oziroma je lahko
toženih z isto tožbo (sosporniki):
1.    
če so glede na sporni predmet v pravni skupnosti ali če se opirajo
njihove pravice oziroma obveznosti na isto dejansko in pravno podlago ter če
gre za solidarne terjatve ali solidarne obveznosti;
2.    
če so predmet spora zahtevki oziroma obveznosti iste vrste, ki se
opirajo na bistveno istovrstno dejansko in pravno podlago, in velja stvarna in
krajevna pristojnost istega sodišča za vsak zahtevek in za vsakega toženca;
3.    
če drug zakon tako določa.
Do konca glavne obravnave se lahko ob
pogojih iz prvega odstavka tega člena pridruži tožniku nov tožnik ali se tožba
razširi na novega toženca, če v to privoli.
Kdor se pridruži tožbi oziroma na kogar se
tožba razširi, mora prevzeti pravdo v tistem stanju, v katerem je, ko stopi
vanjo.
192. člen
Tožeča stranka lahko s tožbo zajame dva ali
več tožencev tudi tako, da zahteva, naj se ugodi tožbenemu zahtevku proti
naslednjemu tožencu, če bi bil pravnomočno zavrnjen zahtevek proti tistemu, ki
je v tožbi naveden pred njim.
Na način, ki je določen v prvem odstavku
tega člena, lahko zajame tožeča stranka s tožbo dva ali več tožencev samo
tedaj, če uveljavlja nasproti vsakemu od njih isti zahtevek ali če uveljavlja
proti posameznim od njih različne zahtevke, ki so v medsebojni zvezi, in je
isto sodišče stvarno in krajevno pristojno za vsak zahtevek.
193. člen
Kdor v celoti ali deloma zahteva stvar ali
pravico, o kateri že teče pravda med drugimi, lahko toži pri sodišču, pri
katerem teče pravda, obe stranki z eno tožbo vse do takrat, dokler postopek ni
pravnomočno končan.
194. člen
Glavni dolžnik in porok sta lahko skupaj
tožena, če to ne nasprotuje pogodbi o poroštvu.
195. člen
Vsak sospornik je v pravdi samostojna
stranka; njegova dejanja ali opustitve ne koristijo in ne škodujejo drugim
sospornikom.
196. člen
Če je mogoče po zakonu ali po naravi
pravnega razmerja spor rešiti samo na enak način za vse sospornike (enotni
sosporniki), se štejejo ti za enotno pravdno stranko, tako da se razteza, če
zamudijo posamezni sosporniki kakšno pravdno dejanje, tudi nanje učinek
pravdnih dejanj, ki so jih opravili drugi sosporniki.
197. člen
Če se iztečejo roki za določena pravdna
dejanja za posamezne enotne sospornike ob različnem času, lahko opravi vsak
sospornik to pravdno dejanje vse do takrat, dokler še teče rok za katerega koli
izmed njih.
198. člen
Vsak sospornik ima pravico vlagati
predloge, ki se nanašajo na potek pravde.
Šestnajsto poglavje
UDELEŽBA DRUGIH OSEB V PRAVDI
Udeležba intervenienta
199. člen
Kdor ima pravni interes, da v pravdi, ki
teče med drugimi, zmaga ena od strank, se lahko pridruži tej stranki.
Intervenient lahko vstopi v pravdo ves čas
postopka vse do pravnomočnosti odločbe o tožbenem zahtevku ter ves čas
postopka, ki se nadaljuje, ker je bilo vloženo izredno pravno sredstvo.
Izjavo o vstopu v pravdo lahko da
intervenient na naroku ali s pisno vlogo.
Vloga intervenienta se vroči obema
pravdnima strankama; če pa je dal intervenient izjavo na naroku, se vroči
prepis zadevnega dela zapisnika samo tisti stranki, ki ni prišla na narok.
200. člen
Vsaka stranka lahko oporeka intervenientu
pravico do udeležbe v postopku in predlaga, naj se intervencija zavrne; sodišče
pa lahko tudi brez izjave strank zavrne intervencijo, če ugotovi, da ni podan
pravni interes intervenienta.
Do pravnomočnosti sklepa, s katerim se
zavrne intervencija, se intervenient lahko udeležuje postopka in se njegova
pravdna dejanja ne morejo izključiti.
Zoper odločbo, s katero sodišče dopusti
intervencijo, ni posebne pritožbe.
201. člen
Intervenient mora sprejeti pravdo v tistem
stanju, v katerem je, ko vstopi vanjo. V nadaljnjem teku pravde ima pravico
dajati predloge in opravljati vsa druga pravdna dejanja v rokih, v katerih bi
lahko to storila stranka, ki se ji je pridružil.
Če je intervenient vstopil v pravdo do
pravnomočnosti odločbe o tožbenem zahtevku, ima pravico vložiti tudi izredno
pravno sredstvo.
Če vloži intervenient pravno sredstvo, se
izvod njegove vloge vroči tudi stranki, ki se ji je pridružil.
Pravdna dejanja intervenienta imajo pravni
učinek za stranko, ki se ji je pridružil, če niso v nasprotju z njenimi
dejanji.
S privolitvijo obeh pravdnih strank lahko
vstopi intervenient v pravdo kot stranka namesto stranke, ki se ji je
pridružil.
202. člen
Kot intervenient lahko vstopi v pravdo tudi
oseba, na katero se sodna odločba neposredno nanaša. Ta oseba ima položaj
enotnega sospornika (196. člen).
Intervenient s položajem enotnega
sospornika lahko vloži izredno pravno sredstvo tudi v pravdi, ki se je do
pravnomočnosti odločbe o tožbenem zahtevku ni udeležil kot intervenient.
Imenovanje prednika
203. člen
Kdor je tožen kot posestnik kakšne stvari
ali imetnik kakšne pravice, pa trdi, da ima stvar v posesti ali da izvršuje
pravico v imenu koga drugega, lahko po sodišču pozove tega drugega (prednika) najpozneje
na glavni obravnavi, preden se spusti v obravnavanje glavne stvari, naj vstopi
namesto njega v pravdo kot stranka.
Privolitev tožeče stranke, da vstopi v
pravdo namesto tožene stranke prednik, je potrebna le, če uveljavlja tožeča
stranka zoper toženo stranko tudi take zahtevke, ki niso odvisni od tega, ali
ima tožena stranka stvar v posesti oziroma ali izvršuje pravico v prednikovem
imenu.
Če prednik, ki je bil v redu povabljen, ne
pride na narok ali noče vstopiti v pravdo, se tožena stranka ne more več
upirati, da bi se spustila v pravdo.
Obvestitev drugega o pravdi
204. člen
Če mora tožeča ali tožena stranka obvestiti
koga drugega o začeti pravdi, da si s tem zagotovi kakšen civilnopravni učinek,
lahko to stori po pravdnem sodišču z vlogo, v kateri navede razlog obvestitve
in stanje, v katerem je pravda, vse do takrat, dokler se pravda pravnomočno ne
konča.
Stranka, ki je drugega obvestila o pravdi,
ne more zaradi tega zahtevati, da bi se prekinila začeta pravda, podaljšali
roki ali preložil narok.
Sedemnajsto poglavje
PREKINITEV IN MIROVANJE POSTOPKA
205. člen
Postopek se prekine:
1.    
če stranka umre ali izgubi pravdno sposobnost, pa v pravdi nima
pooblaščenca;
2.    
če zakoniti zastopnik stranke umre ali preneha njegova pravica za
zastopanje, pa stranka nima pooblaščenca v pravdi;
3.    
če stranka, ki je pravna oseba, preneha obstajati oziroma če ji
pristojni organ pravnomočno prepove delovanje;
4.    
če nastanejo pravne posledice začetka stečajnega postopka, razen v
primeru osebnega stečaja, če je predmet spora zahtevek, ki ne more vplivati na
obseg stečajne mase;
5.    
če zaradi vojne ali iz drugih vzrokov sodišče preneha delati;
6.    
če drug zakon tako določa.
Sklep o prekinitvi postopka izda sodišče
prve stopnje.
206. člen
Sodišče odredi prekinitev postopka:
1.    
če sklene, da ne bo samo reševalo predhodnega vprašanja (13. člen);
2.    
če živi stranka na območju, ki je zaradi izrednih dogodkov (poplave in
podobno) odrezano od sodišča;
3.    
če se je začel postopek za popoln ali delni odvzem poslovne sposobnosti
stranki.
Sodišče lahko odredi prekinitev postopka,
če je odločba o tožbenem zahtevku odvisna od tega, ali je bilo storjeno kaznivo
dejanje, za katero se storilec preganja po uradni dolžnosti, kdo je storilec in
ali je storilec odgovoren, zlasti še, kadar je podan sum, da sta priča ali izvedenec
po krivem izpovedala ali da je listina, ki je bila uporabljena kot dokaz,
ponarejena.
Sodišče lahko na predlog strank, ki
soglašajo, da se opravi poskus alternativne rešitve spora, odredi prekinitev
postopka za čas, ki ne sme biti daljši od treh mesecev.
Sodišče lahko odredi prekinitev postopka,
ko ugotovi, da bi moralo uporabiti pravno pravilo, glede katerega sodna praksa
višjih sodišč ni enotna, sodne prakse vrhovnega sodišča pa ni. V takem primeru
sodišče predlaga vrhovnemu sodišču izdajo svetovalnega mnenja. V predlogu
navede dejansko in pravno ozadje zadeve. Vrhovno sodišče odloči, ali je predlog
za izdajo svetovalnega mnenja dopusten. Za zavrnitev predloga za izdajo
svetovalnega mnenja zadostuje splošno sklicevanje na neobstoj pogojev in zoper tak
sklep ni pritožbe. Sodišče lahko da strankama možnost, da se o nameravani
prekinitvi postopka izjavita. Če vrhovno sodišče predloga za izdajo
svetovalnega mnenja ne zavrne, s sklepom izda svetovalno mnenje, v katerem poda
razlago pravnega pravila. Svetovalna mnenja niso zavezujoča.
207. člen
Prekinitev postopka ima za posledico, da
prenehajo teči vsi roki, določeni za pravdna dejanja.
Dokler traja prekinitev postopka, ne more
sodišče opravljati nobenih pravdnih dejanj. Če pa je prekinitev nastala po koncu
glavne obravnave, lahko sodnik ali senat na podlagi te obravnave izda odločbo.
Pravdna dejanja, ki jih opravi ena stranka
medtem ko traja prekinitev postopka, nimajo nasproti drugi stranki nobenega
pravnega učinka. Njihov učinek se začne šele, ko se postopek nadaljuje.
208. člen
Postopek, ki je bil prekinjen iz kakšnega
razloga, ki je naveden v 1. do 4. točki 205. člena tega zakona, se nadaljuje,
ko ga dedič ali skrbnik zapuščine, novi zakoniti zastopnik, stečajni upravitelj
ali pravni nasledniki pravne osebe prevzamejo ali ko jih sodnik povabi, naj to
storijo.
Če je sodišče prekinilo postopek iz
razlogov, ki so navedeni v 1. točki prvega odstavka in v drugem odstavku 206.
člena tega zakona, se postopek nadaljuje, ko se pravnomočno konča postopek pred
sodiščem ali pred drugim pristojnim organom ali ko sodišče spozna, da ni več
razlogov, da bi se čakalo na njegov konec.
V vseh primerih se nadaljuje prekinjeni
postopek na predlog stranke, takoj ko preneha razlog za prekinitev.
Roki, ki so zaradi prekinitve postopka
nehali teči, začnejo teči za prizadeto stranko v celoti znova od dneva, ko ji
sodišče vroči sklep o nadaljevanju postopka.
Stranki, ki ni predlagala nadaljevanja
postopka, se vroči sklep o nadaljevanju postopka po 142. členu tega zakona.
209. člen
Mirovanje postopka nastane, če se obe
stranki pred koncem glavne obravnave o tem sporazumeta. Mirovanje postopka se
začne z dnem, ko stranki to naznanita sodišču.
210. člen
Če postopek miruje, nastanejo iste pravne
posledice, kakor če se postopek prekine, le da ne prenehajo teči z zakonom
določeni roki.
Postopek miruje, dokler kakšna stranka ne
predlaga, naj se nadaljuje. Preden ne pretečejo trije meseci od dneva, ko je
nastalo mirovanje, se postopek ne more nadaljevati.
Če nobena stranka v štirih mesecih od
dneva, ko je nastalo mirovanje postopka, ne predlaga nadaljevanja, se šteje, da
je tožba umaknjena.
V sklepu, s katerim se ugotavlja mirovanje
postopka, je treba navesti, od katerega dneva postopek miruje, in stranke
opozoriti na pravne posledice iz prvega do tretjega odstavka tega člena.
211. člen
Pritožba zoper sklep, s katerim se ugotovi
(205. člen) ali določi (206. člen) prekinitev postopka, ne zadrži izvršitve
sklepa. Zoper sklep, s katerim se ugotovi mirovanje postopka (209. člen),
ni posebne pritožbe.
Če sodišče na naroku zavrne predlog za
prekinitev postopka in sklene, da se postopek takoj nadaljuje, zoper tak sklep
ni posebne pritožbe.
Osemnajsto poglavje
DOKAZI IN IZVAJANJE DOKAZOV
Splošne določbe
212. člen
Vsaka stranka mora navesti dejstva in predlagati
dokaze, na katere opira svoj zahtevek, ali s katerimi izpodbija navedbe in
dokaze nasprotnika.
213. člen
Dokazovanje obsega vsa dejstva, ki so
pomembna za odločbo.
O tem, kateri dokazi naj se izvedejo za
ugotovitev odločilnih dejstev, odloča sodišče.
214. člen
Ni treba dokazovati dejstev, ki jih je
stranka pred sodiščem med postopkom priznala, vendar pa lahko sodišče odredi,
naj se dokazujejo tudi taka dejstva, če misli, da jih je stranka priznala z
namenom, da bi razpolagala z zahtevkom, s katerim ne more razpolagati (tretji
odstavek 3. člena).
Dejstva, ki jih stranka ne zanika, ali jih
zanika brez navajanja razlogov, se štejejo za priznana, razen če namen
zanikanja teh dejstev izhaja iz siceršnjih navedb stranke. Stranka lahko učinek
domneve priznanja iz prejšnje določbe prepreči tudi z izjavo, da ne pozna
dejstev, vendar le, če gre za dejstva, ki se ne nanašajo na ravnanje te stranke
ali na njeno zaznavanje.
Sodišče presodi po prostem prepričanju,
upoštevajoč vse okoliščine, ali naj se šteje za priznano ali za izpodbijano
dejstvo, ki ga je stranka najprej priznala, potem pa popolnoma ali deloma
zanikala ali pa omejila priznanje s tem, da je dodala druga dejstva.
Dejstev, ki se po zakonu domnevajo, ni
treba dokazovati, vendar pa se lahko dokazuje, da ta dejstva ne obstajajo, če
ni z zakonom drugače določeno.
Dejstev, ki so splošno znana, ni treba
dokazovati.
215. člen
Če sodišče na podlagi izvedenih dokazov (8.
člen) ne more zanesljivo ugotoviti kakega dejstva, sklepa o njem na podlagi
pravila o dokaznem bremenu.
216. člen
Če se ugotovi, da ima stranka pravico do
odškodnine, do denarnega zneska ali do nadomestnih stvari, pa se višina zneska
oziroma količina stvari ne da ugotoviti ali bi se mogla ugotoviti samo z
nesorazmernimi težavami, odloči sodišče o tem po prostem preudarku.
Če odločitev o enem od več uveljavljenih
zahtevkov iste tožeče stranke v isti tožbi glede na celoto po vrednosti
predstavlja le neznaten del, odločanje o podlagi ali višini tega zahtevka pa bi
bilo pretirano zamudno ali povezano z nesorazmernimi stroški, lahko sodišče o
dejstvih, ki se nanašajo na podlago oziroma na višino zahtevka, odloči po
prostem preudarku.
217. člen
Dokazi na glavni obravnavi se izvajajo pred
senatom, vendar pa lahko senat iz tehtnih razlogov sklene, da se posamezni
dokazi izvedejo pred predsednikom senata ali sodnikom zaprošenega sodišča
(zaprošenim sodnikom). V tem primeru se zapisniki o izvedbi dokazov preberejo
na glavni obravnavi.
Če senat sklene, naj se kakšen dokaz izvede
pred zaprošenim sodnikom, se v zaprosilu za izvedbo dokaza opiše stanje stvari
po poteku glavne obravnave in se posebej navede, na katere okoliščine je treba
posebno paziti pri izvedbi dokaza.
O naroku za izvedbo dokazov pred
predsednikom senata ali zaprošenim sodnikom se obvestita tudi stranki.
Predsednik senata ali zaprošeni sodnik ima
pri izvedbi dokazov vse pravice, ki jih ima senat oziroma predsednik senata,
kadar se izvajajo dokazi na glavni obravnavi.
Zoper sklep senata, s katerim se prepusti
izvedba dokaza predsedniku senata ali zaprošenemu sodniku, ni posebne pritožbe.
218. člen
Predsednik senata ali zaprošeni sodnik, ki
mu je zaupana izvedba kakšnega dokaza, sme na predlog stranke izvesti tudi
druge dokaze, če misli, da je to smotrno, in če jih stranka brez svoje krivde
ni mogla predlagati prej ali to ne bi povzročilo zavlačevanja postopka.
219. člen
Če se da glede na okoliščine pričakovati,
da se kakšen dokaz ne bo mogel izvesti ali da se ne bo mogel izvesti v
primernem roku, ali če je treba izvesti dokaz v tujini, določi sodišče v
dokaznem sklepu rok, do katerega bo čakalo na izvedbo dokaza.
Če se izteče določeni rok, se opravi
obravnava ne glede na to, da dovoljeni dokaz ni bil izveden.
219.a člen
Če je bil dokaz, ki ga je predlagala
stranka, že izveden v kakšnem drugem sodnem postopku, lahko sodišče na predlog
stranke kot dokazno sredstvo uporabi zapisnik ali pisno izvedensko mnenje iz
drugega sodnega postopka:
1.    
če stranki temu ne nasprotujeta ali
2.    
če sta bili obe stranki udeleženi v drugem sodnem postopku in dokaza ni
mogoče več izvesti.
Poslovne skrivnosti
219.b člen
Sodišče lahko na predlog stranke s sklepom
naloži nasprotni stranki, da razkrije podatke, ki so poslovna skrivnost, če
presodi, da njihovo razkritje zaradi zagotovitve pravice do sodnega varstva
stranke objektivno prevlada nad interesom nasprotne stranke po varovanju teh podatkov
kot poslovne skrivnosti.
Sodišče lahko glede na okoliščine primera
in ob upoštevanju sorazmernosti posega naloži stranki razkritje poslovnih
skrivnosti na način, da:
-      
pripravi in predloži različice listin, na katerih so prekriti deli, ki
vsebujejo poslovne skrivnosti, če oceni, da celotno razkritje listin ni nujno;
-      
omogoči izvedencu ali tretji osebi, ki jo sporazumno določita obe
stranki, da pregleda listine ali predmete, ki vsebujejo poslovne skrivnosti,
sodišče pa da navodila izvedencem ali tretji osebi za pripravo povzetkov v
obliki, ki ne vsebuje poslovnih skrivnosti;
-      
v celoti razkrije podatke, ki so poslovna skrivnost.
Sodišče presodi po prostem preudarku, ob
upoštevanju vseh okoliščin, kakšnega pomena je to, da stranka noče ugoditi
sklepu iz prvega odstavka tega člena.
Dokazno breme o obstoju poslovne skrivnosti
nosi stranka, ki to zatrjuje.
Ogled
220. člen
Ogled se opravi, če je za ugotovitev
kakšnega dejstva ali za pojasnitev kakšne okoliščine potrebno, da si sodišče
stvar neposredno ogleda.
Ogled se lahko opravi tudi ob sodelovanju
izvedencev.
221. člen
Senat pooblasti predsednika senata, da
opravi ogled, če se stvar, ki si jo je treba ogledati, ne more prinesti na
sodišče ali če bi to povzročilo precejšnje stroške, senat pa misli, da ni
nujno, da bi si jo morali neposredno ogledati vsi člani senata.
222. člen
Če si je treba ogledati stvar, ki je pri
kateri od strank, pri kom drugem, pri državnem organu ali pri pravni osebi, ki
ji je zaupano izvrševanje javnega pooblastila, veljajo smiselno določbe tega
zakona o listinah, ki naj se preskrbijo od teh organov ali oseb (členi 226 do
228).
223. člen
Če se ogled opravi zunaj sodnega poslopja,
lahko predsednik senata odredi, da se potek izvedbe dokaza z ogledom delno ali
v celoti snema. Posnetek se priloži zapisniku o izvedbi ogleda.
Listine
224. člen
Listina v fizični in elektronski obliki, ki
jo v predpisani obliki izda državni organ v mejah svoje pristojnosti, in
listina, ki jo izda v taki obliki samoupravna lokalna skupnost, družba ter
druga organizacija ali posameznik pri izvrševanju javnega pooblastila, ki ji je
poverjeno z zakonom (javna listina), dokazujeta resničnost tistega, kar se v
njiju potrjuje ali določa.
Enako dokazno moč imajo tudi druge listine,
ki so glede dokazne moči po posebnih predpisih izenačene z javnimi listinami.
Dokazovanje z mikrofilmsko ali elektronsko
kopijo listine oziroma z reprodukcijo te kopije je izenačeno z listino v
fizični obliki iz prvega odstavka tega člena, če je tako mikrofilmsko ali
elektronsko kopijo oziroma reprodukcijo te kopije izdal za to pristojen državni
organ, organ samoupravne lokalne skupnosti ali nosilec javnih pooblastil.
Dovoljeno je dokazovati, da so v javni
listini dejstva neresnično ugotovljena ali da je sama listina nepravilno
sestavljena.
Dovoljeno je dokazovati, da se mikrofilmska
ali elektronska kopija oziroma reprodukcija te kopije razlikuje od izvirne
listine.
Če sodišče dvomi o pristnosti listine,
lahko zahteva, da da o tem izjavo organ, od katerega naj bi izvirala.
225. člen
Če ni z mednarodno pogodbo drugače
določeno, imajo tuje javne listine, ki so po predpisih overjene, ob vzajemnosti
enako dokazno moč kot domače javne listine.
226. člen
Stranka mora sama predložiti listino, na
katero se sklicuje v dokaz svojih navedb.
Listini, sestavljeni v tujem jeziku, mora
biti priložen tudi overjen prevod.
Če je listina pri državnem organu ali pri
osebi, ki ji je poverjeno izvrševanje javnega pooblastila, pa sama stranka ne
more doseči, da se listina izroči ali pokaže, si jo sodišče preskrbi po uradni
dolžnosti.
Če stranka sodišču kot dokaz predloži
obsežno listinsko dokumentacijo, ji lahko sodišče naloži, da v določenem roku
poda pisni povzetek najbolj bistvenih navedb in podatkov v priloženih listinah,
vključno z navedbo strani, na katerih se te navedbe oziroma podatki v
predloženi dokumentaciji nahajajo. Tako lahko sodišče ravna zlasti v primeru,
če je predložena dokumentacija zaradi obsega ali vsebine nepregledna ali je
glede na naravo dokumentacije utemeljeno pričakovanje, da so le navedbe in
podatki v njenih posameznih delih pomembni za ugotovitev zatrjevanih dejstev.
Če stranka ne ravna v skladu z navodilom
sodišča iz prejšnjega odstavka, se šteje, da je dokaz umaknjen.
Listine se na naroku preberejo le, če je
poudarek na dobesednem zapisu ali če sodnik to oceni za potrebno.
227. člen
Če se ena stranka sklicuje na listino in
trdi, da je ta pri drugi stranki, lahko sodišče na predlog stranke zahteva od
druge stranke, naj listino predloži, in ji za to določi rok. Tak predlog mora
vsebovati: označbo ali vrsto listine, navedbo dejstva, ki se bo z listino
dokazovalo, kolikor mogoče natančen opis vsebine listine in navedbo dejstev, na
podlagi katerih je mogoče sklepati, da je listina pri drugi stranki.
Stranka ne sme odreči predložitve listine,
če se je v pravdi sama sklicevala nanjo v dokaz svojih navedb ali če gre za
listino, ki jo mora po zakonu ali na podlagi pravnega posla izročiti ali
pokazati, ali če velja listina po vsebini za skupno za obe stranki.
Glede pravice stranke, da odreče
predložitev drugih listin, veljajo smiselno določbe 230.
do 234. člena tega zakona, s
tem da stranka ne sme odreči predložitve listine, čeprav bi s tem sebe spravila
v hudo sramoto ali precejšnjo premoženjsko škodo.
Če stranka, od katere je sodišče zahtevalo,
naj predloži listino, zanika, da bi bila listina pri njej, lahko sodišče izvede
dokaze za ugotovitev tega dejstva.
Če stranka, ki ima listino, noče ugoditi
sklepu, s katerim ji je naloženo, naj jo predloži, ali če proti prepričanju
sodišča zanika, da bi bila listina pri njej, lahko sodišče šteje, da listina
obstaja in da je njena vsebina taka, kot zatrjuje nasprotna stranka.
Zoper odločbo sodišča iz prvega odstavka
tega člena ni posebne pritožbe.
228. člen
Sodišče sme na predlog stranke drugi osebi
naložiti, naj predloži listino. Predlog stranke mora vsebovati označbo ali
vrsto listine, navedbo dejstva, ki se bo z listino dokazovalo, čim bolj
natančen opis vsebine listine in navedbo dejstev, na podlagi katerih je mogoče
sklepati, da je listina pri drugi osebi. Glede pravice druge osebe, da odreče
predložitev listine, veljajo smiselno določbe 230. do 234. člena tega zakona.
Preden izda sodišče odločbo, s katero
naloži drugi osebi, naj predloži listino, jo povabi, naj se o tem izjavi.
Če druga oseba zanika, da bi morala
predložiti listino, ki je pri njej, odloči pravdno sodišče, ali je druga oseba
dolžna predložiti listino.
Če druga oseba zanika, da bi bila listina
pri njej, lahko izvede sodišče dokaze za ugotovitev tega dejstva.
Pravnomočni sklep o tem, da mora druga
oseba predložiti listino, izvrši sodišče po uradni dolžnosti po pravilih
izvršilnega postopka.
Druga oseba ima pravico do povračila
stroškov, ki jih je imela v zvezi s predložitvijo listine. Določbe 242. člena
tega zakona veljajo smiselno tudi v tem primeru.
Priče
229. člen
Vsak, kdor je povabljen za pričo, mora na
povabilo priti, in če ni z zakonom drugače določeno, mora tudi pričati.
Kot priče se smejo zaslišati le osebe, ki
so zmožne dati podatke o dejstvih, ki se dokazujejo.
230. člen
Kot priča ne sme biti zaslišan, kdor bi s
svojo izpovedbo prekršil dolžnost varovanja uradne ali vojaške skrivnosti,
dokler ga pristojni organ ne odveže te dolžnosti.
Ne glede na prejšnji odstavek lahko
predsednik senata dopusti zaslišanje osebe iz prejšnjega odstavka, če so
izpolnjeni pogoji iz 332.c člena tega zakona.
231. člen
Priča sme odreči pričanje:
1.    
o tistem, kar ji je stranka zaupala kot svojemu pooblaščencu;
2.    
o tistem, česar se je stranka ali druga oseba spovedala njej kot
verskemu spovedniku;
3.    
o dejstvih, za katera je izvedela kot odvetnik ali zdravnik ali pri
opravljanju kakšnega drugega poklica ali kakšne druge dejavnosti, če velja
dolžnost, da mora ohraniti kot tajnost tisto, kar je izvedela pri opravljanju
takega poklica ali take dejavnosti.
Predsednik senata opozori navedene osebe,
da jim ni treba pričati.
232. člen
Priča ne sme odreči pričanja iz razloga
varovanja poklicne skrivnosti, če je razkritje določenih dejstev potrebno
zaradi javne koristi ali koristi koga drugega, če je ta korist večja kakor pa
ohranitev skrivnosti.
233. člen
Priča lahko odreče odgovor na posamezna
vprašanja, če ima za to tehtne razloge, zlasti še, če bi s svojim odgovorom na
taka vprašanja spravila v hudo sramoto, precejšnjo premoženjsko škodo ali pa v
kazenski pregon sebe ali svoje krvne sorodnike v ravni vrsti do katerega koli
kolena, v stranski vrsti pa do vštetega tretjega kolena; svojega zakonca ali
osebo, s katero živi v dalj časa trajajoči življenjski skupnosti, kot jo določa
zakon, ki ureja zakonsko zvezo, ali sorodnike po svaštvu do vštetega drugega
kolena, četudi je zakonska zveza že prenehala, ali pa svojega skrbnika ali
oskrbovanca, posvojitelja ali posvojenca.
Predsednik senata opozori pričo, da lahko
odreče odgovor na postavljeno vprašanje.
234. člen
Priča ne sme zaradi nevarnosti pred kakšno
premoženjsko škodo odreči pričanja o pravnih poslih, pri katerih je bila
navzoča kot povabljena priča, o dejanjih, ki jih je glede spornega razmerja
opravila kot pravni prednik ali zastopnik katere od strank, o dejstvih, ki se
nanašajo na premoženjska razmerja, vezana na rodbinsko ali zakonsko zvezo
oziroma drugo življenjsko skupnost, ki je po predpisih, ki urejajo zakonsko
zvezo, z njo izenačena, o dejstvih, ki se nanašajo na rojstvo, sklenitev
zakonske zveze ali smrt, kakor tudi tedaj, kadar mora na podlagi posebnih
predpisov vložiti prijavo ali dati izjavo.
235. člen
Opravičenost razlogov za odklonitev
pričanja ali odgovora na posamezna vprašanja presodi sodišče, pred katerim bi
priča morala pričati. Če je treba, o tem poprej zasliši stranke.
Zoper sklep sodišča iz prvega odstavka tega
člena stranke nimajo pravice do posebne pritožbe, priča pa ga lahko izpodbija v
pritožbi zoper sklep o denarni ali zaporni kazni, izrečeni zaradi tega, ker ni
hotela pričati ali odgovoriti na posamezno vprašanje (drugi odstavek 241.
člena).
236. člen
Stranka, ki predlaga, naj se določena oseba
zasliši kot priča, mora poprej navesti, o čem naj priča, ter povedati njeno ime
in priimek ter prebivališče oziroma zaposlitev.
236.a člen
Stranka lahko na poziv ali s soglasjem
sodišča predloži sodišču pisne in podpisane izjave predlaganih prič o dejstvih,
o katerih bi priča lahko izpovedala na naroku.
Če sodišče stranko pozove, naj predloži
pisno izjavo priče, katere zaslišanje je predlagala, pa stranka tega ne stori,
sodišče dokaz z zaslišanjem te priče izvede le, če stranka izkaže za verjetno,
da je pisno izjavo priče poskušala pridobiti, vendar pri tem ni bila uspešna.
Stranke se lahko v postopku dogovorijo, da
si bodo izmenjale pisne izjave prič.
Sodišče lahko tudi neposredno pozove osebe,
ki so predlagane za priče, da podajo pisne izjave oziroma da odgovorijo na
določena vprašanja, zlasti v primeru, če glede na vsebino vprašanj ali osebo
predlagane priče oceni, da bo tak način zadosten. Ob tem pozivu jih mora
opozoriti, da bodo lahko pozvane k pričanju na sodišču tudi, če bodo podale
pisne izjave.
Pisni izjavi iz prvega in četrtega odstavka
tega člena je treba priložiti kopijo osebnega dokumenta in navesti kontaktne
podatke predlagane priče.
Sodišče lahko odloči, da se namesto
zaslišanja priče le prebere njena pisna izjava, ki je pridobljena v skladu s
prejšnjimi odstavki. Zaslišanje priče sodišče mora izvesti, če tako zahteva
katera od strank.
Če sodišče na podlagi pridobljene pisne
izjave predlagane priče ugotovi, da predlagana priča o odločilnih dejstvih ne
more izpovedati, predlog za zaslišanje priče zavrne.
Če je stranka zahtevala zaslišanje priče,
sodišče tej stranki naloži plačilo vseh stroškov, ki so nastali z izvedbo tega
dokaza, če oceni, da ustno zaslišanje priče k ugotovitvi odločilnih dejstev ni
pripomoglo.
237. člen
Priče se vabijo s pisnim vabilom, v katerem
se navedejo: ime in priimek, poklic povabljenega, kdaj in kam naj pride,
zadeva, zaradi katere je vabljen, in da se vabi kot priča. V vabilu se priča
opozori na posledice neopravičenega izostanka (241. člen) in na pravico do
povračila stroškov (242. člen).
Priče, ki se zaradi starosti, bolezni ali
hudih telesnih napak ne morejo odzvati vabilu, se zaslišijo v svojem stanovanju.
238. člen
Priče se zaslišijo vsaka zase in brez
navzočnosti prič, ki bodo zaslišane pozneje. Priča mora odgovarjati ustno.
Pričo je treba najprej opomniti, da je
dolžna govoriti resnico in da ne sme ničesar zamolčati, nato pa jo opozoriti na
posledice krive izpovedbe.
Pričo je treba nato vprašati za ime in
priimek, ime in priimek staršev ali starša, poklic, prebivališče, rojstni kraj,
starost in njeno razmerje do strank. Priča lahko namesto imena in priimka
staršev ali starša, poklica, prebivališča, rojstnega kraja in starosti pove
svoj EMŠO. Če je priča uradna oseba, lahko namesto imena in priimka staršev ali
starša in prebivališča pove naslov in naziv državnega organa, iz katerega
prihaja, ter naziv zaposlitve, če je vabljena kot priča zaradi svojega dela.
239. člen
Po splošnih vprašanjih se od priče zahteva,
naj pove vse, kar ve o dejstvih, o katerih naj priča. Nato se ji lahko
postavljajo vprašanja, da se njene izpovedbe preizkusijo, dopolnijo ali
razjasnijo. Ni dovoljeno postavljati vprašanj, v katerih je že vsebovano, kako
je treba odgovoriti.
Pričo je treba vselej vprašati, od kod ve
to, o čemer priča.
Priče se smejo soočiti, če se njihove
izpovedbe ne ujemajo glede pomembnih dejstev. Soočenci se o vsaki okoliščini,
glede katere se ne ujemajo, zaslišijo vsak zase in se njihovi odgovori vpišejo
v zapisnik.
240. člen
Če priča ne zna jezika, ki se uporablja v
postopku, se zasliši po tolmaču.
Če je priča gluha, se ji postavljajo
vprašanja pisno, če je nema, pa se zahteva od nje, naj pisno odgovarja. Če se
ne more zaslišati na ta način, se povabi kot tolmač kdo, ki se zna s pričo
sporazumeti.
Sodišče opozori tolmača, da mora natančno
pretolmačiti vprašanja, ki so postavljena priči, in izjave, ki jih bo dajala.
241. člen
Če priča, ki je bila v redu povabljena, ne
pride in svojega izostanka ne opraviči ali če se brez dovoljenja ali
opravičenega razloga odstrani s kraja, kjer bi morala biti zaslišana, sme
sodišče odrediti, da se privede s silo na svoje stroške, sme pa jo tudi
kaznovati v denarju do 1.300 eurov.
Če priča pride, pa potem ko je bila
opozorjena na posledice, noče pričati ali odgovoriti na posamezna vprašanja,
sodišče pa presodi, da so njeni razlogi za to neupravičeni, jo lahko kaznuje v
denarju do 1.300 eurov; če pa tudi potem noče pričati, jo sme zapreti. Zapor
traja vse do takrat, dokler priča ni pri volji pričati ali dokler ne postane
njeno zaslišanje nepotrebno, vendar največ mesec dni.
Pritožba zoper sklep o denarni kazni ali o
zaporu ne zadrži izvršitve sklepa, razen če se v tej pritožbi izpodbija tudi
odločitev, s katero sodišče ni pritrdilo razlogom, iz katerih je priča odrekla
pričanje ali odgovor na posamezno vprašanje.
Sodišče odloči na zahtevo stranke, da mora
priča povrniti stroške, ki jih je povzročila s svojim neopravičenim izostankom
oziroma neupravičeno odklonitvijo pričanja.
Če priča pozneje opraviči svoj izostanek,
prekliče sodišče svoj sklep o kazni, lahko pa jo tudi popolnoma ali deloma
oprosti povrnitve stroškov. Sodišče lahko prekliče svoj sklep o kazni tudi
tedaj, če priča pozneje izjavi, da bo pričala.
Vojaške osebe in policijski uslužbenci se
ne smejo zapreti, pač pa se o tem, da niso hoteli pričati, obvesti njihovo
pristojno poveljstvo, da jih kaznuje. Če je treba, da se s silo privedejo, da
bi pričali, se obrne sodišče na njihovega starešino, ki odredi njihovo privedbo
na sodišče.
242. člen
Priča ima pravico do povračila potnih
stroškov in stroškov za prehrano in prenočišče kakor tudi do povračila
izgubljenega zaslužka.
Priča mora zahtevati povračilo takoj po
zaslišanju, sicer izgubi to pravico. Sodišče jo je dolžno na to opozoriti.
V sklepu, s katerim se odmerijo stroški za
priče, odredi sodišče, naj se določeni znesek izplača iz predujma; če predujem
ni bil položen, pa naloži stranki, naj plača določeni znesek priči v osmih dneh.
Pritožba zoper ta sklep ne zadrži njegove izvršitve.
Izvedenci
243. člen
Sodišče izvede dokaz z izvedencem, če je za
ugotovitev ali za razjasnitev kakšnega dejstva potrebno strokovno znanje, s
katerim sodišče ne razpolaga.
244. člen
Izvedensko delo opravijo izvedenci, ki jih
določi pravdno sodišče.
Preden sodišče odloči, koga bo vzelo za
izvedenca, lahko da strankam možnost, da se o tem izjavijo.
Pravdno sodišče lahko pooblasti predsednika
senata ali zaprošenega sodnika, da določi izvedenca, če mu je prepuščena
izvedba dokaza z izvedencem.
Sodišče lahko namesto določenega izvedenca
vselej določi drugega izvedenca.
245. člen
Izvedensko delo opravlja praviloma en
izvedenec; če pa sodišče presodi, da je izvedensko delo zapleteno, lahko določi
tudi dva ali več izvedencev.
Izvedenci se določijo predvsem med sodnimi
izvedenci za določeno vrsto izvedenskega dela.
Izvedensko delo se sme zaupati tudi
strokovni instituciji (bolnišnici, kemičnemu laboratoriju, fakulteti ipd.).
Če so za določene vrste izvedenskega dela
(glede ponarejanja denarja, glede pisave, za prstne odtise in podobno) posebni zavodi, se tako delo, zlasti če je bolj zapleteno, zaupa
predvsem taki strokovni instituciji.
246. člen
Kdor je določen za izvedenca, se je dolžan
odzvati vabilu in dati svoj izvid in mnenje.
Sodišče oprosti izvedenca na njegovo
zahtevo te dolžnosti iz razlogov, iz katerih sme priča odreči pričanje ali
odgovor na posamezna vprašanja.
Sodišče lahko oprosti izvedenca na njegovo
zahtevo te dolžnosti tudi iz drugih upravičenih razlogov. Oprostitev lahko
zahteva tudi pooblaščeni delavec organa ali organizacije, v kateri izvedenec
dela.
Obstoj okoliščin iz drugega ali tretjega
odstavka tega člena mora izvedenec nemudoma sporočiti sodišču.
247. člen
Izvedenec je lahko izločen iz istih
razlogov, iz katerih je lahko izločen sodnik ali sodnik porotnik; pač pa se
lahko vzame za izvedenca tudi tisti, ki je bil prej zaslišan kot priča.
Stranka mora zahtevati izločitev izvedenca,
takoj ko izve, da je podan razlog za izločitev, najpozneje pa do začetka
dokazovanja z izvedencem. Če je sodišče pred določitvijo izvedenca dalo stranki
možnost, da se izjavi, se mora stranka ob tej priložnosti izjaviti o izločitvi.
Če se izvedenec postavi zunaj glavne obravnave, pa stranka ni imela možnosti,
da se izjavi, sme stranka zahtevati njegovo izločitev v osmih dneh od prejema
sklepa o postavitvi izvedenca.
V zahtevi za izločitev izvedenca mora
stranka navesti okoliščine, na katere opira svojo zahtevo za izločitev.
O zahtevi za izločitev odloči pravdno
sodišče. Sodnik zaprošenega sodišča in predsednik senata odločita o izločitvi,
če je njima prepuščena izvedba dokaza z izvedenci.
Zoper sklep, s katerim se ugodi zahtevi za
izločitev, ni pritožbe, zoper sklep, s katerim se zahteva zavrne, pa ni posebne
pritožbe.
Če zve stranka za razlog izločitve šele
potem, ko je izvedenec že opravil izvedensko delo, in zaradi tega ugovarja
zoper izvedensko delo, ravna sodišče, kakor da bi bila izločitev izvedenca
zahtevana, preden je izvedenec opravil svoje delo.
248. člen
Sodišče lahko kaznuje v denarju do 1.300
eurov izvedenca, ki ne pride na narok, čeprav je bil v redu povabljen, in
svojega izostanka ne opraviči, izvedenca, ki brez upravičenega razloga noče
opraviti izvedenskega dela, izvedenca,
ki ne ravna v skladu s četrtim odstavkom 246. člena tega zakona, in izvedenca, ki brez upravičenega razloga ne opravi izvedenskega
dela v roku, ki ga je določilo sodišče.
Sklep o kazni lahko sodišče prekliče ob
pogojih iz petega odstavka 241. člena tega zakona.
Na zahtevo stranke lahko sodišče s sklepom
naloži izvedencu, da mora povrniti stroške, ki jih je povzročil, s tem da je
neupravičeno izostal, neupravičeno odklonil izvedensko delo ali neupravičeno
prekoračil rok za izdelavo izvedenskega dela.
249. člen
Izvedenec ima pravico do povračila potnih
stroškov in stroškov za prehrano in prenočišče, do povračila izgubljenega
zaslužka in stroškov za izvedensko delo kakor tudi pravico do nagrade za to
delo.
Glede povračila stroškov in nagrade za
izvedence veljajo smiselno določbe drugega in tretjega odstavka 242. člena tega
zakona.
250. člen
Izvedenci se vabijo s pisnim vabilom, v
katerem se navedejo: ime in priimek, poklic povabljenega, kdaj in kam naj
pride, zadeva, zaradi katere je vabljen, in da se vabi kot izvedenec. V vabilu
se izvedenec opozori na posledice neopravičenega izostanka (248. člen) in na
pravico do povračila stroškov (249. člen).
251. člen
Pred začetkom dokazovanja z izvedencem je
treba izvedencu naročiti, naj predmet skrbno pregleda, natančno navede vse, kar
opazi in dožene, in naj poda svoje mnenje vestno in v skladu s pravili znanosti
in stroke. Pri tem se opozori tudi na posledice krive izpovedbe.
Nato se izvedenca vpraša za ime in priimek,
ime očeta, poklic, prebivališče, rojstni kraj, starost in njegovo razmerje do
strank.
252. člen
Sodišče vodi dokazovanje z izvedenci,
označi izvedencu predmet, ki naj ga pregleda, mu postavlja vprašanja in zahteva
po potrebi pojasnila glede danega izvida in mnenja.
Izvedencu se lahko dajejo pojasnila, lahko
pa se mu dovoli tudi pregled spisov. Na zahtevo izvedenca se lahko izvedejo v
skladu s 7. členom tega zakona tudi dodatni dokazi, da se ugotovijo okoliščine,
ki so pomembne, da bi si mogel izvedenec ustvariti mnenje.
Sodišče glede na vse okoliščine presodi,
kakšen pomen ima to, da stranka ovira izvedenca pri njegovem delu.
253. člen
Sodišče odloči, ali naj izvedenec da svoj
izvid in mnenje samo ustno na obravnavi ali pa naj ju da tudi pisno pred
obravnavo.
Sodišče določi rok, v katerem mora
izvedenec dati pisni izvid in mnenje, ter ga opozori na njegovo obveznost po četrtem odstavku
246. člena tega zakona, na posledice prekoračitve roka
brez upravičenega razloga (248. člen) ter na to, da se mu za zamudo nagrada zniža v skladu z določbami
zakona, ki ureja sodišča.
Izvedenec mora vselej obrazložiti svoje
mnenje.
Če je mogoče, vroči sodišče strankam pisni
izvid in mnenje pred narokom, na katerem se bosta obravnavala.
254. člen
Če je določenih več izvedencev, lahko
skupaj dajo izvid in mnenje, če se glede njiju strinjajo. Če pa se glede izvida
in mnenja ne strinjajo, da vsak izvedenec svoj izvid in mnenje posebej.
Če se podatki izvedencev v njihovem izvidu
bistveno razlikujejo ali če je izvid enega ali več izvedencev nejasen, nepopoln
ali pa sam s seboj ali z raziskanimi okoliščinami v nasprotju, te
pomanjkljivosti pa se ne dajo odpraviti z novim zaslišanjem izvedencev, se
dokazovanje ponovi z istimi ali z drugimi izvedenci.
Če so v mnenju enega ali več izvedencev
nasprotja ali pomanjkljivosti ali če nastane utemeljen dvom o pravilnosti
podanega mnenja, te pomanjkljivosti ali dvom pa se ne dajo odpraviti z novim
zaslišanjem, se zahteva mnenje drugih izvedencev.
255. člen
Zoper sklep sodišča iz 244., 245. in 254.
člena tega zakona ni pritožbe.
256. člen
Določbe 244. člena, drugega odstavka 245.
člena, 246. do 250. člena, drugega odstavka 251. člena in 255. člena tega
zakona veljajo smiselno tudi za tolmače.
Zaslišanje strank
257. člen
Sporna dejstva, ki so pomembna za odločbo,
lahko ugotovi sodišče tudi z zaslišanjem strank.
258. člen
Če se sodišče prepriča, da stranki oziroma
osebi, ki jo je treba zaslišati kot stranko, niso znana sporna dejstva, ali če
zaslišanje te stranke ni mogoče, lahko odloči, da se zasliši samo druga
stranka.
Prav tako lahko sodišče odloči, da zasliši
samo eno stranko, če druga stranka noče izpovedati ali če se ne odzove sodnemu
vabilu.
259. člen
Dokazovanje z zaslišanjem strank po
predsedniku senata ali po zaprošenem sodniku je dovoljeno le tedaj, če stranka
zaradi nepremagljivih ovir ne more sama priti ali če bi njen prihod povzročil
nesorazmerne stroške.
260. člen
Za stranko, ki nima pravdne sposobnosti, se
zasliši njen zakoniti zastopnik. Sodišče lahko sklene, da se namesto zakonitega
zastopnika ali poleg njega zasliši sama stranka, če je to zaslišanje mogoče.
Za pravno osebo se zasliši oseba, ki jo je
po zakonu ali po njenih pravilih upravičena zastopati.
Če je kot stranka v sporu na eni strani
udeleženih več oseb, odloči sodišče, ali naj se zaslišijo vse te osebe ali pa
samo nekatere izmed njih.
261. člen
Vabilo na narok, na katerem se izvede dokaz
z zaslišanjem strank, se vroči osebno stranki oziroma osebi, ki naj se zasliši
za stranko.
Če ima stranka pooblaščenca, se šteje, da
je vabilo iz prejšnjega odstavka stranki vročeno osebno, če je vročeno njenemu
pooblaščencu.
V vabilu se mora navesti, da se bo na
naroku izvedel dokaz z zaslišanjem strank in da je lahko stranka, ki pride na
narok, zaslišana, čeprav druga stranka ne bi prišla (drugi odstavek 258.
člena).
262. člen
Nobeni prisilni ukrepi niso dovoljeni zoper
stranko, ki se ni odzvala sodnemu vabilu na zaslišanje; prav tako se stranka ne
more prisiliti k izpovedbi.
Sodišče presodi glede na vse okoliščine,
kakšen pomen ima to, da stranka ni prišla na zaslišanje ali da ni hotela
izpovedati.
263. člen
Določbe o dokazovanju s pričami veljajo
tudi pri dokazovanju z zaslišanjem strank, če ni za zaslišanje strank drugače
določeno.
Devetnajsto poglavje
ZAVAROVANJE DOKAZOV
264. člen
Če je utemeljena bojazen, da se kakšen
dokaz pozneje ne bo mogel izvesti ali da bo njegova izvedba pozneje težja, se
lahko med pravdo ali pred pravdo predlaga, naj se ta dokaz izvede.
Zavarovanje dokazov je dovoljeno zahtevati
tudi potem, ko postane odločba, s katero je postopek končan, pravnomočna, če je
to potrebno pred postopkom ali med postopkom z izrednimi pravnimi sredstvi.
265. člen
Če se predlaga zavarovanje dokazov med
pravdnim postopkom, je za zavarovanje pristojno sodišče, pred katerim teče
postopek.
Če se zahteva zavarovanje dokazov pred
uvedbo postopka kakor tudi v nujnih primerih, ko postopek že teče, je pristojno
okrajno sodišče, na območju katerega so stvari, ki si jih je treba ogledati,
oziroma okrajno sodišče, na območju katerega prebiva tisti, ki ga je treba
zaslišati.
O predlogu iz prvega odstavka tega člena
odloča predsednik senata ali sodnik posameznik, ki vodi postopek, v primeru iz
drugega odstavka tega člena pa sodnik posameznik pristojnega sodišča.
266. člen
V vlogi, s katero se zahteva zavarovanje
dokazov, mora predlagatelj navesti dejstva, ki naj se dokažejo, dokaze, ki naj
se izvedejo, in razloge, zaradi katerih misli, da se pozneje dokaz ne bo mogel
izvesti ali da bo njegova izvedba težja. V vlogi je treba navesti tudi
nasprotnikovo ime in priimek, razen če izhaja iz okoliščin, da nasprotnik ni
znan.
267. člen
Vloga, v kateri se predlaga zavarovanje
dokazov, se vroči nasprotniku, če je znan. Če pa bi bilo nevarno odlašati,
odloči sodišče o predlogu tudi brez poprejšnje izjave nasprotnika.
V sklepu, s katerim ugodi predlogu, določi
sodišče narok za izvedbo dokazov, navede dejstva, o katerih se bodo izvajali
dokazi, in kateri dokazi se bodo izvedli, če je treba, pa imenuje tudi
izvedence.
Če nasprotniku ni bila prej vročena vloga,
v kateri se predlaga zavarovanje dokazov, se mu ta vroči skupaj s sodnim sklepom,
s katerim je sodišče ugodilo predlogu za zavarovanje dokazov.
Nasprotniku, ki ni znan ali se ne ve za
njegovo prebivališče, lahko postavi sodišče začasnega zastopnika, da se udeleži
naroka za izvedbo dokazov (82. člen). O taki postavitvi ni treba izdati oglasa.
Sodišče lahko v nujnih primerih odloči, da
se začne izvajanje dokazov, še preden se vroči nasprotniku sklep, s katerim je
bilo ugodeno predlogu za zavarovanje dokazov.
Zoper sklep, s katerim se ugodi predlogu za
zavarovanje dokazov in zoper sklep, s katerim se odloči, da se začne izvedba
dokazov, še preden se sklep vroči nasprotniku, ni pritožbe.
268. člen
Če se izvedejo dokazi, še preden je uveden
postopek, se zapisnik o izvedbi dokazov shrani pri sodišču, pred katerim so
bili dokazi izvedeni.
Če postopek teče, pa zavarovanja dokazov ni
izvedlo pravdno sodišče, se pošlje zapisnik pravdnemu sodišču.
Samostojni dokazni postopek z izvedencem
268.a člen
Pred pravdo lahko sodišče na predlog
stranke izvedencu naloži izdelavo izvida in mnenja, če lahko ugotovitve
izvedenca služijo izognitvi pravnemu sporu, in sicer da izvedenec ugotovi:
-      
stanje osebe oziroma stanje ali vrednost stvari,
-      
vzrok škode oziroma napak stvari,
-      
ukrepe za odpravo škode oziroma napak stvari.
Glede vprašanj, ki v tem členu niso urejena,
se smiselno uporabljajo določbe 265. do 268. člena tega zakona in določba 167.
člena tega zakona.
Sodišče lahko v pravdnem postopku le pod
pogoji iz 254. člena tega zakona postavi istega ali novega izvedenca, če je bil
dokaz z izvedencem izveden skladno s tem členom.
Dvajseto poglavje
PRIPRAVE ZA GLAVNO OBRAVNAVO
269. člen
Po prejemu tožbe se opravijo priprave za
glavno obravnavo.
Priprave na glavno obravnavo obsegajo
preizkus tožbe, vročitev tožbe tožencu zaradi odgovora, razpis pripravljalnega
naroka in razpis glavne obravnave.
Priprave za glavno obravnavo vodi
predsednik senata.
Med pripravami za glavno obravnavo lahko
stranke pošiljajo vloge, v katerih navedejo dejstva, ki jih imajo namen
zatrjevati na glavni obravnavi, in dokaze, ki jih nameravajo predlagati. Brez poziva sodišča lahko vsaka stranka
pošlje le dve pripravljalni vlogi. To lahko stori najpozneje 15 dni pred
pripravljalnim narokom, sicer sodišče pripravljalne vloge ne upošteva.
270. člen
Med pripravami za glavno obravnavo do
naroka za glavno obravnavo ima predsednik senata pravico odločati:
1.    
o vstopu prednika v pravdo;
2.    
o intervenciji;
3.    
o zavarovanju dokazov;
4.    
o spremembi tožbe;
5.    
o ustavitvi postopka zaradi umika tožbe;
6.    
o prekinitvi ali mirovanju postopka;
7.    
o začasnih odredbah;
8.    
o združitvi pravd in o razločitvi postopka;
9.    
o določitvi ali podaljšanju sodnih rokov;
10.  o
razpisu ali preložitvi narokov;
11.  o
vrnitvi v prejšnje stanje zaradi zamude roka ali naroka;
12.  o
oprostitvi, odlogu ali obročnem plačilu sodnih taks;
13.  o
varščini za pravdne stroške;
14.  o
položitvi predujma za stroške posameznih pravdnih dejanj;
15.  o
postavitvi izvedenca;
16.  o
postavitvi začasnega zastopnika;
17.  o
vročitvi sodnih pisanj;
18.  o
ukrepih za popravo vlog;
19.  o
pravilnosti pooblastila;
20.  o
vseh vprašanjih, ki se nanašajo na vodstvo postopka.
Opravila iz točk 3, 9, 10, 12, 13, 14, 15,
16, 17 in 18 lahko opravlja strokovni sodelavec.
Zoper odločbe, izdane med pripravami za
glavno obravnavo in se nanašajo na vodstvo postopka, ni pritožbe.
271. člen
Predsednik senata lahko izda med pripravami
za glavno obravnavo sodbo na podlagi pripoznave, sodbo na podlagi odpovedi,
vmesno sodbo na podlagi sporazuma strank in zamudno sodbo ter sprejme na
zapisnik sodno poravnavo.
Predhoden preizkus tožbe
272. člen
Po predhodnem preizkusu tožbe ima
predsednik senata pravico izdati sklepe iz 270. člena tega zakona, če ne gre za
vprašanja, o katerih je mogoče po naravi stvari ali po določbah tega zakona
odločiti šele v nadaljnjem postopku.
273. člen
Če ugotovi, da je tožba nerazumljiva ali
nepopolna ali da obstajajo pomanjkljivosti, ki se nanašajo na sposobnost tožeče
ali tožene stranke biti pravdna stranka, ali da obstajajo pomanjkljivosti glede
zakonitega zastopanja stranke ali pa pomanjkljivosti, ki se nanašajo na pravico
zastopnika, da lahko začne pravdo, kadar se zahteva za to posebno dovoljenje,
ali da stranke ne zastopa oseba, ki je lahko pooblaščenec po določbah tega
zakona, izda predsednik senata potrebne ukrepe, ki jih določa ta zakon (81.,
87. in 108. člen), da se pomanjkljivosti odpravijo.
274. člen
Po predhodnem preizkusu tožbe izda
predsednik senata sklep, s katerim se tožba zavrže, če ugotovi, da odločanje o
tožbenem zahtevku ne spada v sodno pristojnost (18. člen), da je bila tožba
vložena prepozno, če je s posebnimi predpisi določen rok za tožbo, da o
tožbenem zahtevku že teče pravda, da je stvar pravnomočno razsojena, da je bila
o spornem predmetu sklenjena sodna poravnava ali da ni podana pravna korist
tožeče stranke za vložitev tožbe.
Predsednik senata izda tudi sklep, s
katerim se sodišče izreče za nepristojno (19. in 22. člen) in zadevo odstopi
drugemu sodišču.
275. člen
Če misli, da ni zadostne podlage za
odločitev o kakšnem vprašanju, ki je nastalo med predhodnim preizkusom tožbe,
počaka predsednik senata z odločitvijo o tem do prejema odgovora na tožbo.
Odgovor na tožbo
276. člen
Tožbo, ki ima vse sestavine iz 180. člena
tega zakona in za katero je plačana dolžna sodna taksa oziroma je tožeča
stranka v celoti oproščena plačila sodnih taks, mora sodišče vročiti toženi
stranki, da nanjo odgovori. Skupaj s tožbo pošlje sodišče tudi priloge k tožbi.
Sodišče mora tožbo poslati toženi stranki v
30 dneh od njene vložitve oziroma v 30 dneh od odločitve o predlogu za oprostitev,
odlog ali obročno plačilo sodnih taks.
277. člen
Tožena stranka mora odgovoriti na tožbo v
30 dneh od njene vročitve, razen če ta zakon ne določa drugače.
Sodišče opozori toženo stranko, da bo v
primeru, če v roku iz prvega odstavka tega člena ne bo
odgovorila na tožbo, ali če odgovor na tožbo ne bo obrazložen (prvi odstavek
278. člena), izdalo sodbo, s katero bo tožbenemu zahtevku ugodilo (zamudna
sodba) in da bo tožena stranka v primeru izdaje zamudne sodbe nosila vse
stroške postopka. V pozivu
navede naziv in naslov sodišča, pri katerem je treba vložiti pisni odgovor na
tožbo, in obvestilo, da zastopanje po odvetniku ni obvezno, če pa stranka
opravlja pravdna dejanja po pooblaščencu, mora ta izpolnjevati pogoje iz 87.
člena tega zakona.
Sodišče toženca ob vročitvi tožbe pozove,
naj se izjavi, ali je pripravljen sodelovati v postopku mediacije.
278. člen
Odgovor na tožbo mora biti obrazložen,
sicer se šteje, da ni vložen. Iz obrazložitve mora izhajati, ali tožena stranka
nasprotuje tožbenemu zahtevku v celoti ali deloma in v katerem delu.
Tožena stranka mora odgovoru na tožbo
priložiti listine in predlagati dokaze, s katerimi se ugotavljajo dejstva, ki
jih navaja v odgovoru.
279. člen
Odgovor na tožbo mora sodišče vročiti
tožeči stranki v 30 dneh od prejema.
279.a člen
S soglasjem strank lahko sodišče v sporu
odloči na podlagi njunih pisnih vlog in pisnih dokazov brez glavne obravnave,
če se stranki obravnavi pisno odpovesta.
Sodišče opozori stranke na možnost, da se
lahko odpovejo glavni obravnavi v roku, ki ga določi sodišče.
Sodišče v sporu odloči prednostno.
279.b člen
Če je pri sodišču vloženih večje število
tožb, v katerih se tožbeni zahtevki opirajo na enako ali podobno dejansko in
isto pravno podlago, lahko sodišče po prejemu odgovorov na tožbe na podlagi ene
tožbe izvede vzorčni postopek, preostale postopke pa prekine.
Pred izdajo sklepa o prekinitvi postopka
mora sodišče omogočiti strankam, da se izjavijo o prekinitvi postopka zaradi
izvedbe vzorčnega postopka, tožeči stranki pa omogočiti tudi, da se izjavi o
navedbah v odgovoru na tožbo.
Zoper sklep o prekinitvi postopka zaradi
izvedbe vzorčnega postopka ni dovoljena pritožba.
Po pravnomočnosti sodbe, izdane v vzorčnem
postopku, sodišče o prekinjenih postopkih, ki nimajo bistvenih posebnosti,
odloči upoštevaje odločitev v vzorčnem primeru.
Stranka, ki je imela možnost sodelovati v
vzorčnem postopku, v prekinjenih postopkih ne more oporekati dejanskim in
pravnim ugotovitvam in stališčem, ki jih je zavzelo sodišče v vzorčnem
postopku.
Vzorčni postopek je prednosten.
Pripravljalni narok
279.c člen
Sodišče po prejemu odgovora na tožbo
razpiše pripravljalni narok, na katerem s strankami odprto razpravlja o pravnih
in dejanskih vidikih spora, da stranke dopolnijo svoje trditve in pravna
naziranja ter predlagajo nadaljnje dokaze, se o njih izjavijo ter si
prizadevajo skleniti sodno poravnavo. Pripravljalni narok je namenjen tudi
izdelavi programa vodenja postopka v skladu z 279.č členom tega zakona.
V vabilu na pripravljalni narok sodišče
stranki opozori na posledice izostanka strank (282. člen) in da bo tožniku v
primeru sklenjene sodne poravnave vrnilo del sodne takse za tožbo v skladu z
določbami zakona, ki ureja sodne takse.
Pripravljalni narok je treba določiti tako,
da ostane strankam zadosti časa za pripravo, vendar najmanj 30 dni od prejema
vabila.
Na pripravljalnem naroku se lahko odloča o
procesnih ugovorih strank.
Če se pripravljalni narok ne zaključi s
sklenitvijo sodne poravnave, lahko sodišče takoj začne glavno obravnavo, če
stranki s tem soglašata ali če je vabilo na pripravljalni narok vročilo hkrati
z vabilom na glavno obravnavo, v katerem je stranke izrecno opozorilo, da bo v
primeru, če stranki na pripravljalnem naroku ne bosta sklenili sodne poravnave,
takoj začelo glavno obravnavo.
Na zahtevo sodišča se mora stranka
pripravljalnega naroka udeležiti osebno in osebno odgovarjati na vprašanja
sodišča.
Na delu pripravljalnega naroka, ki se
nanaša na sklepanje sodne poravnave, je javnost izključena.
Program vodenja postopka
279.č člen
Predsednik senata na pripravljalnem naroku
po razpravi s strankama izdela program vodenja postopka, ki vsebuje zlasti:
-      
pravno podlago, ki jo sodišče šteje za relevantno za odločitev o
tožbenem zahtevku glede na podane navedbe strank;
-      
dokazni sklep glede dokazov, ki sta jih stranki že predlagali;
-      
število ali datume narokov za glavno obravnavo, na katerih bo sodišče izvajalo
dokaze, če je to mogoče.
Pri oblikovanju vsebine in obsega programa
vodenja postopka se upošteva zapletenost zadeve glede pravnih ali dejanskih
vprašanj.
Če program vodenja postopka vsebuje datume
narokov za glavno obravnavo, se s seznanitvijo strank s programom štejejo
vabila za udeležbo na naroke za vročena. Sodišče stranke opozori na posledice
iz 282. člena tega zakona.
Predsednik senata ni vezan na program
vodenja postopka in ga lahko tekom postopka spremeni ali dopolni.
Razpis naroka za glavno obravnavo
280. člen
Narok za glavno obravnavo razpiše
predsednik senata.
Narok za glavno obravnavo je treba določiti
tako, da ostane strankam zadosti časa za pripravo, vendar najmanj petnajst dni
od prejema vabila.
Predsednik senata povabi na narok stranke
ter priče in izvedence, za katere je odločil, da jih bo povabil na glavno
obravnavo.
Enaindvajseto poglavje
GLAVNA OBRAVNAVA
Potek glavne obravnave
281. člen
Predsednik senata začne glavno obravnavo in
razglasi predmet obravnavanja. Nato ugotovi, ali so prišli vsi povabljeni; če
niso, se prepriča, ali so bili v redu povabljeni in ali so opravičili svoj
izostanek.
282. člen
Če na pripravljalni narok stranka ne pride,
izgubi pravico zahtevati povrnitev nadaljnjih stroškov postopka pred sodiščem
prve stopnje.
Če na kakšen poznejši narok ne pride nobena
stranka, sodišče odloči glede na stanje spisa, če je že opravilo narok, na
katerem so se izvajali dokazi, in je dejansko stanje dovolj pojasnjeno (sodba
na podlagi stanja spisa). Tako ravna sodišče tudi, če na narok ne pride ena
stranka, nasprotna stranka pa predlaga odločitev glede na stanje spisa. Zoper
sklep, s katerim sodišče zavrne predlog za odločitev glede na stanje spisa, ni
pritožbe.
Določbe prejšnjih odstavkov se uporabijo,
če je bila stranka pravilno vabljena in ni izkazala upravičenih razlogov za
izostanek oziroma ni splošno znanih okoliščin, iz katerih izhaja, da stranka iz
upravičenih razlogov ni mogla priti na narok.
Sodišče stranko v vabilu na narok opozori
na posledice izostanka z naroka.
283. člen
Če se stranka ali njen zakoniti zastopnik
ne more jasno in določno izjaviti o zadevi, ki se obravnava, pa nima
pooblaščenca, jo predsednik senata opozori, naj si vzame pooblaščenca.
Če si stranka ne more takoj vzeti
pooblaščenca, senat na njen predlog preloži narok.
284. člen
Prvi narok za glavno obravnavo se začne s
podajanjem tožbe, nato pa tožena stranka odgovarja na njene navedbe.
V nadaljnjem poteku obravnave se
obravnavajo predlogi strank in dejanske navedbe, s katerimi stranke
utemeljujejo svoje predloge oziroma izpodbijajo predloge nasprotnika, in tudi
dokazi, ki so jih ponudile, izvedejo se dokazi in obravnavajo uspehi
dokazovanja.
Stranke lahko podajajo tudi svoja pravna
naziranja, ki se nanašajo na sporni predmet.
Kadar je v tem zakonu določeno, da lahko
poda stranka kakšen ugovor ali predlog ali opravi kakšno drugo pravdno dejanje,
dokler se tožena stranka na glavni obravnavi ne spusti v obravnavanje glavne
stvari, lahko poda tožeča stranka tak ugovor oziroma predlog oziroma opravi
kakšno drugo pravdno dejanje, dokler ne konča podajanja tožbe, tožena stranka
pa, dokler ne konča svojega odgovora na tožbo.
285. člen
Predsednik senata postavlja vprašanja in
skrbi na drug primeren način,
da se pred obravnavo ali med njo navedejo vsa odločilna dejstva, da se dopolnijo nepopolne navedbe
strank o pomembnih dejstvih, da se ponudijo ali dopolnijo dokazila, ki se
nanašajo na navedbe strank, in sploh da se dajo vsa potrebna pojasnila, da se
ugotovita sporno dejansko stanje in sporno pravno razmerje, ki sta pomembni za
odločbo.
286. člen
Stranka mora najkasneje na prvem naroku za
glavno obravnavo navesti vsa dejstva, ki so potrebna za utemeljitev njenih
predlogov, ponuditi dokaze, ki so potrebni za ugotovitev njenih navedb, in se
izjaviti o navedbah in ponujenih dokazih nasprotne stranke. To velja tudi za uveljavljanje ugovorov
zaradi pobota in zastaranja.
Če je sodišče stranko v pisnem pozivu pred
razpisom obravnave ali ustno
na naroku (prvi odstavek 286.a člena) pozvalo, naj se
v pripravljalni vlogi izjavi o določenih dejstvih oziroma glede katerih
okoliščin naj dopolni navedbe o dejstvih ali dopolni svoje dokazne predloge ali
naj predloži pisne dokaze, na katere se je sklicevala, stranka pa tega ni
storila, lahko stranka na prvem naroku za glavno obravnavo takšna dejstva in
dokaze navaja le pod pogojem, da jih predhodno brez svoje krivde ni mogla
navesti, ali če njihova dopustitev po presoji sodišča ne bi zavlekla reševanja
spora. Na to posledico je treba stranko v pozivu opozoriti.
Stranke lahko tudi po prvem naroku za
glavno obravnavo navajajo nova dejstva, predlagajo nove dokaze in uveljavljajo
ugovore zaradi pobota in zastaranja, vendar le, če jih brez svoje krivde niso
mogle navesti na prvem naroku ali če njihova dopustitev po presoji sodišča ne
bi zavlekla reševanja spora.
Dejstva, dokazi in ugovor zaradi pobota in
zastaranja, navedeni ali uveljavljani v nasprotju z drugim do tretjim odstavkom
tega člena, se ne upoštevajo.
286.a člen
Sodišče lahko strankam pred pripravljalnim narokom ali na njem,
kot tudi pred ali med glavno obravnavo s pisnim
pozivom ali ustno na naroku naloži, da v roku, ki ga določi, odgovorijo na
posamezna vprašanja glede okoliščin, ki so pomembne za odločitev, da dopolnijo
ali dodatno obrazložijo svoje predhodne navedbe, predlagajo dodatne dokaze,
predložijo listine, na katere so se sklicevale, se izjavijo o izvedenskem
mnenju ali drugih izvedenih dokazih, podajo pisne izjave prič, se izjavijo o
navedbah nasprotne stranke, podajo svoja pravna naziranja ali predložijo sodne
odločbe glede sodne prakse, na katere se sklicujejo.
Po prejemu odgovora na tožbo, pripravljalne
vloge ali izvedbi naroka lahko sodišče strankam določi rok, v katerem lahko
predložijo naslednjo pripravljalno vlogo.
Sodišče določi rok iz prejšnjih odstavkov
glede na zahtevnost dejanja, ki ga je treba opraviti, tako da stranki ostane
dovolj časa, da se v postopku izjavi. Ta rok ne sme biti krajši od 15 dni, razen če posebne okoliščine primera utemeljujejo določitev
krajšega roka, ki pa ne sme biti krajši od osmih dni.
Določba prvega odstavka tega člena ne
posega v pravico stranke, da tudi brez poziva sodišča po pripravljalnem naroku predloži
pripravljalne vloge. Te mora sodišču poslati dovolj zgodaj, da jih je mogoče
vročiti nasprotni stranki pravočasno pred narokom, tako da zaradi zagotovitve
pravice nasprotne stranke do izjavljanja ne bo potrebna preložitev naroka.
Vloge in listine, posredovane na poziv
sodišča po prvem ali drugem odstavku tega člena, ki se predložijo po poteku
roka, ki ga je določilo sodišče, in vloge, ki so predložene v nasprotju s
prejšnjim odstavkom, se upoštevajo le, če jih stranka predhodno brez svoje
krivde ni mogla predložiti, ali če njihova dopustitev po presoji sodišča ne bi
zavlekla reševanja spora. Enako velja za strankine navedbe na naroku.
Sodišče stranko v pozivu za predložitev
vlog in listin opozori na posledice zamude.
286.b člen
Stranka mora kršitev določb pravdnega
postopka pred sodiščem prve stopnje uveljavljati takoj, ko je to mogoče.
Kršitve, na katere se sklicuje pozneje, vključno v pravnih sredstvih, se
upoštevajo le, če stranka teh kršitev brez svoje krivde predhodno ni mogla
navesti.
Določba prejšnjega odstavka se ne uporablja
glede kršitev določb pravdnega postopka, na katere pritožbeno sodišče pazi po
uradni dolžnosti (drugi odstavek 350. člena).
287. člen
Izvedbo dokazov odredi sodišče s sklepom, v
katerem se navedeta sporno dejstvo, o katerem naj se izvede dokaz, in dokazilo.
Predlagane dokaze, za katere misli, da niso
pomembni za odločbo, senat zavrne in navede v sklepu, zakaj jih je zavrnil.
Zoper sklep, s katerim se odredi ali zavrne
izvedba dokaza, ni posebne pritožbe.
Sodišče v nadaljnjem teku pravde ni vezano
na svoj prejšnji dokazni sklep.
288. člen
Če stranka ugovarja, da odločitev o
tožbenem zahtevku ne spada v sodno pristojnost, da o istem zahtevku že teče
pravda, da je stvar pravnomočno razsojena ali da je bila o spornem predmetu
sklenjena sodna poravnava, sodišče odloči, ali naj te ugovore obravnava, in o
njih odloči ločeno od glavne stvari ali pa skupaj z njo.
Če sodišče ne ugodi ugovoru iz prvega
odstavka tega člena, ki ga je obravnavalo skupaj z glavno stvarjo, ali če
sodišče po ločenem obravnavanju ne ugodi temu ugovoru in sklene, da se takoj
nadaljuje glavna obravnava, se sklep o ugovoru vzame v odločbo o glavni stvari.
Zoper sklep, s katerim se zavrnejo ugovori
strank, ni posebne pritožbe, če je senat sklenil, da takoj nadaljuje
obravnavanje glavne stvari.
Določbe prvega, drugega in tretjega
odstavka tega člena veljajo tudi tedaj, če sodišče po uradni dolžnosti sklene,
da bo ločeno od glavne stvari obravnavalo, ali spada stvar v sodno pristojnost
ali že teče pravda ali je stvar že pravnomočno razsojena in ali je bila o
spornem predmetu sklenjena sodna poravnava.
289. člen
Ko predsednik senata konča zaslišanje posamezne
priče, izvedenca ali stranke, jim lahko člani senata neposredno postavljajo
vprašanja.
Stranka in njen zastopnik ali pooblaščenec
lahko z dovoljenjem predsednika senata neposredno postavljata vprašanja
nasprotni stranki, pričam in izvedencem.
Predsednik senata prepove stranki določeno
vprašanje ali ji prepove odgovor na posamezno vprašanje, če je v vprašanju že
vsebovano, kako je treba nanj odgovoriti, ali če se vprašanje ne nanaša na
zadevo.
Na zahtevo stranke se zapišeta v zapisnik
vprašanje, ki je bilo prepovedano, in vprašanje, na katero je bil prepovedan
odgovor.
290. člen
Zaslišane priče in izvedenci ostanejo v
sodni dvorani, če jih predsednik senata po izjavi strank popolnoma ne odpusti
ali ne odredi, naj se začasno odstranijo iz dvorane.
Predsednik senata lahko odredi, naj se
zaslišane priče pozneje znova pokličejo in še enkrat zaslišijo v navzočnosti
ali nenavzočnosti drugih prič in izvedencev.
291. člen
Ko senat misli, da je zadeva zrela za
odločitev, da predsednik senata strankama možnost za podajo zaključnih besed.
Beseda strank se sme omejiti na določen čas. Najprej govori tožeča stranka.
Stranka v zaključni besedi poda presojo dokazov, izvedenih na glavni obravnavi,
in razloži svoje sklepe o dejstvih, pomembnih za odločitev. Po podanih zaključnih
besedah predsednik senata naznani, da je glavna obravnava končana. Nato se
senat umakne na posvetovanje in glasovanje, da izda odločbo.
Senat lahko sklene, da konča glavno
obravnavo tudi tedaj, če je treba, da se preskrbijo še kakšni spisi, v katerih
so dokazi, potrebni za odločitev, ali če je treba počakati na zapisnik o
dokazih, ki jih je izvedel zaprošeni sodnik, pa se stranke odpovejo
obravnavanju teh dokazov.
292. člen
Senat lahko med posvetovanjem in
glasovanjem sklene, da se končana glavna obravnava znova začne, če je to
potrebno, da se dopolni postopek ali razjasnijo posamezna pomembnejša
vprašanja.
Javnost glavne obravnave
293. člen
Glavna obravnava je javna.
Na obravnavi smejo biti navzoče samo
polnoletne osebe.
Osebe, ki so navzoče na obravnavi, ne smejo
imeti pri sebi orožja ali nevarnega orodja.
Določba tretjega odstavka tega člena ne
velja za paznike oseb, ki sodelujejo v postopku.
294. člen
Senat izključi javnost vse glavne obravnave
ali njenega dela, če to zahtevajo koristi uradne, poslovne ali osebne
skrivnosti, koristi javnega reda ali razlogi morale.
Senat lahko izključi javnost tudi tedaj, če
se z ukrepi za vzdrževanje reda, ki so določeni v tem zakonu, ne more
zagotoviti neoviran potek obravnave.
295. člen
Izključitev javnosti ne velja za stranke,
njihove zakonite zastopnike, pooblaščence in interveniente.
Senat sme dovoliti, da so na glavni
obravnavi, katere javnost je izključena, navzoče posamezne uradne osebe, sodno
osebje ter znanstveni in javni delavci, če je to pomembno za njihovo službo
oziroma znanstveno ali javno delovanje.
Na zahtevo stranke lahko senat dovoli, da
sta na obravnavi navzoči največ dve osebi, ki ju ona določi.
Predsednik senata opozori tiste, ki so
navzoči na obravnavi, katere javnost je izključena, da so dolžni varovati kot
skrivnost vse, kar zvedo na obravnavi, in jih opozori na posledice, če bi
izdali skrivnost.
296. člen
O izključitvi javnosti odloči sodišče s
sklepom, ki mora biti obrazložen in javno razglašen.
Zoper sklep o izključitvi javnosti ni
posebne pritožbe.
297. člen
Določbe o javnosti na glavni obravnavi
veljajo smiselno tudi za narok zunaj glavne obravnave pred predsednikom senata
in za narok pred zaprošenim sodnikom.
Vodstvo glavne obravnave
298. člen
Predsednik senata vodi glavno obravnavo, izprašuje
stranke, izvaja dokaze, daje besedo članom senata, strankam ter njihovim
zakonitim zastopnikom in pooblaščencem in razglaša odločbe senata.
Dolžnost predsednika senata je skrbeti za
to, da se sporni predmet vsestransko razišče, da pa se vendar pri tem postopek
ne zavlačuje, tako da se obravnava, če je mogoče, dokonča na enem naroku.
Sodišče ni vezano na svoj sklep, ki se
nanaša na vodstvo obravnave.
Zoper sklepe, ki se nanašajo na vodstvo
obravnave, ni posebne pritožbe.
299. člen
Zunaj naroka za glavno obravnavo lahko
predsednik senata ali v skladu s tem zakonom strokovni sodelavec izda odločbe
iz 270. in 271. člena tega zakona.
300. člen
Kadar teče pred istim sodiščem več pravd
med istimi osebami ali več pravd, v katerih je ista oseba nasprotnik raznih
tožnikov ali raznih tožencev, se lahko vse te pravde s sklepom senata združijo
za skupno obravnavanje, če se s tem pospeši obravnavanje ali zmanjšajo stroški.
O vseh združenih pravdah lahko izda sodišče skupno sodbo.
Senat lahko odloči, da se za skupno
obravnavanje pred njim združi več pravd tudi tedaj, kadar bi moral o kateri
izmed njih odločati sodnik posameznik istega sodišča.
Senat lahko odloči, da se ločeno
obravnavajo posamezni zahtevki iz iste tožbe, in lahko izda po končanem ločenem
obravnavanju posebne odločbe o teh zahtevkih.
301. člen
Če senat sklene, da se narok za glavno
obravnavo preloži, poskrbi predsednik senata, da se preskrbijo za naslednji
narok vsi dokazi, ki naj se na tem naroku izvedejo, in da se opravijo druge
priprave, da bi se mogla obravnava končati na tem naroku.
Zoper sodni sklep, s katerim se preloži
narok ali zavrnejo predlogi strank za preložitev naroka, ni pritožbe.
302. člen
Če se narok preloži, se opravi nov narok po
možnosti pred istim senatom.
Če se opravi nov narok pred istim senatom,
se glavna obravnava nadaljuje in predsednik senata pove na kratko potek
prejšnjih narokov; vendar pa sme senat v tem primeru skleniti, da se obravnava
znova začne.
Če se opravi narok pred spremenjenim
senatom, se mora glavna obravnava znova začeti; vendar pa sme senat potem, ko
so se stranke o tem izjavile, odločiti, da se priče, izvedenci in stranke ne
zaslišijo znova in da se ne opravi nov ogled, temveč da se preberejo zapisniki
o izvedbi teh dokazov.
Vzdrževanje reda na glavni obravnavi
303. člen
Dolžnost sodišča je skrbeti med glavno
obravnavo za red v sodni dvorani in za dostojanstvo sodišča.
304. člen
Če kdo, ki se udeležuje postopka, ali kdo,
ki je kot poslušalec navzoč pri obravnavi, žali sodišče ali druge udeležence v
postopku, ovira delo ali se ne pokori ukazom predsednika senata glede
vzdrževanja reda, ga sme senat odstraniti iz sodne dvorane ali kaznovati z
denarno kaznijo, lahko pa ga tudi odstrani in kaznuje z denarno kaznijo. V primeru izreka denarne kazni se
smiselno uporabljajo določbe 109. člena tega zakona.
Če je stranka odstranjena iz sodne dvorane,
se opravi narok tudi brez njene navzočnosti.
Če je iz sodne dvorane odstranjen
pooblaščenec, preloži senat na zahtevo stranke narok, če pa stranka ni bila
navzoča na naroku, preloži senat vselej narok in obvesti stranko, da je bil
njen pooblaščenec odstranjen z naroka zaradi motenja reda.
Če kaznuje sodišče z denarno kaznijo ali
odstrani iz sodne dvorane kot pooblaščenca odvetnika, odvetniškega kandidata
ali odvetniškega pripravnika, obvesti o tem odvetniško zbornico.
Pritožba zoper sklep o denarni kazni ali o
odstranitvi iz sodne dvorane ne zadrži izvršitve sklepa.
305. člen
Pravice, ki jih imata glede vzdrževanja
reda na glavni obravnavi predsednik senata in senat, imata tudi predsednik
senata na naroku zunaj glavne obravnave in zaprošeni sodnik.
Dvaindvajseto poglavje
SODNA PORAVNAVA
305.a člen
(črtan)
305.b člen
(črtan)
305.c člen
(črtan)
306. člen
Stranke lahko med postopkom pred pravdnim
sodiščem kadar koli sklenejo poravnavo o spornem predmetu (sodna poravnava).
Poravnava lahko obsega ves tožbeni zahtevek
ali njegov del, vsebuje lahko tudi ureditev drugih spornih vprašanj med
strankama, v poravnavo pa se lahko poleg strank vključi tudi oseba, ki ni
stranka postopka.
Sodišče mora ves čas postopka paziti na
možnost za sklenitev sodne poravnave, stranke mora na to možnost opozarjati in
jim pomagati, da se poravnajo.
Pred sodiščem se ne more skleniti poravnava
glede zahtevkov, s katerimi stranke ne morejo razpolagati (tretji odstavek 3.
člena).
Če sodišče izda sklep, s katerim ne dovoli
sodne poravnave, počaka s postopkom, dokler sklep ne postane pravnomočen.
307. člen
Sporazum strank o poravnavi se vpiše v
zapisnik.
Sodna poravnava je sklenjena, ko stranki,
potem ko prebereta zapisnik o poravnavi, podpišeta ta zapisnik.
Strankam se izda na njihovo zahtevo overjen
prepis zapisnika, v katerem je vpisana poravnava.
Sodno poravnavo je mogoče skleniti tudi
tako, da stranki podpišeta pisni predlog poravnave, ki ga pripravi in strankam
pošlje sodnik.
308. člen
Sodišče mora med postopkom ves čas po
uradni dolžnosti paziti, ali ne teče morda pravda o predmetu, o katerem je bila
prej sklenjena sodna poravnava; če ugotovi, da teče pravda o predmetu, o
katerem je že sklenjena sodna poravnava, zavrže tožbo.
309. člen
Kdor namerava vložiti tožbo, lahko poskusi
pri okrajnem sodišču, na območju katerega ima nasprotna stranka prebivališče,
doseči sodno poravnavo.
Sodišče, ki prejme takšen predlog, povabi
nasprotno stranko in jo seznani s predlogom za poravnavo.
Stroške takega postopka plača predlagatelj.
309.a člen
Listin, ki vključujejo konkretne ponudbe
nasprotne stranke za poravnavo, ki so bile predložene v pogajanjih ali
postopkih za sporazumno rešitev spora, ni dopustno predložiti kot dokaz v pravdnem
postopku.
Triindvajseto poglavje
SODBA
310. člen
S sodbo odloči sodišče o zahtevku, ki se
nanaša na glavno stvar in stranske terjatve.
Če je več zahtevkov, se odloči praviloma o
vseh zahtevkih z eno sodbo.
Če je bilo več pravd združenih v skupno
obravnavanje, pa je za razsojo zrela ena sama pravda, se lahko izda sodba samo
glede te pravde.
311. člen
Sodišče sme naložiti toženi stranki, naj
opravi določeno dajatev, le tedaj, če je ta zapadla do konca glavne obravnave.
Če sodišče ugodi zahtevku za preživnino,
lahko obsodi toženo stranko tudi na dajatve, ki še niso zapadle.
Sodba, s katero se tožena stranka obsodi,
da mora izročiti ali prevzeti stvari, ki so bile dane v najem ali zakup, se
lahko izda, še preden preneha to razmerje.
312. člen
Če je tožeča stranka v tožbi zahtevala, naj
se ji prisodi določena dajatev, hkrati pa je v tožbi ali do konca glavne
obravnave izjavila, da je pripravljena namesto te dajatve sprejeti drugo
dajatev, izreče sodišče v sodbi, s katero ugodi tožbenemu zahtevku, da toženi stranki
ni treba izpolniti prve dajatve, če izpolni drugo.
313. člen
Kadar se v sodbi naloži kakšna dajatev, se
določi tudi rok, v katerem se mora izpolniti.
Če ni v posebnih predpisih drugače
določeno, znaša rok za izpolnitev dajatve petnajst dni, vendar pa lahko določi
sodišče za dajatve, ki niso denarne, daljši rok. V meničnih in čekovnih sporih
znaša ta rok osem dni.
Rok za izpolnitev dajatve začne teči prvi
dan po vročitvi prepisa sodbe stranki, ki ji je naložena izpolnitev.
Delna sodba
314. člen
Če so od več tožbenih zahtevkov zaradi
pripoznave ali na podlagi obravnavanja samo nekateri od njih zreli za končno
odločbo ali je samo del posameznega zahtevka zrel za končno odločbo, lahko
sodišče glede zrelih zahtevkov oziroma dela zahtevka konča obravnavo in izda
sodbo (delna sodba).
Delno sodbo sme izdati sodišče tudi takrat,
ko je bila vložena nasprotna tožba, če je zrel za odločbo samo zahtevek tožbe
ali samo zahtevek nasprotne tožbe.
Pri presoji vprašanja, ali naj izda delno
sodbo, upošteva sodišče zlasti velikost zahtevka ali dela zahtevka, ki je zrel
za odločbo.
Glede pravnih sredstev in izvršbe se šteje
delna sodba za samostojno sodbo.
Vmesna sodba
315. člen
Če je tožena stranka izpodbijala tako
podlago kakor tudi višino tožbenega zahtevka, pa je glede podlage stvar zrela
za odločbo, lahko izda sodišče, če je to smotrno, najprej sodbo samo o podlagi
tožbenega zahtevka (vmesna sodba).
Sodišče počaka z obravnavanjem o višini
tožbenega zahtevka, dokler ne postane vmesna sodba pravnomočna.
Če sodišče ugotovi, da podlaga tožbenega
zahtevka med strankama ni sporna, lahko izda vmesno sodbo (vmesna sodba na
podlagi sporazuma strank).
Sodišče lahko z obravnavanjem o višini
tožbenega zahtevka nadaljuje takoj, razen če je zoper sodbo iz prejšnjega
odstavka vložena pritožba.
Za izdajo vmesne sodbe na podlagi sporazuma
strank smiselno veljajo določbe drugega do četrtega odstavka 316. člena
tega zakona.
Vmesna sodba o ugovoru zastaranja
315.a člen
Sodišče lahko z vmesno sodbo odloči o neutemeljenosti
ugovora zastaranja.
Sodišče počaka z obravnavanjem tožbenega
zahtevka, dokler ne postane vmesna sodba pravnomočna.
Sodba na podlagi pripoznave
316. člen
Če tožena stranka do konca glavne obravnave
pripozna tožbeni zahtevek, izda sodišče brez nadaljnjega obravnavanja sodbo, s
katero tožbenemu zahtevku ugodi (sodba na podlagi pripoznave).
Sodišče ne izda sodbe na podlagi
pripoznave, čeprav so izpolnjeni potrebni pogoji, če spozna, da gre za
zahtevek, s katerim stranke ne morejo razpolagati (tretji odstavek 3. člena).
Izdaja sodbe na podlagi pripoznave se
odloži, če je treba, da se o okoliščinah iz drugega odstavka tega člena poprej
dobijo obvestila.
Pripoznavo tožbenega zahtevka na naroku ali
v pisni vlogi lahko prekliče tožena stranka tudi brez privolitve tožeče stranke
do izdaje sodbe.
Sodba na podlagi odpovedi
317. člen
Če se tožnik do konca glavne obravnave
odpove tožbenemu zahtevku, izda sodišče brez nadaljnjega obravnavanja sodbo, s
katero zavrne tožbeni zahtevek (sodba na podlagi odpovedi).
Za odpoved tožbenemu zahtevku ni potrebna
privolitev tožene stranke.
Sodišče ne izda sodbe na podlagi odpovedi,
čeprav so izpolnjeni potrebni pogoji, če spozna, da gre za zahtevek, s katerim
stranke ne morejo razpolagati (tretji odstavek 3. člena).
Izdaja sodbe na podlagi odpovedi se odloži,
če je treba, da se o okoliščinah iz tretjega odstavka tega člena poprej dobijo
obvestila.
Odpoved tožbenemu zahtevku na naroku ali v
pisni vlogi lahko tožeča stranka prekliče tudi brez privolitve tožene stranke
do izdaje sodbe.
Zamudna sodba
318. člen
Če tožena stranka v roku iz 277. člena tega
zakona ne odgovori na tožbo, izda sodišče sodbo, s katero ugodi tožbenemu
zahtevku (zamudna sodba), če so izpolnjeni naslednji pogoji:
1.    
da je toženi stranki pravilno vročena tožba v odgovor;
2.    
da ne gre za zahtevek, s katerim stranke ne morejo razpolagati (tretji
odstavek 3. člena tega zakona);
3.    
da izhaja utemeljenost tožbenega zahtevka iz dejstev, ki so navedena v
tožbi;
4.    
da dejstva, na katera se opira tožbeni zahtevek, niso v nasprotju z
dokazi, ki jih je predložil sam tožnik, ali z dejstvi, ki so splošno znana.
Izdaja zamudne sodbe se odloži, če je
treba, da se o okoliščinah iz prejšnjega odstavka poprej dobijo obvestila.
Če tožena stranka ne odgovori na tožbo, iz
dejstev, ki so navedena v tožbi, pa ne izhaja utemeljenost tožbenega zahtevka
(nesklepčnost tožbe), sodišče tožeči stranki s sklepom določi rok za odpravo
nesklepčnosti tožbe. Če tožeča stranka v tem roku tožbe ustrezno ne popravi,
sodišče tožbeni zahtevek zavrne.
Ne glede na določbo prejšnjega odstavka sodišče
ne določi roka za odpravo nesklepčnosti tožbe, ampak tožbeni zahtevek po izteku
roka za odgovor na tožbo zavrne, če je očitno, da tožeča stranka nesklepčnosti
tožbe ne bi mogla odpraviti z dopolnitvijo posameznih navedb v okviru istega
tožbenega zahtevka.
Pravnomočnost sodbe
319. člen
Sodba, ki se ne more več izpodbijati s
pritožbo, postane pravnomočna, kolikor je v njej odločeno o zahtevku tožbe ali
nasprotne tožbe.
Sodišče mora med postopkom ves čas po
uradni dolžnosti paziti, ali je stvar že pravnomočno razsojena. Če ugotovi, da
je bila pravda začeta o zahtevku, o katerem je bilo že pravnomočno odločeno,
zavrže tožbo.
Če je v sodbi odločeno o terjatvi, ki jo je
tožena stranka uveljavljala z ugovorom zaradi pobota, postane odločba o obstoju
ali neobstoju take terjatve pravnomočna.
320. člen
Sodišče je vezano na svojo sodbo, ko je
sodba razglašena, če ni bila razglašena, pa ko je odpravljena.
Nasproti strankam ima sodba učinek šele od
dneva, ko jim je vročena.
Izdaja in razglasitev sodbe
321. člen
Sodba se izda in razglasi v imenu ljudstva.
Kadar se opravi glavna obravnava pred
senatom, izdajo sodbo predsednik senata in člani senata, ki so sodelovali na
naroku, na katerem je bila glavna obravnava končana. Takoj po koncu glavne
obravnave izda senat sodbo, ki jo razglasi predsednik senata. Če sodišče po končani glavni obravnavi ne
more izdati sodbe še isti dan, odloži izdajo in razglasitev sodbe za največ
osem dni ter določi, kdaj in kje bo razglašena.
V bolj zapletenih zadevah lahko sodišče
odloči, da bo sodbo izdalo pisno. V takem primeru se sodba ne razglasi, temveč
se vroči strankam v tridesetih dneh od dneva, ko je bila glavna obravnava
končana.
V primeru iz drugega odstavka 291. člena
tega zakona izda sodišče sodbo in jo vroči strankam najpozneje v tridesetih
dneh od dneva, ko prejme spise, listine, druge podatke oziroma zapisnik. Ta
sodba se ne razglasi.
322. člen
Kadar se sodba razglasi, prebere predsednik
senata javno izrek sodbe in sporoči na kratko razloge sodbe.
Ob razglasitvi sodbe se lahko sporoči, da
je sodišče sklenilo, da bo o odmeri stroškov odločilo pozneje.
Če je bila javnost glavne obravnave
izključena, se izrek sodbe vselej javno prebere, sodišče pa odloči, ali in
koliko naj se izključi javnost pri razglasitvi razlogov sodbe.
Vsi navzoči poslušajo branje izreka sodbe
stoje.
Pisna izdelava in vročitev sodbe
323. člen
Sodba mora biti pisno izdelana najpozneje v
30 dneh od dneva, ko je bila glavna obravnava končana.
Izvirnik sodbe, ki se izda v fizični
obliki, lastnoročno podpiše predsednik senata.
Sodbo, ki se izda v elektronski obliki,
podpiše predsednik senata s svojim elektronskim podpisom.
Sodba se strankam vroči v overjenem prepisu
ali elektronski obliki.
Če je sodišče izdalo in razglasilo sodbo
skladno z drugim odstavkom 321. člena tega zakona, lahko v osmih dneh od
razglasitve izdela pisno sodbo s skrajšano obrazložitvijo.
Sodba s skrajšano obrazložitvijo vsebuje
samo navedbo zahtevkov in dejstev, na katere stranke opirajo zahtevke, ter
pravni pouk o pritožbi. V pravnem pouku o pritožbi sodišče pouči stranko o
dolžnosti predhodne napovedi pritožbe, roku za napoved pritožbe, pri katerem
sodišču se napoved pritožbe vloži in jo opozori na posledice neplačila sodne
takse za napoved pritožbe. Prav tako jo pouči, da bo sodba z obrazložitvijo po
četrtem odstavku 324. člena tega zakona izdelana, če bo napovedala pritožbo, in
da bo lahko vložila pritožbo zoper to sodbo.
Stranka mora napovedati pritožbo v osmih
dneh od prejema sodbe iz prejšnjega odstavka.
Če stranka napove pritožbo v roku iz prejšnjega
odstavka, lahko vloži pritožbo zoper sodbo, ki vsebuje obrazložitev po četrtem
odstavku 324. člena tega zakona. Rok za vložitev pritožbe začne teči od
vročitve prepisa te sodbe.
Sodba iz prejšnjega odstavka mora biti
pisno izdelana v 15 dneh od plačila sodne takse za napoved pritožbe.
Stranka, ki je napovedala pritožbo, lahko
umakne napoved pritožbe, dokler ji ni vročen prepis sodbe z obrazložitvijo iz
četrtega odstavka 324. člena tega zakona. Umika napovedi pritožbe ni mogoče
preklicati.
Zoper sodbo se lahko pritoži samo stranka,
ki je napovedala pritožbo.
V zadevi, v kateri je ena stranka
napovedala pritožbo, se prepis sodbe z obrazložitvijo po četrtem odstavku 324.
člena tega zakona vroči tudi nasprotni stranki.
324. člen
Pisna sodba mora imeti uvod, izrek in
obrazložitev ter pravni pouk o pritožbi.
Uvod sodbe obsega: navedbo, da se sodba
izreka v imenu ljudstva, naslov sodišča, ime in priimek predsednika in članov
senata, identifikacijske podatke strank iz 180.a člena
tega zakona, ime in priimek
in stalno oziroma začasno prebivališče zastopnikov in
pooblaščencev, kratko navedbo spornega predmeta, dan, ko je bila končana glavna
obravnava, in dan, ko je bila sodba izdana.
Izrek sodbe obsega odločbo, s katero je
sodišče ugodilo posameznim zahtevkom, ki se nanašajo na glavno stvar in
stranske terjatve, ali jih je zavrnilo, in odločbo o obstoju ali neobstoju
terjatve, ki je bila uveljavljena zaradi pobota (tretji odstavek 319. člena).
V obrazložitvi navede sodišče zahtevke
strank in njihove navedbe o dejstvih, na katera se ti zahtevki opirajo, dokaze
ter predpise, na katere je oprlo sodbo.
V obrazložitvi zamudne sodbe, sodbe na
podlagi pripoznave, sodbe na podlagi odpovedi ali vmesne sodbe na podlagi
sporazuma strank, se navedejo samo razlogi, ki upravičujejo tako sodbo.
V pravnem pouku o pritožbi sodišče navede
rok za vložitev pritožbe, sestavine pritožbe po 335. členu tega zakona,
opozorilo iz petega odstavka 98. člena tega zakona, opozorilo, da se v
postopku s pritožbo ne uporabljajo določbe 108. člena tega zakona,
opozorilo na posledice neplačila sodne takse, pri katerem sodišču se pritožba
vloži v izvirniku in v koliko izvodih. (delno
razveljavljen)
Odločba revizijskega sodišča za obrazložitvijo
vsebuje tudi imena in priimke vrhovnih sodnikov, ki so odločali, izid
glasovanja z navedbo priimkov vrhovnih sodnikov, ki so glasovali za sprejeto
odločitev, in priimkov vrhovnih sodnikov, ki so napovedali ločena mnenja.
Dopolnilna sodba
325. člen
Če sodišče ni odločilo o vseh zahtevkih, o
katerih bi moralo odločiti s sodbo, ali ni odločilo o delu zahtevka, lahko
stranka v petnajstih dneh od prejema sodbe predlaga pravdnemu sodišču, naj se
sodba dopolni.
Prepozen ali neutemeljen predlog za dopolnitev
sodbe sodišče zavrže oziroma zavrne brez naroka.
326. člen
Če predsednik senata spozna, da je predlog
za dopolnitev sodbe utemeljen, razpiše glavno obravnavo, da se izda sodba o
zahtevku, o katerem ni bilo odločeno (dopolnilna sodba).
Dopolnilna sodba se lahko izda tudi brez
nove glavne obravnave, če naj jo izda isti senat, ki je izdal prvotno sodbo,
zahtevek, glede katerega se zahteva dopolnitev, pa je bil zadosti obravnavan.
Če senat spozna, da je predlog za
dopolnilno sodbo prepozen ali neutemeljen, ga s sklepom zavrže oziroma zavrne.
Če se predlog za dopolnitev sodbe nanaša
samo na stroške postopka, odloči o njem predsednik senata brez naroka.
327. člen
Če je poleg predloga za dopolnitev sodbe
vložena tudi pritožba zoper sodbo, sodišče prve stopnje počaka in ne pošlje
pritožbe sodišču druge stopnje, dokler ne odloči o predlogu za dopolnitev sodbe
in se ne izteče rok za pritožbo zoper to odločbo.
Če se zoper odločbo o dopolnitvi sodbe
vloži pritožba, se ta pritožba skupaj s pritožbo zoper prvotno sodbo pošlje
sodišču druge stopnje.
Če se izpodbija sodba prve stopnje s
pritožbo samo zaradi tega, ker sodišče prve stopnje ni s sodbo odločilo o vseh
zahtevkih strank, ki so bili predmet pravde, se šteje pritožba za predlog
stranke, naj se izda dopolnilna sodba.
Poprava sodbe
328. člen
Predsednik senata kadar koli popravi napake
v imenih in številkah ter druge očitne pisne in računske pomote,
pomanjkljivosti glede oblike in neskladnost prepisa sodbe z izvirnikom.
O popravi se izda poseben sklep, ki se
zapiše na koncu izvirnika, strankam pa se vroči prepis sklepa.
Če se izvirnik in prepis sodbe ne ujemata
glede kakšne odločitve, ki je vsebovana v izreku sodbe, se vročijo strankam
popravljeni prepisi sodbe s pripombo, da se s tem prepisom nadomešča prejšnji
prepis. V takšnem primeru teče rok za pravno sredstvo glede popravljenega dela
sodbe od dneva, ko je bil strankam vročen popravljeni prepis sodbe.
O popravi sodbe lahko odloči sodišče brez
zaslišanja strank.
Popravo sodbe lahko sodišču prve stopnje
naloži tudi višje sodišče.
Štiriindvajseto poglavje
SKLEP
329. člen
Vse sklepe, ki se izdajajo na naroku,
razglasi predsednik senata.
Sklep, ki je bil razglašen na naroku, se
vroči strankam v overjenem prepisu samo tedaj, če je zoper ta sklep dovoljena
posebna pritožba, če se lahko na podlagi sklepa takoj zahteva izvršba ali če to
zahteva vodstvo pravde.
Sklep, ki se samodejno obdela v
informacijskem sistemu sodstva, se podpiše z elektronskim žigom informacijskega
sistema sodstva.
Sodišče je vezano na svoje sklepe, če se ti
ne nanašajo na vodstvo pravde ali če ni s tem zakonom drugače določeno.
Kadar se sklep ne vroči pisno, ima nasproti
strankam učinek takoj, ko je razglašen.
330. člen
Sklepi, ki jih izda sodišče zunaj naroka,
se sporočijo strankam z vročitvijo overjenega prepisa.
Če se s sklepom zavrne predlog ene stranke
brez prejšnjega zaslišanja nasprotne stranke, se tej stranki sklep ne vroči.
331. člen
Sklep mora biti obrazložen, če se z njim
zavrača predlog stranke ali če se z njim odloča o predlogih strank, ki si med
seboj nasprotujejo, lahko pa je obrazložen tudi v drugih primerih, kadar je to
potrebno.
Pisni odpravek sklepa mora vselej obsegati
uvod in izrek, obrazložitev pa le tedaj, če mora biti sklep po prvem odstavku
tega člena obrazložen.
332. člen
Določbe 313. člena, drugega odstavka 320.
člena, drugega odstavka 321. člena, drugega odstavka 322. člena in členov 323
do 328 tega zakona veljajo smiselno tudi za sklepe.
Štiriindvajseto a) poglavje
RAVNANJE Z VLOGAMI, DOKAZI IN
ODLOČBAMI, KI VSEBUJEJO TAJNE PODATKE
332.a člen
Če vloga ali dokaz vsebuje podatke, ki so v
skladu z zakonom, ki ureja tajne podatke, označeni s stopnjo tajnosti (v
nadaljnjem besedilu: tajni podatki), postopa sodišče, razen če ta zakon določa
drugače, v skladu z zakonom, ki ureja tajne podatke.
332.b člen
Če vloga stranke vsebuje tajne podatke,
mora stranka del vloge, ki vsebuje tajne podatke, ločiti od dela vloge, ki ne
vsebuje tajnih podatkov, in ga pripeti vlogi v zaprti ovojnici, iz katere ni
razvidno, da so v njej tajni podatki.
Enako velja za listinske dokaze, ki jih
stranka priloži vlogi.
Če stranka ne ravna v skladu s prejšnjima
odstavkoma, se vloga stranke šteje za nepopolno, sodišče pa vlogo ali listino,
ki vsebujejo tajne podatke, zapre v ovojnico, iz katere ni razvidno, da so v
njej tajni podatki.
Sodišče vloge in listine, ki vsebujejo
tajne podatke, hrani in dopusti vpogled vanje pod pogoji iz 332.c in 332.č
člena tega zakona.
332.c člen
Sodišče s sklepom odloči, ali se dopusti
vpogled v vloge in listine, ki so jih stranke priložile vlogam, ter ali se
izvedejo dokazi, ki vsebujejo tajne podatke.
Sodišče odloči na podlagi skrbne presoje
interesov po spoštovanju poštenega sodnega postopka in po varstvu tajnih
podatkov. Pri tem upošteva pomen navedb in vsebine listine za postopek in
lastnost ter občutljivost tajnega podatka, težo in pomen materialnih pravic, o
katerih teče spor, ter ali bi razkritje tajnega podatka lahko ogrozilo
delovanje organa ali nacionalno varnost.
Če sodišče dopusti vpogled v vlogo ali
listino, lahko glede na okoliščine primera in ob upoštevanju sorazmernosti
posega naloži stranki, da pripravi in predloži različice vlog ali listin, na
katerih so prekriti posamezni deli, ki vsebujejo tajne podatke, če oceni, da
celotno razkritje vlog ali listin ni nujno.
Sodišče s sklepom določi tudi kraj in način
seznanitve z vlogami in listinami, ki vsebujejo tajne podatke, ter stranke
opozori, da morajo podatke varovati v skladu z določbami zakona, ki ureja tajne
podatke, in na posledice razkritja in njihovo odgovornost v primeru razkritja
teh podatkov.
Zoper sklep sodišča po tem členu ni posebne
pritožbe.
332.č člen
Sodišče hrani vloge, listine in druge dele
spisa, ki vsebujejo tajne podatke, in strankam zagotovi vpogled vanje v
prostorih sodišča, ki izpolnjujejo varnostne pogoje, kot jih določa zakon, ki
ureja tajne podatke.
Če prostori sodišča ne izpolnjujejo
varnostnih pogojev, kot jih določa zakon, ki ureja tajne podatke, lahko sodnik
odloči, da se vloge, listine in drugi deli spisa hranijo in vpogledajo v
prostorih drugega sodišča na področju posameznega okrožja, ki izpolnjujejo
varnostne pogoje.
Sodnik lahko odloči, da glede na stopnjo
varovanja tajnih podatkov in težav z zagotavljanjem primernih varnostnih
pogojev dopusti vpogled v vloge, listine in druge dele spisa, ki vsebujejo
tajne podatke, v prostorih sodišča, ki ne izpolnjujejo varnostnih pogojev, kot
jih določa zakon, ki ureja tajne podatke, ob uvedbi dodatnih varnostnih
ukrepov.
Ne glede na določbe zakona, ki ureja tajne
podatke, se lahko stranke seznanijo s tajnimi podatki na glavni obravnavi ob
navzočnosti sodnika in uvedbi dodatnih varnostnih ukrepov.
Prepis vlog ali dela vlog, listin in drugih
delov spisa, ki vsebujejo tajne podatke, ni dovoljen, razen pod pogoji, kot jih
določa zakon, ki ureja tajne podatke.
Vpogled v vloge in listine, ki vsebujejo
tajne podatke, se v skladu s pogoji iz prejšnjih odstavkov lahko dopusti tudi
izvedencem, cenilcem, tolmačem in mediatorjem, če je seznanitev s to vsebino
nujna za opravo njihovega dela ter jih sodišče opozori, da morajo podatke
varovati v skladu z določbami zakona, ki ureja tajne podatke, in na posledice
in njihovo odgovornost v primeru razkritja teh podatkov.
332.d člen
Sodba, ki vsebuje tajne podatke, se lahko
vroči strankam in pooblaščencem v skladu s predpisi, ki urejajo tajne podatke.
Sodišče lahko ne glede na prejšnji odstavek
vroči strankam sodbo z obrazložitvijo, ki ne vsebuje tajnih podatkov, in jo
seznani, da lahko v pritožbenem roku vpogleda v sodbo z obrazložitvijo, ki
vsebuje tajne podatke, na sodišču pod pogoji iz 332.c in 332.č člena tega
zakona.
B) Postopek s pravnimi sredstvi
Petindvajseto poglavje
REDNA PRAVNA SREDSTVA
1. Pritožba zoper sodbo
Pravica pritožbe
333. člen
Zoper sodbo, izdano na prvi stopnji, se
smejo stranke pritožiti v 30
dneh od vročitve prepisa sodbe, če ni v tem zakonu določen kakšen drug rok. V
meničnih in čekovnih sporih znaša ta rok 15 dni.
Pravočasna pritožba ovira, da bi postala
sodba pravnomočna v tistem delu, v katerem se s pritožbo izpodbija.
O pritožbi zoper sodbo odloča sodišče druge
stopnje.
334. člen
Stranka se lahko odpove pritožbi od
trenutka, ko je sodba razglašena, če se sodba ne razglasi, pa od takrat, ko ji
je vročen njen prepis.
Dokler sodišče druge stopnje ne izda
odločbe, lahko stranka umakne že vloženo pritožbo.
Odpoved pritožbi in umik pritožbe se ne
moreta preklicati.
Vsebina pritožbe
335. člen
Pritožba mora obsegati:
1.    
navedbo sodbe, zoper katero se vlaga;
2.    
izjavo, da se sodba izpodbija v celoti ali v določenem delu;
3.    
pritožbene razloge;
4.    
podpis pritožnika.
336. člen
V postopku s pritožbo se ne uporabljajo
določbe 108. člena tega zakona o vračanju nepopolnih vlog v dopolnitev.
337. člen
V pritožbi sme pritožnik navajati nova
dejstva in predlagati nove dokaze le, če izkaže, da jih brez svoje krivde ni
mogel navesti oziroma predložiti do prvega naroka za glavno obravnavo oziroma
do konca glavne obravnave, če so izpolnjeni pogoji iz četrtega odstavka 286.
člena tega zakona.
Predsednik senata sodišča prve stopnje po
potrebi sam ali na zahtevo sodnika poročevalca sodišča druge stopnje s
poizvedbami ali na naroku preveri resničnost pritožnikovih navedb.
Ugovor pobota ali zastaranja, ki nista bila
uveljavljena pred sodiščem prve stopnje, se ne moreta uveljavljati v pritožbi.
Razlogi, iz katerih se sme sodba izpodbijati
338. člen
Sodba se sme izpodbijati:
1.    
zaradi bistvene kršitve določb pravdnega postopka;
2.    
zaradi zmotne ali nepopolne ugotovitve dejanskega stanja;
3.    
zaradi zmotne uporabe materialnega prava.
Zamudna sodba se ne more izpodbijati zaradi
zmotne in nepopolne ugotovitve dejanskega stanja.
Sodba na podlagi pripoznave, sodba na
podlagi odpovedi in vmesna sodba na podlagi sporazuma strank se lahko
izpodbijajo zaradi bistvene kršitve določb pravdnega postopka ali zaradi tega,
ker je bila izjava o pripoznavi oziroma odpovedi ali izjava, da podlaga
tožbenega zahtevka ni sporna, dana v zmoti ali pod vplivom prisile ali zvijače.
339. člen
Bistvena kršitev določb pravdnega postopka
je podana, če sodišče med postopkom ni uporabilo kakšne določbe tega zakona ali
jo je uporabilo nepravilno, pa bi lahko to vplivalo na zakonitost in pravilnost
sodbe.
Bistvena kršitev določb pravdnega postopka
je vselej podana:
1.    
če je bilo sodišče nepravilno sestavljeno ali če je pri izdaji sodbe
sodeloval sodnik ali sodnik porotnik, ki ni sodeloval na glavni obravnavi;
2.    
če je pri izdaji sodbe sodeloval sodnik ali sodnik porotnik, ki bi moral
biti po zakonu izločen (1. do 5. točka prvega odstavka 70. člena) oziroma ki je
bil s sklepom predsednika sodišča izločen;
3.    
če je bilo odločeno o zahtevku v sporu, ki ne spada v sodno pristojnost
(18. člen);
4.    
če je sodišče na ugovor stranke v odločbi, ki je bila vzeta v sodbo,
nepravilno odločilo, da je stvarno ali krajevno pristojno;
5.    
če je sodišče na ugovor stranke, da gre za spor, glede katerega je bil
sklenjen arbitražni dogovor, v odločbi, ki je bila vzeta v sodbo, nepravilno
odločilo, da je pristojno;
6.    
če je sodišče v nasprotju z določbami tega zakona oprlo svojo odločbo na
nedovoljena razpolaganja strank (tretji odstavek 3. člena);
7.    
če je sodišče v nasprotju z določbami tega zakona izdalo zamudno sodbo,
sodbo na podlagi pripoznave, sodbo na podlagi odpovedi ali vmesno sodbo na
podlagi sporazuma strank;
8.    
če kakšni stranki z nezakonitim postopanjem, zlasti pa z opustitvijo
vročitve, ni bila dana možnost obravnavanja pred sodiščem;
9.    
če je sodišče v nasprotju z določbami tega zakona zavrnilo zahtevo
stranke, da bi uporabljala v postopku svoj jezik in v svojem jeziku spremljala
postopek;
10.  če
je sodišče izdalo sodbo brez glavne obravnave, pa bi bilo moralo opraviti
glavno obravnavo;
11.  če
se je postopka udeleževal kot tožnik ali toženec nekdo, ki ne more biti pravdna
stranka, ali če stranke, ki je pravna oseba, ni zastopal tisti, ki jo je po
zakonu upravičen zastopati, ali če pravdno nesposobne stranke ni zastopal
zakoniti zastopnik ali če zakoniti zastopnik ni imel potrebnega dovoljenja za
pravdo ali za posamezna pravdna dejanja ali če stranke ni zastopal pooblaščenec
v skladu z določbami tega zakona ali če pooblaščenec stranke ni imel
pooblastila, razen če je bila pravda oziroma če so bila posamezna pravdna
dejanja pozneje odobrena;
12.  če
je bilo odločeno o zahtevku, o katerem že teče pravda ali o katerem je bilo že
prej pravnomočno razsojeno ali o katerem je bila že sklenjena sodna poravnava;
13.  če
je bila v nasprotju z zakonom izključena javnost glavne obravnave;
14.  če
ima sodba pomanjkljivosti, zaradi katerih se ne more preizkusiti, zlasti pa, če
je izrek sodbe nerazumljiv, če nasprotuje samemu sebi ali razlogom sodbe ali če
sodba sploh nima razlogov ali v njej niso navedeni razlogi o odločilnih
dejstvih ali so ti razlogi nejasni ali med seboj v nasprotju;
15.  če
je o odločilnih dejstvih nasprotje med tem, kar se navaja v razlogih sodbe o
vsebini listin, zapisnikov o izvedbi dokazov ali prepisov zvočnih posnetkov, in
med samimi temi listinami, zapisniki oziroma prepisi.
340. člen
Zmotna ali nepopolna ugotovitev dejanskega
stanja je podana, če je sodišče kakšno odločilno dejstvo napačno ugotovilo
oziroma če ga ni ugotovilo.
341. člen
Napačna uporaba materialnega prava je
podana, če sodišče ni uporabilo določb materialnega prava, ki bi jih moralo
uporabiti, ali če jih ni uporabilo pravilno.
Postopek s pritožbo
342. člen
Pritožba se vloži pri sodišču, ki je
izreklo sodbo na prvi stopnji, v zadostnem številu izvodov za sodišče in
nasprotno stranko.
343. člen
Prepozno, nepopolno ali nedovoljeno
pritožbo zavrže s sklepom predsednik senata sodišča prve stopnje brez naroka.
Pritožba je prepozna, če je bila vložena po
preteku zakonskega roka zanjo.
Pritožba je nepopolna, če ne vsebuje
sestavin iz 1. in 4. točke 335. člena tega zakona.
Pritožba je nedovoljena, če jo je vložila
oseba, ki ni imela te pravice, ali oseba, ki se je pritožbi odpovedala ali če ni vložila napovedi pritožbe, čeprav bi jo v skladu s sedmim
odstavkom 323. člena tega zakona morala, ali je umaknila napoved pritožbe, ali
je umaknila pritožbo, ali če pritožnik ni imel
pravnega interesa za pritožbo.
343.a člen
Če predsednik senata sodišča prve stopnje
ugotovi, da je pritožba pravočasna, popolna in dovoljena ter oceni, da je
podana bistvena kršitev postopka iz 14. ali 15. točke drugega odstavka 339.
člena tega zakona, ki jo stranka uveljavlja v pritožbi, lahko sodišče prve
stopnje izda novo sodbo, ki nadomesti sodbo, ki se s pritožbo izpodbija in s
katero odpravi to kršitev.
Zoper novo sodbo ima stranka pravico do
pritožbe. Ko sodišče prejme to pritožbo, se določba prejšnjega odstavka ne
uporablja.
344. člen
Izvod pravočasne, popolne in dovoljene
pritožbe vroči sodišče prve stopnje nasprotni stranki v odgovor na pritožbo.
Odgovor na pritožbo se lahko vloži pri sodišču prve stopnje v enakem roku, kot
je določen za vložitev pritožbe.
Prepozen odgovor na pritožbo se ne
upošteva.
345. člen
Ko dobi odgovor na pritožbo ali ko se
izteče rok za odgovor na pritožbo, pošlje sodišče prve stopnje pritožbo in
odgovor na pritožbo, če je bil vložen, z vsemi spisi sodišču druge stopnje. Pri
spisih v elektronski obliki se to opravi po elektronski poti.
Če pritožnik trdi, da so bile v postopku na
prvi stopnji prekršene določbe pravdnega postopka, da predsednik senata sodišča
prve stopnje pojasnilo k navedbam v pritožbi, ki se nanašajo na te kršitve, po
potrebi pa opravi tudi poizvedbe, da ugotovi, ali so navedbe v pritožbi
resnične.
346. člen
Ko prispejo spisi s pritožbo k sodišču
druge stopnje, sodnik poročevalec preizkusi, ali je pritožba pravočasna,
popolna in dovoljena. Prepozno, nepopolno ali nedovoljeno pritožbo lahko zavrže
s sklepom že sodnik poročevalec, če tega ni storil predsednik senata sodišča
prve stopnje (343. člen).
Če sodnik poročevalec pritožbe ne zavrže,
pripravi poročilo za obravnavanje zadeve na pritožbenem senatu.
Sodnik poročevalec si lahko, če je treba,
od sodišča prve stopnje priskrbi poročilo o kršitvah določb postopka in
zahteva, naj se za ugotovitev teh kršitev opravijo poizvedbe.
346.a člen
V primeru iz drugega odstavka 345. člena in
tretjega odstavka 346. člena tega zakona, pošlje sodišče prve stopnje pojasnilo
oziroma poročilo strankam, ki lahko nanj odgovorijo v osmih dneh od vročitve.
347. člen
Sodišče druge stopnje odloča o pritožbi brez
obravnave, kadar oceni, da ta za odločitev v zadevi ni potrebna.
Če senat sodišča druge stopnje spozna, da
je treba za pravilno ugotovitev dejanskega stanja ponoviti vse ali le nekatere
od že izvedenih dokazov pred sodiščem druge stopnje ali če je bistvene kršitve
določb pravdnega postopka glede na njihovo naravo mogoče odpraviti z opravo
procesnih dejanj pred sodiščem druge stopnje, mora razpisati obravnavo.
Sodišče druge stopnje razpiše obravnavo,
tudi če je:
-      
za popolno ugotovitev dejanskega stanja treba ugotoviti tudi dejstva, ki
so jih stranke pred sodiščem prve stopnje zatrjevale, vendar jih sodišče prve
stopnje ni ugotavljalo, ali dejstva, ki jih je pod pogojem iz 337. člena
tega zakona stranka navedla v pritožbi;
-      
za pravilno ugotovitev dejanskega stanja treba izvesti posamezne dokaze,
ki jih sodišče prve stopnje ni izvedlo, kljub temu, da jih je stranka pred
sodiščem prve stopnje predlagala, ali dokaze, ki jih je pod pogojem iz
337. člena tega zakona predlagala v pritožbi.
Senat sodišča druge stopnje lahko ob
razpisu obravnave odloči, da pooblastila, ki jih ima glede priprave in vodenja
obravnave predsednik senata, preidejo na sodnika poročevalca.
Če senat sodišča druge stopnje oceni, da ne
gre za zapleteno zadevo glede pravnih ali dejanskih vprašanj in če od odločitve
o pritožbi ni mogoče pričakovati rešitev pomembnega pravnega vprašanja, lahko
ob razpisu obravnave odloči, da bo o zadevi odločil sodnik poročevalec kot
sodnik posameznik. Sodnik poročevalec ne more o zadevi odločati kot sodnik
posameznik, če delo na mestu višjega sodnika opravlja manj kot leto dni.
Sodnik poročevalec lahko brez pooblastila
senata opravi narok, namenjen poravnavi, in na zapisnik sprejme sodno
poravnavo.
348. člen
Na obravnavo se povabijo stranke oziroma
njihovi zakoniti zastopniki ali pooblaščenci in pa tiste priče in izvedenci, za
katere sodišče sklene, da jih bo zaslišalo.
Če ne pride na obravnavo pritožnik, se
šteje, da njegove trditve o dejstvih, ki jih v pritožbi izpodbija ali zatrjuje,
niso resnične. Če ne pride na obravnavo nasprotna stranka, se šteje, da so
trditve o dejstvih, ki se v pritožbi izpodbijajo ali zatrjujejo, resnične. Če
ne pride na obravnavo nobena stranka, sodišče izvede dokaze, ki jih je mogoče
izvesti, in izda odločbo.
Obravnava pred sodiščem druge stopnje se
začne s poročilom poročevalca, ki razloži stanje stvari, ne da bi dal svoje
mnenje o utemeljenosti pritožbe.
Nato se prebere sodba ali del sodbe, na
katerega se nanaša pritožba, če je treba, pa tudi zapisnik o glavni obravnavi
pred sodiščem prve stopnje, potem pa pritožnik obrazloži svojo pritožbo,
nasprotna stranka pa odgovor na pritožbo.
Na obravnavi sodišče druge stopnje ponovi
tiste dokaze, glede katerih dvomi v pravilnost dokazne ocene sodišča prve
stopnje, ugotovi nova dejstva in izvede nove dokaze, ki so potrebni za popolno
ali pravilno ugotovitev dejanskega stanja (355. člen), in opravi druga
procesna dejanja, s katerimi se odpravijo ugotovljene bistvene kršitve določb
postopka. Če katerega od teh dokazov, ki so pred sodiščem prve stopnje že bili
izvedeni, ni več mogoče izvesti, ali če senat ali sodnik, ki je izdal
izpodbijano sodbo, tega dokaza ni neposredno izvedel (217. in 218. člen,
236.a člen, tretji odstavek 302. člena), lahko sodišče druge stopnje
sklene, da se prebere zapisnik o njegovi izvedbi oziroma pisna izjava priče.
Na obravnavi stranka ne more navajati novih
dejstev in predlagati novih dokazov niti uveljavljati ugovora pobota, ki ga ni
uveljavljala pred sodiščem prve stopnje.
349. člen
Če ni v 25. poglavju tega zakona drugače
določeno, veljajo določbe tega zakona o postopku pred sodiščem prve stopnje
smiselno tudi za postopek pred sodiščem druge stopnje.
Meje preizkusa sodbe prve stopnje
350. člen
Sodišče druge stopnje preizkusi sodbo prve
stopnje v tistem delu, v katerem se izpodbija s pritožbo; če pa se iz pritožbe
ne vidi, v katerem delu se sodba izpodbija, preizkusi sodbo v tistem delu, v
katerem stranka ni zmagala v sporu.
Sodišče druge stopnje preizkusi sodbo
sodišča prve stopnje v mejah razlogov, ki so navedeni v pritožbi, pri tem pa
pazi po uradni dolžnosti na bistvene kršitve določb pravdnega postopka iz 1.,
2., 3., 6., 7., 11. točke, razen glede obstoja in pravilnosti pooblastila za
postopek pred sodiščem prve stopnje, ter 12. in 14. točke drugega odstavka
339. člena tega zakona in na pravilno uporabo materialnega prava.
Sodišče druge stopnje pazi na prekoračitev
tožbenega zahtevka samo na zahtevo stranke.
Odločbe sodišča druge stopnje o pritožbi
351. člen
Sodišče druge stopnje lahko na seji ali na
podlagi opravljene obravnave zavrže pritožbo kot prepozno, nepopolno ali kot
nedovoljeno ali jo zavrne kot neutemeljeno in potrdi sodbo sodišča prve stopnje
ali razveljavi to sodbo in pošlje zadevo sodišču prve stopnje v novo sojenje
ali razveljavi sodbo prve stopnje in zavrže tožbo ali spremeni sodbo prve
stopnje.
Če sodišče druge stopnje na seji ugotovi,
da bi bilo za odločitev v sporu treba uporabiti pravno podlago, na katero se
nobena stranka v postopku pred sodiščem prve stopnje ni sklicevala in je tudi
pritožnik v pritožbi ni navajal ter ob tem strankama ni mogoče očitati, da bi
na možnost uporabe te pravne podlage ob potrebni skrbnosti mogla in morala
računati, sodišče druge stopnje s pisno vlogo stranki opozori na možnost
uporabe te pravne podlage in jima omogoči, da se pred odločitvijo o njej pisno
izjavita v 15 dneh po vročitvi pisne vloge. Pod pogoji iz prvega odstavka
337. člena tega zakona lahko ob tem navajata tudi nova dejstva in
predlagata nove dokaze. Namesto pisnega poziva k pisni izjavi lahko sodišče druge
stopnje stranki povabi na sejo.
Sodišče druge stopnje lahko razveljavi
sodbo tudi tedaj, če stranka zahteva spremembo, in lahko spremeni sodbo, čeprav
stranka zahteva, naj se razveljavi.
352. člen
Sodišče druge stopnje zavrže s sklepom
prepozno, nepopolno ali nedovoljeno pritožbo, če tega ni storil že sodnik
poročevalec (346. člen).
353. člen
Sodišče druge stopnje zavrne s sodbo
pritožbo kot neutemeljeno in potrdi sodbo prve stopnje, če spozna, da niso
podani razlogi, iz katerih se sodba lahko izpodbija, in ne razlogi, na katere
mora paziti po uradni dolžnosti.
354. člen
Sodišče druge stopnje razveljavi s sklepom
sodbo prve stopnje, če ugotovi, da je podana bistvena kršitev določb pravdnega
postopka (339. člen), in vrne zadevo istemu sodišču prve stopnje ali pa jo
odstopi pristojnemu sodišču prve stopnje v novo sojenje, če kršitve postopka
glede na njeno naravo ne more samo odpraviti. V tem sklepu odloči sodišče druge
stopnje tudi o tem, katera dejanja, ki jih zajema bistvena kršitev določb
pravdnega postopka, se razveljavijo.
Sodišče druge stopnje ne glede na določbo
prejšnjega odstavka ne razveljavi sodbe sodišča prve stopnje in ne vrne zadeve
sodišču prve stopnje v novo sojenje, če bi to povzročilo hujšo kršitev
strankine pravice do sojenja brez nepotrebnega odlašanja, ampak novo sojenje
opravi samo.
Če so bile v postopku pred sodiščem prve
stopnje prekršene določbe 3., 5. in 12. točke drugega odstavka 339. člena tega
zakona, razveljavi sodišče druge stopnje sodbo prve stopnje in zavrže tožbo.
Če je bila v postopku pred sodiščem prve
stopnje prekršena določba 11. točke drugega odstavka 339. člena tega zakona,
razveljavi sodišče druge stopnje glede na naravo kršitve sodbo prve stopnje in
vrne zadevo pristojnemu sodišču prve stopnje ali pa razveljavi sodbo prve stopnje
in zavrže tožbo.
355. člen
Če sodišče druge stopnje na seji ali na
obravnavi spozna, da je treba za pravilno ali popolno ugotovitev dejanskega
stanja ugotoviti dejstva oziroma izvesti dokaze, ki jih je stranka pred
sodiščem prve stopnje zatrjevala oziroma predlagala, vendar jih sodišče prve
stopnje ni ugotavljalo, ali dejstva oziroma dokaze, ki jih je pod pogojem iz
337. člena tega zakona stranka navedla v pritožbi ali da je bilo zaradi
zmotne uporabe materialnega prava dejansko stanje nepopolno ugotovljeno,
dopolni postopek oziroma odpravi omenjene pomanjkljivosti in s sodbo odloči v
zadevi. Če je bilo zaradi zmotne uporabe materialnega prava dejansko stanje
nepopolno ugotovljeno in sodišče glede na naravo stvari in okoliščine primera
oceni, da samo ne more dopolniti postopka oziroma odpraviti omenjene
pomanjkljivosti, izjemoma razveljavi sodbo prve stopnje in vrne zadevo sodišču
prve stopnje v novo sojenje.
Sodišče druge stopnje ne glede na določbo
prejšnjega odstavka ne razveljavi sodbe sodišča prve stopnje in ne vrne zadeve
sodišču prve stopnje v novo sojenje, če bi to povzročilo hujšo kršitev
strankine pravice do sojenja brez nepotrebnega odlašanja, ampak novo sojenje
opravi samo.
356. člen
Če sodišče druge stopnje razveljavi sodbo
sodišča prve stopnje in mu vrne zadevo v novo sojenje, lahko odredi, da se
opravi nova glavna obravnava pred drugim senatom.
357. člen
Če ugotovi, da je bil s sodbo prve stopnje
prekoračen tožbeni zahtevek, sodišče druge stopnje glede na naravo prekoračitve
tožbenega zahtevka s sklepom razveljavi sodbo sodišča prve stopnje in mu po potrebi zadevo vrne v ponovno sojenje.
357.a člen
Zoper sklep sodišča druge stopnje o
razveljavitvi sodbe in vrnitvi zadeve sodišču prve stopnje je dovoljena
pritožba. Pritožbo lahko vloži stranka, ki nasprotuje razveljavitvi sodbe
sodišča prve stopnje in vrnitvi zadeve sodišču prve stopnje v novo sojenje.
Sklep sodišča druge stopnje se sme
izpodbijati samo iz razloga, da je sodišče druge stopnje razveljavilo odločbo
sodišča prve stopnje in zadevo vrnilo v novo sojenje, čeprav bi kršitve
postopka glede na njeno naravo lahko samo odpravilo (prvi in drugi odstavek
347. člena tega zakona) ali bi glede na naravo stvari in okoliščine primera
lahko samo dopolnilo postopek oziroma odpravilo pomanjkljivosti (prvi odstavek
355. člena tega zakona) ali če bi moralo samo opraviti novo sojenje (drugi
odstavek 354. člena in drugi odstavek 355. člena tega zakona).
O pritožbi odloča vrhovno sodišče
prednostno.
Če sodišče pritožbo zavrne, zadošča, da se
le splošno sklicuje na neobstoj pogojev za izvedbo obravnave na podlagi drugega
in tretjega odstavka 347. člena, prvega in drugega odstavka 354. člena ter
prvega in drugega odstavka 355. člena tega zakona ali da ne gre za gre za
takšno bistveno kršitev postopka, ki bi jo sodišče druge stopnje lahko samo
odpravilo.
Če sodišče pritožbi ugodi, razveljavi sklep
sodišča druge stopnje in zadevo vrne sodišču druge stopnje v novo odločanje.
Če ni v prejšnjih odstavkih drugače
določeno, se v postopku s pritožbo po tem členu smiselno uporabljajo določbe
tega zakona, ki urejajo pritožbo zoper sklep sodišča prve stopnje.
358. člen
Sodišče druge stopnje ne razveljavi sodbe
sodišča prve stopnje in zadeve ne vrne v novo sojenje:
-       kadar
ugotovi drugačno dejansko stanje, kakor je ugotovljeno v sodbi sodišča prve
stopnje oziroma kadar odpravi kršitve v zvezi z nepravilno ali nepopolno
ugotovljenim dejanskim stanjem (347. in 355. člen);
-      
če je sodišče prve stopnje zmotno presodilo listine, pisne izjave prič
iz 236.a člena tega zakona, ogledne predmete, ki so v spisu, ali posredno
izvedene dokaze (217. in 218. člen, tretji odstavek 302. člena),
njegova odločba pa se opira samo na te dokaze;
-      
če sodišče prve stopnje ni presodilo listin, pisnih izjav prič iz 236. a
člena tega zakona, oglednih predmetov, ki so v spisu, in posredno izvedenih
dokazov (217. in 218. člen, tretji odstavek 302. člena), stranke pa
so imele možnost obravnavanja teh dokazov v postopku pred sodiščem prve
stopnje;
-      
če je sodišča prve stopnje iz ugotovljenih dejstev nepravilno sklepalo
na obstoj drugih dejstev, sodba pa se opira na ta dejstva;
-      
če meni, da je dejansko stanje v sodbi prve stopnje pravilno
ugotovljeno, da pa je sodišče prve stopnje zmotno uporabilo materialno pravo;
-      
če je odpravilo kršitev določb pravdnega postopka (drugi odstavek
347. člena).
359. člen
Sodišče druge stopnje ne sme spremeniti
sodbe v škodo stranke, ki se je pritožila, če se je pritožila samo ona.
360. člen
V obrazložitvi sodbe oziroma sklepa mora
sodišče druge stopnje presoditi navedbe pritožbe, ki so odločilnega pomena, in
navesti razloge, ki jih je upoštevalo po uradni dolžnosti.
Kadar se sodba prve stopnje razveljavi
zaradi bistvenih kršitev določb pravdnega postopka, je treba v obrazložitvi
navesti, katere določbe so bile prekršene in v čem je kršitev.
Če se sodba prve stopnje razveljavi in
zadeva vrne sodišču prve stopnje v novo sojenje, da pravilno ugotovi dejansko
stanje, se navede, v čem so pomanjkljivosti pri ugotovitvi dejanskega stanja
oziroma zakaj so nova dejstva in novi dokazi pomembni za pravilno odločbo in
zakaj vplivajo na tako odločbo.
361. člen
Sodišče druge stopnje vrne vse spise
sodišču prve stopnje z zadostnim številom overjenih prepisov svoje odločbe, da
jih vroči strankam in drugim prizadetim osebam. Spise v elektronski obliki sodišče
druge stopnje vrne sodišču prve stopnje po elektronski poti skupaj s svojo
odločbo v elektronski obliki, da jo vroči strankam in drugim prizadetim osebam.
362. člen
Sodišče prve stopnje mora opraviti vsa
pravdna dejanja in obravnavati vsa sporna vprašanja, na katera je opozorilo
sodišče druge stopnje v svojem sklepu.
Na prvem naroku nove glavne obravnave smejo
navajati stranke tudi nova dejstva in predlagati nove dokaze, če jih brez svoje
krivde v dotedanjem postopku niso mogle navesti oziroma predložiti.
Če se sodba razveljavi zaradi tega, ker jo
je izdalo nepristojno sodišče, se opravi nova obravnava pred sodiščem prve
stopnje po določbah, ki veljajo za glavno obravnavo, če se spremeni senat
(tretji odstavek 302. člena).
2. Pritožba zoper sklep
363. člen
Zoper sklep sodišča prve stopnje je
dovoljena pritožba, če ni v tem zakonu določeno, da ni pritožbe.
Stranke se smejo pritožiti v 15 dneh od
vročitve prepisa sklepa, če ni v tem zakonu določen kakšen drug rok.
Če ta zakon izrecno določa, da ni posebne
pritožbe, se sme sklep sodišča prve stopnje izpodbijati samo v pritožbi zoper
končno odločbo.
364. člen
Pravočasna pritožba zadrži izvršitev
sklepa, če ni s tem zakonom drugače predpisano.
Sklep, zoper katerega ni posebne pritožbe,
se lahko takoj izvrši.
365. člen
Ko odloča o pritožbi, lahko sodišče druge
stopnje:
1.    
zavrže pritožbo kot prepozno, nepopolno ali nedovoljeno (prvi, drugi in
tretji odstavek 343. člena ter prvi odstavek 363. člena);
2.    
zavrne pritožbo kot neutemeljeno in potrdi sklep sodišča prve stopnje;
3.    
ugodi pritožbi in sklep spremeni ali razveljavi in po potrebi vrne
zadevo v nov postopek.
366. člen
V postopku s pritožbo zoper sklep se
uporabljajo smiselno določbe, ki veljajo za pritožbo zoper sodbo.
366.a člen
O pritožbi zoper sklep odloči sodnik
posameznik.
Ne glede na določbo prejšnjega odstavka
odloči o pritožbi zoper sklep senat:
-      
če gre za pritožbo zoper sklep, s katerim je sodišče odločilo o tožbenem
zahtevku v sporu o motenju posesti;
-      
če gre za pritožbo zoper sklep, s katerim je sodišče zavrglo tožbo, ki
je že bila vročena toženi stranki;
-      
če gre za pritožbo zoper sklep, s katerim je sodišče ločeno od glavne
stvari zavrnilo ugovor glede pomanjkanja procesnih predpostavk (prvi odstavek
288. člena) in ni sklenilo, da takoj nadaljuje z obravnavanjem glavne stvari
(tretji odstavek 288. člena);
-      
če gre za pritožbo zoper sklep o zavrnitvi ali ugoditvi predlogu za
vrnitev v prejšnje stanje;
-      
če gre za pritožbo zoper sklep o zavrnitvi zahteve za izločitev višjega
sodnika (peti odstavek 73. člena);
-      
če gre za pritožbo zoper sklep o prekinitvi postopka;
-      
če gre za pritožbo zoper sklep o stroških postopka, če vrednost
izpodbijanega dela sklepa presega 800 eurov;
-      
če gre za pritožbo zoper sklep senata sodišča prve stopnje;
-      
če gre za pritožbo zoper sklep o kaznovanju stranke, zastopnika ali
pooblaščenca;
-      
če se o pritožbi zoper sklep odloča skupaj s pritožbo zoper sodbo v isti
zadevi ali skupaj s pritožbo zoper sklep, o kateri mora odločati senat.
Sodnik posameznik lahko s sklepom odstopi
zadevo v odločitev senatu, če oceni, da gre za zapleteno zadevo glede pravnih
ali dejanskih vprašanj ali če je od odločitve o pritožbi mogoče pričakovati
rešitev pomembnega pravnega vprašanja, zlasti če gre za pravno vprašanje, glede
katerega sodne prakse ni ali ni enotna.
Zadeva se v odločitev senatu odstopi tudi v
primeru, če bi o njej kot sodnik posameznik odločal sodnik, ki delo na mestu
višjega sodnika opravlja manj kot leto dni.
Če sodnik posameznik odstopi zadevo v
odločitev senatu, sam postane sodnik poročevalec.
Šestindvajseto poglavje
IZREDNA PRAVNA SREDSTVA
1. Revizija
367. člen
Zoper pravnomočno sodbo, izdano na drugi
stopnji, lahko stranke vložijo revizijo v 15 dneh po vročitvi sklepa vrhovnega
sodišča o dopustitvi revizije.
Če zakon določa, da revizije ni, sodišče
revizije ne more dopustiti.
367.a člen
Sodišče dopusti revizijo, če je od
odločitve vrhovnega sodišča mogoče pričakovati odločitev o pravnem vprašanju,
ki je pomembno za zagotovitev pravne varnosti, enotne uporabe prava ali za
razvoj prava preko sodne prakse. Sodišče dopusti revizijo zlasti v primerih:
-      
če gre za pravno vprašanje, glede katerega odločitev sodišča druge
stopnje odstopa od sodne prakse vrhovnega sodišča, ali
-      
če gre za pravno vprašanje, glede katerega sodne prakse vrhovnega
sodišča ni, še zlasti, če sodna praksa višjih sodišč ni enotna, ali
-      
če gre za pravno vprašanje, glede katerega sodna praksa vrhovnega
sodišča ni enotna.
O dopustitvi revizije odloči vrhovno
sodišče na podlagi predloga stranke za dopustitev revizije.
367.b člen
Predlog za dopustitev revizije mora stranka
podati v 30 dneh po vročitvi pravnomočne sodbe sodišča druge stopnje.
Predlog za dopustitev revizije se vloži pri
vrhovnem sodišču.
Predlogu za dopustitev revizije mora
stranka priložiti izvod pravnomočne sodbe sodišča druge stopnje, lahko pa
priloži tudi izvod sodbe sodišča prve stopnje in kopije drugih listin iz
sodnega spisa, ki naj bi izkazovale obstoj kršitev pravdnega postopka, ki jih
zatrjuje.
V predlogu za dopustitev revizije mora
stranka natančno in konkretno navesti sporno pravno vprašanje in pravno
pravilo, ki naj bi bilo prekršeno, okoliščine, ki kažejo na njegovo pomembnost,
ter na kratko obrazložiti, zakaj je sodišče druge stopnje to vprašanje rešilo
nezakonito; zatrjevane kršitve postopka mora opisati natančno in konkretno, na
enak način pa mora izkazati tudi obstoj sodne prakse vrhovnega sodišča, od
katere naj bi odločitev odstopala, oziroma neenotnost sodne prakse.
Če se predlagatelj revizije sklicuje na
sodno prakso vrhovnega sodišča ali sodišč druge stopnje, mora navesti opravilne
številke zadev, kopije sodnih odločb, na katere se sklicuje, pa mora
predložiti, če te niso javno objavljene.
Če stranka ne ravna po četrtem odstavku
tega člena ali v skladu s petim odstavkom tega člena ne navede opravilnih
številk zadev sodb, na katere se sklicuje, se predlog za dopustitev revizije
zavrže.
367.c člen
O predlogu za dopustitev revizije s sklepom
odloča senat treh sodnikov vrhovnega sodišča.
Za obrazložitev sklepa, s katerim se
predlog za dopustitev revizije zavrne, zadošča, da se sodišče splošno sklicuje
na neobstoj pogojev iz 367.a člena tega zakona.
V sklepu o dopustitvi revizije sodišče
navede, v katerem delu oziroma glede katerih konkretnih pravnih vprašanj se
revizija dovoli.
Zoper sklep o dopustitvi revizije oziroma
sklep, da revizija ni dopustna, ni pritožbe.
367.č člen
Če predlogu za dopustitev revizije ali
reviziji ni priložen dokaz o izpolnjevanju pogojev iz četrtega odstavka
86. člena tega zakona, sodišče vlogo zavrže.
368. člen
O reviziji odloča vrhovno sodišče.
369. člen
Vložena revizija ne zadrži izvršitve
pravnomočne sodbe, zoper katero je vložena.
370. člen
Revizija se lahko vloži zaradi bistvene
kršitve določb pravdnega postopka pred sodiščem prve stopnje, ki jih je stranka
uveljavljala pred sodiščem druge stopnje, ali zaradi bistvene kršitve določb
pravdnega postopka pred sodiščem druge stopnje ali zaradi zmotne uporabe
materialnega prava.
Revizije ni mogoče vložiti zaradi zmotne
ali nepopolne ugotovitve dejanskega stanja.
371. člen
Revizijsko sodišče preizkusi izpodbijano
sodbo samo v tistem delu in glede tistih konkretnih
pravnih vprašanj, glede katerih je bila revizija dopuščena.
372. člen
Stranke smejo navajati v reviziji nova
dejstva in predlagati nove dokaze samo tedaj, če se nanašajo na bistvene
kršitve določb pravdnega postopka, zaradi katerih se lahko vloži revizija.
373. člen
Revizija se vloži pri sodišču, ki je
izreklo sodbo prve stopnje, v zadostnem številu izvodov za sodišče in nasprotno
stranko, v primeru vložitve revizije zoper sodno odločbo iz četrtega odstavka
385. člena tega zakona, pa tudi za Vrhovno državno tožilstvo Republike
Slovenije (v nadaljnjem besedilu: državno tožilstvo).
Reviziji morata biti priložena predlog za
dopustitev revizije in sklep o dopustitvi revizije.
Glede obrazloženosti revizije veljajo
določbe, ki se nanašajo na obrazložitev predloga za dopustitev revizije (tretji
do peti odstavek 367.b člena).
374. člen
Prepozno, nepopolno ali nedovoljeno
revizijo zavrže s sklepom sodnik sodišča prve stopnje brez naroka.
Revizija je nedovoljena, če jo vloži nekdo,
ki nima te pravice, nekdo, ki jo je umaknil, ali nekdo, ki zanjo nima pravnega
interesa, ali če je vložena zoper sodbo, zoper katero je po zakonu ni mogoče
vložiti, ali če ni bila dopuščena.
Revizija izven dela, glede katerega je bila
dopuščena, oziroma izven konkretnih pravnih vprašanj, glede katerih je bila
dopuščena, ni dovoljena.
375. člen
Izvod revizije skupaj s predlogom za
dopustitev revizije in sklepom sodišča o dopustitvi revizije pošlje sodnik
sodišča prve stopnje nasprotni stranki. Če je revizija vložena zoper sodno
odločbo iz četrtega odstavka 385. člena tega zakona, se pošlje tudi
državnemu tožilstvu skupaj s prepisom sodbe, zoper katero je revizija vložena.
Nasprotna stranka lahko v tridesetih dneh
od vročitve revizije poda sodišču nanjo odgovor.
Ko dobi odgovor na revizijo ali ko poteče
rok za odgovor, pošlje sodnik sodišča prve stopnje revizijo in morebitni
odgovor nanjo z vsemi spisi po sodišču druge stopnje revizijskemu sodišču. Pri
spisu v elektronski obliki, se to opravi po elektronski poti.
376. člen
O reviziji odloča revizijsko sodišče na
nejavni seji ali javni obravnavi.
Javno obravnavo razpiše revizijsko sodišče
na lastno pobudo, če pričakuje, da je odločitev pomembna za zagotovitev pravne
varnosti ali razvoj prava prek sodne prakse, in oceni, da za izvedbo javne
obravnave obstoji interes javnosti.
Če revizijsko sodišče oceni, da obstoji
interes javnosti, svojo odločitev ustno razglasi.
376.a člen
Na javno obravnavo se povabijo stranke
oziroma njihovi zakoniti zastopniki ali pooblaščenci.
Obravnava pred revizijskim sodiščem se
začne s poročilom poročevalca, ki razloži stanje stvari, ne da bi dal svoje
mnenje o utemeljenosti revizije, nato revident na kratko obrazloži svojo
revizijo, nasprotna stranka pa odgovor na revizijo, če ga je vložila.
Revizijsko sodišče lahko v mejah preizkusa
revizije strankam zastavlja vprašanja.
376.b člen
Po končani javni obravnavi revizijsko
sodišče odloči na nejavni seji z odločbo.
377. člen
Prepozno, nepopolno ali nedovoljeno revizijo
zavrže revizijsko sodišče s sklepom, če ni storil tega v mejah svojih pravic
(374. člen) že sodnik sodišča prve stopnje.
378. člen
Revizijsko sodišče s sodbo zavrne revizijo
kot neutemeljeno, če ugotovi, da niso podani razlogi, zaradi katerih je bila
vložena, in ne razlogi, na katere mora paziti po uradni dolžnosti.
379. člen
Če ugotovi bistveno kršitev določb
pravdnega postopka iz prvega ali drugega odstavka 339. člena tega zakona,
zaradi katerih je dopustna revizija, razen kršitev iz drugega in tretjega
odstavka tega člena, revizijsko sodišče s sklepom v celoti ali deloma
razveljavi sodbo sodišča druge stopnje in sodišča prve stopnje ali samo sodbo
sodišča druge stopnje in vrne zadevo v novo sojenje istemu ali drugemu senatu
sodišča prve ali druge stopnje oziroma drugemu pristojnemu sodišču.
Če je bila v postopku pred sodiščem prve
ali druge stopnje storjena kršitev iz 3. ali 12. točke drugega odstavka 339.
člena tega zakona, razen če je bilo odločeno o zahtevku, o katerem že teče
pravda, revizijsko sodišče s sklepom razveljavi izdane odločbe in zavrže tožbo.
Če je bila v postopku pred sodiščem prve
ali druge stopnje storjena kršitev iz 11. točke drugega odstavka 339. člena
tega zakona, ravna revizijsko sodišče glede na naravo kršitve po prvem ali
drugem odstavku tega člena.
380. člen
Če ugotovi, da je bilo materialno pravo
zmotno uporabljeno, ugodi revizijsko sodišče s sodbo reviziji in spremeni
izpodbijano sodbo.
Če ugotovi, da je bilo zaradi zmotne
uporabe materialnega prava dejansko stanje nepopolno ugotovljeno in da zato ni
pogojev za spremembo izpodbijane sodbe, ugodi revizijsko sodišče s sklepom
reviziji in v celoti ali deloma razveljavi sodbo sodišča prve in druge stopnje
ali samo sodbo sodišča druge stopnje in vrne zadevo v novo sojenje sodišču prve
oziroma druge stopnje.
381. člen
Če ugotovi, da je bil s pravnomočno sodbo,
izdano na drugi stopnji, prekoračen tožbeni zahtevek, revizijsko sodišče glede
na naravo prekoračitve s sklepom razveljavi sodbo sodišča druge stopnje in vrne
zadevo v novo sojenje sodišču druge stopnje oziroma s sodbo spremeni
izpodbijano sodbo.
381.a člen
Vrhovni sodnik, ki ne soglaša z izrekom ali
obrazložitvijo odločbe revizijskega sodišča, lahko da ločeno mnenje.
Ločeno mnenje je namenjeno predstavitvi
stališč, ki jih je vrhovni sodnik izrazil ob obravnavanju revizije oziroma
odločanju o reviziji in ki so narekovala njegovo odločitev.
Ločeno mnenje lahko da več vrhovnih
sodnikov skupaj, lahko pa se ločenemu mnenju vrhovnega sodnika pridruži drug
vrhovni sodnik.
Ločeno mnenje lahko da le vrhovni sodnik,
ki je to napovedal ob odločanju. Pridružitev k ločenemu mnenju je mogoča tudi
brez predhodne napovedi.
Vrhovni sodnik izdela ločeno mnenje v
sedmih dneh od dneva, ko dobi besedilo odločbe o reviziji. Senat, ki odloča o
reviziji, lahko določi rok za izdelavo ločenega mnenja, ki je krajši ali daljši
od sedmih dni, če to narekujejo narava ali okoliščine konkretne zadeve. O
podaljšanju ali skrajšanju roka odloči senat takoj po končanem glasovanju z
večino glasov članov senata.
Če ločeno mnenje ni izdelano v roku iz
prejšnjega odstavka, se šteje, da se je vrhovni sodnik ločenemu mnenju
odpovedal.
Ločeno mnenje se priloži odločbi o reviziji
in se pošilja oziroma vroča skupaj z njo.
Vrhovno sodišče s poslovnikom podrobneje
uredi pravila glede ločenih mnenj. Poslovnik je sprejet, če zanj glasujeta
najmanj dve tretjini sodnikov vrhovnega sodišča. Poslovnik se objavi v Uradnem
listu Republike Slovenije.
382. člen
Odločba revizijskega sodišča se pošlje
sodišču prve stopnje po sodišču druge stopnje.
Izvod odločbe revizijskega sodišča je treba
poslati tudi državnemu tožilstvu.
383. člen
Če ni v členih 367 do 382 tega zakona
drugače določeno, veljajo v postopku z revizijo smiselno določbe iz tega zakona
o pritožbi zoper sodbo iz drugega in tretjega odstavka 334. člena, 335., 336.
in 341. člena, drugega odstavka 344. člena, drugega odstavka 345. člena, 346.,
351., 356. člena in členov 359 do 362 tega zakona.
384. člen
Stranke lahko vložijo revizijo tudi zoper
sklep sodišča druge stopnje, s katerim je bil postopek pravnomočno končan.
Revizije zoper sklep iz prvega odstavka
tega člena ni v sporih, v katerih ne bi bila dovoljena revizija zoper
pravnomočno sodbo (drugi, tretji in četrti odstavek 367. člena).
Revizija je vselej dovoljena zoper sklep, s
katerim je sodišče druge stopnje zavrglo vloženo pritožbo oziroma s katerim je
potrdilo sklep sodišča prve stopnje, da se revizija zavrže.
V postopku z revizijo zoper sklep se
smiselno uporabljajo določbe tega zakona o reviziji zoper sodbo.
2. Zahteva za varstvo zakonitosti
385. člen
Zoper pravnomočno sodno odločbo lahko vloži
državno tožilstvo v treh mesecih zahtevo za varstvo zakonitosti.
Zahteva za varstvo zakonitosti se lahko
vloži le zoper pravnomočno sodno odločbo.
Zahtevo za varstvo zakonitosti državno tožilstvo
vloži, če so izpolnjeni pogoji iz prvega odstavka 367.a člena tega zakona.
Ne glede na določbe drugega in tretjega
odstavka tega člena se lahko zahteva za varstvo zakonitosti zoper sodno
poravnavo, zamudno sodbo, sodbo na podlagi odpovedi oziroma pripoznave in
vmesno sodbo na podlagi sporazuma strank vloži tudi, če gre za razpolaganje v
nasprotju s prisilnimi predpisi ali moralo.
Rok za vložitev zahteve za varstvo
zakonitosti iz prvega odstavka tega člena se šteje:
1.    
zoper odločbo, izdano na prvi stopnji, zoper katero ni bila vložena
pritožba – od dneva, od katerega odločbe ni bilo več mogoče izpodbijati s
pritožbo;
2.    
zoper odločbo, izdano na drugi stopnji, zoper katero ni dopustna
revizija ali ni bila vložena – od dneva, ko je bila odločba vročena tisti
stranki, ki ji je bila vročena pozneje.
Zoper sodno odločbo iz četrtega odstavka
tega člena, izdano na drugi stopnji, zoper katero so stranke vložile revizijo,
lahko vloži državno tožilstvo zahtevo za varstvo zakonitosti v 30 dneh od
dneva, ko mu je bila vročena revizija tiste stranke, katere revizija mu je bila
vročena prej.
Zahteve za varstvo zakonitosti ni zoper
odločbo, ki jo je na revizijo ali zahtevo za varstvo zakonitosti izdalo vrhovno
sodišče.
386. člen
O zahtevi za varstvo zakonitosti odloča vrhovno
sodišče.
387. člen
Državno tožilstvo lahko vloži zahtevo za
varstvo zakonitosti:
1.    
zaradi bistvenih kršitev določb pravdnega postopka iz prvega in drugega
odstavka 339. člena tega zakona, razen če se kršitev nanaša na krajevno
pristojnost (4. točka drugega odstavka 339. člena) ali na pristojnost arbitraže
(5. točka drugega odstavka 339. člena), če je sodišče prve stopnje izdalo sodbo
brez glavne obravnave, moralo pa bi opraviti glavno obravnavo (10. točka
drugega odstavka 339. člena), če je bilo odločeno o zahtevku, o katerem že teče
pravda (12. točka drugega odstavka 339. člena), ali če je bila v nasprotju z
zakonom izključena javnost glavne obravnave (13. točka drugega odstavka 339.
člena);
2.    
zaradi zmotne uporabe materialnega prava.
Državno tožilstvo ne more vložiti zahteve
za varstvo zakonitosti zaradi prekoračitve tožbenega zahtevka in tudi ne zaradi
zmotne ali nepopolne ugotovitve dejanskega stanja.
388. člen
Po prvem odstavku 379. člena tega zakona
ravna sodišče, ki je pristojno odločati o zahtevi za varstvo zakonitosti, tudi
kadar ugotovi, da je podana bistvena kršitev določb pravdnega postopka iz
prvega odstavka 339. člena tega zakona, ki je bila storjena v postopku pred
sodiščem prve stopnje.
389. člen
Če sta zoper isto odločbo vloženi revizija
in zahteva za varstvo zakonitosti, odloči vrhovno sodišče o obeh pravnih
sredstvih z eno odločbo.
390. člen
(črtan)
391. člen
Pri odločanju o zahtevi za varstvo
zakonitosti se omeji sodišče samo na preizkus kršitev, ki jih uveljavlja
državno tožilstvo v svoji zahtevi.
Če ni v členih 385 do 390 tega zakona
drugače določeno, se v postopku z zahtevo za varstvo zakonitosti uporabljajo
smiselno določbe 369. člena, členov 372 do 380 ter 382. in 383. člena tega
zakona.
Če je zahteva za varstvo zakonitosti
vložena pod pogoji iz prvega odstavka 367.a člena tega zakona in vrhovno
sodišče spozna, da je utemeljena, ugotovi le, da je bil zakon prekršen, ne da
bi posegalo v pravnomočno odločbo, razen če je bila v tej zadevi vložena
revizija ali če zoper pravnomočno sodno odločbo revizije ni mogoče dopustiti.
3. Tožba za razveljavitev sodne poravnave
392. člen
Stranke lahko sklenjeno sodno poravnavo
izpodbijajo s tožbo za razveljavitev sodne poravnave.
Tožba za razveljavitev sodne poravnave se
lahko vloži:
1.    
zaradi tega, ker je sodna poravnava sklenjena v zmoti ali pod vplivom
sile ali zvijače;
2.    
če je bila sodna poravnava sklenjena glede zahtevkov, s katerimi stranke
ne morejo razpolagati (tretji odstavek 3. člena);
3.    
zaradi tega, ker je pri sklenitvi sodne poravnave sodeloval sodnik ali
sodnik porotnik, ki bi moral biti po zakonu izločen (1. do 5. točka prvega
odstavka 70. člena) oziroma ki je bil s sklepom sodišča izločen;
4.    
če je pri sklenitvi sodne poravnave sodeloval nekdo, ki ne more biti
pravdna stranka, ali če stranke, ki je pravna oseba, ni zastopal tisti, ki jo
je po zakonu upravičen zastopati, ali če pravdno nesposobne stranke ni zastopal
zakoniti zastopnik ali če zakoniti zastopnik ni imel potrebnega dovoljenja za
pravdo ali za posamezna pravdna dejanja ali če pooblaščenec stranke ni imel
pooblastila, razen če je bila pravda oziroma če so bila posamezna pravdna
dejanja pozneje odobrena.
Tožbo za razveljavitev sodne poravnave iz
razloga po 2. točki prejšnjega odstavka lahko vloži vsakdo, ki izkaže pravni
interes.
393. člen
Tožbo za razveljavitev sodne poravnave
lahko stranka oziroma oseba
iz tretjega odstavka prejšnjega člena vloži v treh
mesecih od dneva, ko je zvedela za razlog za razveljavitev.
Stranka tožbe za razveljavitev sodne
poravnave ne more več vložiti, če so pretekla tri leta od dneva, ko je bila
sodna poravnava sklenjena, oseba iz tretjega odstavka prejšnjega člena pa je ne
more več vložiti, če je preteklo pet let od dneva, ko je bila sodna poravnava
sklenjena.
Tožba za razveljavitev sodne poravnave se
vloži vselej pri sodišču, pred katerim je bila sodna poravnava sklenjena.
O tožbi za razveljavitev sodne poravnave
odloča sodišče v sestavi, ki jo določa zakon za odločanje o spornem predmetu, o
katerem je bila sodna poravnava sklenjena.
Če ni v 392. in 393. členu tega zakona
drugače določeno, se v postopku s tožbo za razveljavitev sodne poravnave
uporabljajo določbe drugega odstavka 397. člena ter 398. do 400. člena tega
zakona.
4. Obnova postopka
394. člen
Postopek, ki je s sodno odločbo pravnomočno
končan, se lahko na predlog stranke obnovi:
1.    
če je pri izdaji odločbe sodeloval sodnik oziroma sodnik porotnik, ki bi
moral biti po zakonu izločen (1. do 5. točka prvega odstavka 70. člena) oziroma
ki je bil s sklepom sodišča izločen;
2.    
če kakšni stranki z nezakonitim postopanjem, zlasti z opustitvijo
vročitve, ni bila dana možnost obravnavanja pred sodiščem;
3.    
če je bila opravljena osebna vročitev prve vloge, ki se je vročala v
postopku, po 142. členu tega zakona, ta način vročitve pa je bil uporabljen
zaradi strankine odsotnosti v nepretrganem trajanju več kot šest mesecev;
4.    
če se je postopka udeleževal kot tožnik ali toženec nekdo, ki ne more
biti pravdna stranka, ali če stranke, ki je pravna oseba, ni zastopal tisti, ki
jo je po zakonu upravičen zastopati, ali če pravdno nesposobne stranke ni
zastopal zakoniti zastopnik ali če zakoniti zastopnik ni imel potrebnega
dovoljenja za pravdo ali za posamezna pravdna dejanja ali če stranke ni
zastopal pooblaščenec v skladu s tem zakonom ali če pooblaščenec stranke ni
imel pooblastila, razen če je bila pravda oziroma če so bila posamezna pravdna
dejanja pozneje odobrena;
5.    
če se opira sodna odločba na krivo izpovedbo priče ali izvedenca;
6.    
če se opira sodna odločba na ponarejeno listino ali na listino, v kateri
je bila potrjena neresnična vsebina;
7.    
če je prišlo do sodne odločbe zaradi kaznivega dejanja sodnika oziroma
sodnika porotnika, zakonitega zastopnika ali pooblaščenca stranke, nasprotne
stranke ali koga drugega;
8.    
če pridobi stranka možnost uporabiti pravnomočno odločbo sodišča, ki je
bila prej izdana o istem zahtevku med istima strankama;
9.    
če se opira sodna odločba na drugo sodno odločbo ali na odločbo kakšnega
drugega organa, pa je bila ta odločba pravnomočno spremenjena, razveljavljena
oziroma odpravljena;
10.  če
zve stranka za nova dejstva ali pa najde ali pridobi možnost uporabiti nove
dokaze, na podlagi katerih bi bila lahko izdana zanjo ugodnejša odločba, če bi
bila ta dejstva oziroma če bi bili ti dokazi uporabljeni v prejšnjem postopku;
11.  če
je prišlo do pravnomočne sodne odločbe kazenskega sodišča, ki temelji na istem
dejanskem stanju kot sodna odločba, na podlagi katerega je že bilo odločeno v
pravdnem postopku. V takem primeru je sodišče vezano na pravnomočno obsodilno
sodbo, izdano v kazenskem postopku, samo glede obstoja kaznivega dejanja in
kazenske odgovornosti storilca. Predlog za obnovo se vloži v 30 dneh od dneva,
ko je stranka zvedela za pravnomočno sodno odločbo v kazenskem postopku. Ne
glede na določbo tretjega odstavka 396. člena tega zakona se obnova postopka iz
tega razloga ne more več predlagati, če preteče 10 let od dneva, ko je odločba
postala pravnomočna.
395. člen
Iz razlogov, ki so našteti v 1., 2., 3. in
4. točki 394. člena tega zakona, se ne more zahtevati obnova postopka, če je
bil tak razlog brez uspeha uveljavljen v prejšnjem postopku.
Zaradi okoliščin, ki so naštete v 1., 8.,
9. in 10. točki 394. člena tega zakona, se sme dovoliti obnova postopka samo,
če jih stranka brez svoje krivde ni mogla uveljavljati, preden je bil prejšnji
postopek končan s pravnomočno sodno odločbo.
396. člen
(poseg odločbe US
o načinu izvrševanja tega člena)
Predlog za obnovo postopka se vloži v
tridesetih dneh, in sicer:
1.    
v primeru iz 1. točke 394. člena tega zakona od dneva, ko je stranka
zvedela za ta razlog;
2.    
v primeru iz 2. in 3. točke 394. člena tega zakona od dneva, ko je bila
odločba vročena stranki;
3.    
v primerih iz 4. točke 394. člena tega zakona, če se je postopka kot
tožnik ali kot toženec udeležil nekdo, ki ne more biti stranka v postopku, od
dneva, ko je bila temu vročena odločba; če stranke, ki je pravna oseba, ni
zastopal pooblaščenec ali če pravdno nesposobne stranke ni zastopal zakoniti
zastopnik ali če stranke ni zastopal pooblaščenec v skladu s tem zakonom, od
dneva, ko je bila odločba vročena stranki oziroma njenemu zakonitemu zastopniku
oziroma pooblaščencu; če zakoniti zastopnik oziroma pooblaščenec ni imel
potrebnega dovoljenja za pravdo ali za posamezna pravdna dejanja, pa od dneva,
ko je stranka zvedela za ta razlog;
4.    
v primerih iz 5. do 7. točke 394. člena tega zakona od dneva, ko je
stranka zvedela za pravnomočno sodbo v kazenskem postopku, če se kazenski
postopek ne more izvesti, pa od dneva, ko je zvedela za ustavitev ali za
okoliščine, zaradi katerih se postopek ne more uvesti;
5.    
v primerih iz 8. in 9. točke 394. člena tega zakona od dneva, ko je
stranka mogla uporabiti pravnomočno odločbo, ki je razlog za obnovo postopka;
6.    
v primeru iz 10. točke 394. člena tega zakona od dneva, ko je stranka
mogla navesti sodišču nova dejstva oziroma nova dokazila.
Če bi začel teči rok iz prvega odstavka
tega člena, preden bi odločba postala pravnomočna, se šteje ta rok od
pravnomočnosti odločbe, kadar zoper njo ni bilo vloženo pravno sredstvo, sicer
pa od vročitve pravnomočne odločbe višjega sodišča.
Če preteče pet let od dneva, ko je postala
odločba pravnomočna, se obnova postopka ne more več predlagati, razen če se
zahteva obnova iz razloga, ki je naveden v 2. in 4. točki 394. člena tega
zakona. (delno
razveljavljen)
397. člen
Predlog za obnovo postopka se poda vselej
pri sodišču, ki je izdalo odločbo na prvi stopnji.
V predlogu je treba zlasti navesti:
zakoniti razlog, na podlagi katerega se zahteva obnova, okoliščine, iz katerih
izhaja, da je predlog vložen v zakonitem roku, in dokaze, s katerimi se
podpirajo navedbe predlagatelja.
398. člen
Prepozen (396. člen), nepopoln (drugi
odstavek 397. člena) ali nedovoljen (395. člen) predlog za obnovo postopka
zavrže s sklepom predsednik senata brez naroka.
Če predsednik senata ne zavrže predloga,
vroči izvod predloga nasprotni stranki po določbah 142. člena tega zakona; ta
ima pravico v petnajstih dneh nanj odgovoriti. Ko prispe k sodišču odgovor na
predlog ali ko poteče rok za odgovor, določi predsednik senata narok za
obravnavanje predloga.
Če se zahteva obnova postopka iz razloga,
ki je naveden v 10. točki 394. člena tega zakona, lahko predsednik senata
združi obravnavanje predloga za obnovo postopka z obravnavanjem glavne stvari.
399. člen
Narok za obravnavanje predloga za obnovo
postopka se opravi pred predsednikom senata sodišča prve stopnje, razen če je
obravnavanje predloga združeno z obravnavanjem glavne stvari.
400. člen
Po naroku za obravnavanje predloga izda
predsednik senata sodišča prve stopnje odločbo o predlogu, razen če se nanaša
razlog za obnovo postopka izključno le na postopek pred višjim sodiščem (401.
člen).
V sklepu, s katerim se dovoli obnova
postopka, se izreče, da se razveljavi odločba, ki je bila izdana v prejšnjem
postopku.
Predsednik senata določi glavno obravnavo
šele po pravnomočnosti sklepa, s katerim se dovoljuje obnova postopka, lahko pa
odloči v tem sklepu, da se takoj začne z obravnavanjem glavne stvari. Na prvem
naroku nove glavne obravnave lahko navajajo stranke nova dejstva in predložijo
nove dokaze, če jih brez svoje krivde v dotedanjem postopku niso mogle navesti
oziroma predložiti.
Zoper sklep, s katerim se dovoli obnova
postopka, ni posebne pritožbe, če je predsednik senata odločil, da se takoj
začne obravnavanje glavne stvari.
Če je predsednik senata dovolil obnovo
postopka in odločil, da se takoj obravnava glavna stvar, ali če se predlog za
obnovo postopka obravnava skupaj z glavno stvarjo, se vzame sklep, s katerim se
dovoljuje obnova postopka in razveljavlja odločba, izdana v prejšnjem postopku,
v odločbo o glavni stvari.
401. člen
Če se nanaša razlog za obnovo postopka
edinole na postopek pred višjim sodiščem, pošlje predsednik senata sodišča prve
stopnje po naroku za obravnavanje predloga za obnovo postopka zadevo temu
višjemu sodišču, da izda odločbo.
Ko prispe zadeva k višjemu sodišču, ravna
predsednik senata po določbah 346. člena tega zakona.
O predlogu za obnovo postopka odloči senat
višjega sodišča brez obravnave.
Če senat višjega sodišča spozna, da je
predlog za obnovo postopka utemeljen in da ni potrebna nova glavna obravnava,
razveljavi svojo odločbo in morebitno odločbo višjega sodišča ter izda novo
odločbo o glavni stvari.
5. Razmerje med predlogom za obnovo postopka
in drugimi izrednimi pravnimi sredstvi
402. člen
Če vloži stranka v roku za vložitev
revizije predlog za obnovo postopka samo iz razlogov, iz katerih je mogoče
vložiti tudi revizijo, se šteje, da je stranka vložila revizijo.
Če vloži stranka revizijo zaradi kakšnega
razloga iz 12. točke drugega odstavka 339. člena tega zakona, sočasno ali
pozneje pa vloži predlog za obnovo postopka zaradi katerega koli razloga iz
394. člena tega zakona, sodišče prekine postopek s predlogom za obnovo postopka,
dokler ni končan postopek z revizijo.
Če vloži stranka revizijo iz katerega koli
razloga, razen zaradi kakšnega razloga iz 12. točke drugega odstavka 339. člena
tega zakona, sočasno ali pozneje pa vloži predlog za obnovo postopka zaradi
kakšnega razloga iz 5., 6. ali 7. točke 394. člena tega zakona, ki se opira na
pravnomočno sodbo, izdano v kazenskem postopku, sodišče prekine postopek z
revizijo, dokler ni končan postopek s predlogom za obnovo postopka.
V vseh drugih primerih, v katerih vloži
stranka revizijo, sočasno ali pozneje pa vloži predlog za obnovo postopka,
sodišče odloči, kateri postopek bo nadaljevalo, katerega pa prekinilo; pri tem
upošteva vse okoliščine, zlasti pa razloge, zaradi katerih sta bili vloženi obe
pravni sredstvi, in dokaze, ki sta jih predložili stranki.
403. člen
Določbe prvega in tretjega odstavka 402.
člena tega zakona veljajo tudi, kadar je stranka najprej vložila predlog za
obnovo postopka, nato pa revizijo.
V vseh drugih primerih, v katerih vloži
stranka predlog za obnovo postopka, nato pa revizijo, sodišče praviloma prekine
postopek z revizijo, dokler ni končan postopek s predlogom za obnovo postopka,
razen če spozna, da so podani resni razlogi, da ravna drugače.
404. člen
Sklep iz 402. člena tega zakona izda predsednik senata sodišča prve stopnje, če prispe
predlog za obnovo postopka k sodišču prve stopnje, še preden je zadeva v zvezi
z revizijo poslana revizijskemu sodišču. Če prispe predlog za obnovo postopka
potem, ko je v zvezi z revizijo zadeva že poslana revizijskemu sodišču, izda
sklep iz 402. člena tega zakona senat revizijskega sodišča.
Sklep iz 403. člena tega zakona izda
predsednik senata sodišča prve stopnje, razen če je zadeva v zvezi s predlogom
za obnovo postopka takrat, ko prispe revizija k sodišču prve stopnje, že
poslana v odločitev višjemu sodišču (prvi odstavek 401. člena); v tem primeru
izda sklep senat višjega sodišča.
Zoper sklep sodišča iz prvega in drugega
odstavka tega člena ni pritožbe.
405. člen
Določbe 402., 403. in 404. člena tega
zakona veljajo smiselno tudi, kadar vloži državno tožilstvo zahtevo za varstvo
zakonitosti, stranka pa pred tem, sočasno ali za tem predlog za obnovo
postopka.
Tretji del
POSEBNI POSTOPKI
Sedemindvajseto poglavje
POSTOPEK V ZAKONSKIH SPORIH TER SPORIH IZ RAZMERIJ MED STARŠI IN OTROKI
(prenehalo
veljati)
1. Skupne določbe
406. člen
(prenehal
veljati)
407. člen
(prenehal
veljati)
408. člen
(prenehal
veljati)
409. člen
(prenehal
veljati)
410. člen
(prenehal
veljati)
411. člen
(prenehal
veljati)
412. člen
(prenehal
veljati)
413. člen
(prenehal
veljati)
414. člen
(prenehal
veljati)
2. Postopek v zakonskih sporih
415. člen
(prenehal
veljati)
416. člen
(prenehal
veljati)
417. člen
(prenehal
veljati)
418. člen
(prenehal
veljati)
419. člen
(prenehal
veljati)
420. člen
(prenehal
veljati)
421. člen
(prenehal
veljati)
3. Postopek o sporih za ugotovitev in
spodbijanje očetovstva ali materinstva
422. člen
(prenehal
veljati)
423. člen
(prenehal
veljati)
Osemindvajseto poglavje
POSTOPEK V PRAVDAH ZARADI MOTENJA POSESTI
424. člen
Če v tem poglavju ni posebnih določb,
veljajo v pravdah zaradi motenja posesti druge določbe tega zakona.
425. člen
V pravdah zaradi motenja posesti mora
sodišče pri določanju rokov in narokov vselej posebno paziti na to, da je treba
zadevo po naravi vsakega posameznega primera hitro rešiti.
426. člen
Obravnavanje tožbe zaradi motenja posesti
se omeji samo na ugotavljanje in dokazovanje dejstev zadnjega posestnega stanja
in nastalega motenja. Izključeno je odločanje o pravici do posesti, o pravni
podlagi, poštenosti ali nepoštenosti posesti ali odškodninskih zahtevkih.
427. člen
(črtan)
428. člen
Rok za izpolnitev obveznosti, ki se
naložijo stranki, določi sodišče glede na okoliščine posameznega primera.
Rok za odgovor na tožbo in rok za pritožbo
je osem dni.
Iz tehtnih razlogov lahko sodišče odloči,
da pritožba ne zadrži izvršitve sklepa.
Zoper sklep, izdan v pravdah zaradi motenja
posesti, ni revizije.
429. člen
Tožeča stranka izgubi pravico zahtevati v
izvršilnem postopku izvršitev sklepa, s katerim je toženi stranki po tožbi
zaradi motenja posesti naloženo kakšno dejanje, če ni zahtevala prisilne
izvršitve v tridesetih dneh po izteku roka, ki je bil v sklepu določen zato, da
ga opravi.
430. člen
Obnova pravnomočno končanega postopka
zaradi motenja posesti je dovoljena samo iz razlogov, ki so določeni v 2. in 4.
točki 394. člena tega zakona, in sicer v tridesetih dneh od pravnomočnosti
sklepa o motenju posesti.
Devetindvajseto poglavje
IZDAJA PLAČILNEGA NALOGA
431. člen
Kadar se tožbeni zahtevek nanaša na zapadlo
denarno terjatev in je ta terjatev dokazana z verodostojno listino, ki je
priložena tožbi v izvirniku ali overjenem prepisu, izda sodišče toženi stranki
nalog, naj izpolni tožbeni zahtevek (plačilni nalog).
Za verodostojne listine veljajo zlasti:
1.    
javne listine;
2.    
zasebne listine, na katerih je podpis zavezanca overil organ, ki je
pristojen za overitve;
3.    
menice in čeki s protestom in povratnimi računi, če so ti potrebni za
nastanek zahtevka;
4.    
izpiski iz overjenih poslovnih knjig;
5.    
fakture;
6.    
listine, ki imajo po posebnih predpisih pomen javnih listin.
Plačilni nalog izda sodišče tudi tedaj,
kadar tožnik v tožbi tega ni predlagal, pa so izpolnjeni vsi pogoji za izdajo
plačilnega naloga.
432. člen
Kadar se tožbeni zahtevek nanaša na zapadlo
denarno terjatev, ki ne presega 2.000 eurov, izda sodišče plačilni nalog zoper
toženo stranko, čeprav tožbi niso priložene verodostojne listine, so pa v njej
navedeni podlaga in višina dolga ter dokazi, s katerimi se lahko ugotovi
resničnost tožbenih navedb.
Plačilni nalog iz prvega odstavka tega
člena se sme izdati samo zoper glavnega dolžnika.
433. člen
Plačilni nalog izda strokovni sodelavec
brez naroka.
V plačilnem nalogu izreče sodišče, da je
tožena stranka dolžna v osmih dneh, v meničnih in čekovnih sporih pa v treh
dneh po prejemu plačilnega naloga izpolniti tožbeni zahtevek skupaj s stroški,
ki jih je odmerilo sodišče, ali pa v istem roku ugovarjati zoper plačilni nalog.
V plačilnem nalogu opozori sodišče toženo stranko, da
bo prepozno vložene ugovore zavrglo. Hkrati jo opozori, da mora biti ugovor
obrazložen, sicer se šteje, da je neutemeljen (drugi odstavek 435. člena).
Plačilni nalog se vroči obema strankama.
Toženi stranki se skupaj s plačilnim
nalogom vroči tudi izvod tožbe s prilogami.
434. člen
Če sodišče ne ugodi predlogu za izdajo
plačilnega naloga, nadaljuje postopek s tožbo.
Zoper sklep, s katerim sodišče ne ugodi
predlogu za izdajo plačilnega naloga, ni pritožbe.
435. člen
Plačilni nalog sme tožena stranka
izpodbijati samo z ugovorom.
Ugovor mora biti obrazložen. V ugovoru mora
tožena stranka navesti dejstva, s katerimi ga utemeljuje in predlagati dokaze,
sicer se šteje, da je ugovor neutemeljen.
Če se izpodbija plačilni nalog samo glede
odločbe o stroških, se sme ta odločba izpodbijati samo s pritožbo zoper sklep.
Glede tistega dela, ki se ne izpodbija z
ugovorom, postane plačilni nalog pravnomočen.
436. člen
Predsednik senata zavrže prepozne,
nepopolne ali nedovoljene ugovore brez naroka.
Če toženec vloži obrazložen ugovor, sodišče
s sklepom razveljavi plačilni nalog in začne po pravnomočnosti tega sklepa z
obravnavanjem glavne stvari.
Na prvem naroku za glavno obravnavo lahko
navajajo stranke nova dejstva in predložijo nove dokaze, tožena stranka pa
lahko uveljavlja tudi nove ugovore glede izpodbijanega dela plačilnega naloga.
437. člen
(črtan)
438. člen
Sodišče se lahko po uradni dolžnosti
izreče, da ni krajevno pristojno, najpozneje do izdaje plačilnega naloga.
Tožena stranka lahko poda ugovor krajevne
nepristojnosti samo v ugovoru zoper plačilni nalog.
439. člen
Če se sodišče po izdaji plačilnega naloga
izreče za stvarno nepristojno, razveljavi plačilni nalog in odstopi po
pravnomočnosti sklepa o nepristojnosti zadevo pristojnemu sodišču.
Če sodišče po izdaji plačilnega naloga
ugotovi, da je krajevno nepristojno, ne razveljavi plačilnega naloga, temveč
odstopi po pravnomočnosti sklepa, s katerim se je izreklo za nepristojno,
zadevo pristojnemu sodišču.
440. člen
Kadar izda sodišče v primerih, ki so
določeni v tem zakonu, sklep, s katerim zavrže tožbo, razveljavi tudi plačilni
nalog.
441. člen
Tožeča stranka sme umakniti tožbo brez
privolitve tožene stranke samo do vložitve ugovora. Če se tožba umakne,
razveljavi sodišče s sklepom plačilni nalog.
Če tožena stranka do konca glavne obravnave
umakne vse svoje ugovore, ostane plačilni nalog v veljavi.
Trideseto poglavje
POSTOPEK V SPORIH MAJHNE VREDNOSTI
442. člen
Če v tem poglavju ni posebnih določb,
veljajo v postopku v sporih majhne vrednosti druge določbe tega zakona.
443. člen
Spori majhne vrednosti so po določbah tega
poglavja spori, v katerih se tožbeni zahtevek nanaša na denarno terjatev, ki ne
presega 2.000 eurov.
Kot spori majhne vrednosti se štejejo tudi
spori, v katerih se tožbeni zahtevek ne nanaša na denarno terjatev, tožeča
stranka pa je v tožbi navedla, da je pripravljena namesto izpolnitve določenega
zahtevka sprejeti denarni znesek, ki ne presega zneska iz prvega odstavka tega
člena (prvi odstavek 44. člena).
Za spore majhne vrednosti se štejejo tudi
spori, v katerih predmet tožbenega zahtevka ni denarni znesek, temveč izročitev
premične stvari, katere vrednost, ki jo je tožeča stranka navedla v tožbi, ne
presega zneska iz prvega odstavka tega člena (drugi odstavek 44. člena).
444. člen
Za spore majhne vrednosti se v smislu tega
poglavja ne štejejo spori o nepremičninah, spori iz avtorske pravice, spori, ki
se nanašajo na varstvo ali uporabo izumov in znakov razlikovanja in pravico do
uporabe firme, spori v zvezi z varstvom konkurence ter spori zaradi motenja
posesti.
445. člen
Postopek v sporih majhne vrednosti se
opravi tudi na ugovor zoper plačilni nalog, če vrednost prerekanega dela
plačilnega naloga ne presega 2.000 eurov.
446. člen
Postopek v sporih majhne vrednosti se
opravi pred okrajnim sodiščem, če ni v tem zakonu drugače določeno.
447. člen
V postopku v sporih majhne vrednosti je
dovoljena posebna pritožba samo zoper sklep, s katerim je postopek končan.
Druge sklepe, zoper katere je po tem zakonu
dovoljena pritožba, je mogoče izpodbijati samo s pritožbo zoper odločbo, s
katero je končan postopek.
Sklepi iz drugega odstavka tega člena se ne
vročajo strankam, temveč se razglasijo na naroku in vzamejo v pisni odpravek
odločbe.
448. člen
V postopku v sporih majhne vrednosti obsega
zapisnik o glavni obravnavi poleg podatkov iz prvega odstavka 123. člena tega
zakona:
1.    
izjave strank, ki so bistvenega pomena, zlasti tiste, s katerimi stranka
v celoti ali delno pripozna tožbeni zahtevek, se odpove tožbenemu zahtevku ali
pritožbi ali spremeni ali umakne tožbo;
2.    
bistveno vsebino izvedenih dokazov;
3.    
odločbe, zoper katere je dovoljena pritožba in ki so bile razglašene na
glavni obravnavi;
4.    
ali so bile stranke navzoče pri razglasitvi sodbe, in če so bile, da so
bile poučene, pod katerimi pogoji se lahko pritožijo.
449. člen
Če tožeča stranka spremeni tožbeni zahtevek
tako, da vrednost spornega predmeta presega 2.000 eurov, se postopek dokonča po
določbah tega zakona o rednem postopku.
Če tožeča stranka pred koncem glavne
obravnave, ki teče po določbah tega zakona o rednem postopku, zmanjša tožbeni
zahtevek, tako da ne presega 2.000 eurov, se postopek nadaljuje po določbah
tega zakona o postopku v sporih majhne vrednosti.
450. člen
Postopek v sporih majhne vrednosti poteka
na podlagi pisno izvedenih pravdnih dejanj.
Sodišče lahko čas in obseg dokazovanja
omeji, dokazovanje pa izvede po prosti presoji tako, da bo zagotovljena
sorazmernost med zagotovitvijo ustreznega varstva pravic strank ter ciljem
pospešitve in ekonomičnosti postopka (11. člen).
V postopku v sporih majhne vrednosti ni
mirovanja postopka.
451. člen
V postopku v sporih majhne vrednosti mora
tožeča stranka navajati vsa dejstva in predlagati vse dokaze v tožbi, tožena
stranka pa v odgovoru na tožbo.
452. člen
V postopku v sporih majhne vrednosti znaša
rok za odgovor na tožbo osem dni.
V postopku v sporih majhne vrednosti lahko
vsaka stranka vloži eno pripravljalno vlogo.
Tožeča stranka lahko v osmih dneh po prejemu odgovora na tožbo vloži pripravljalno vlogo, v
kateri odgovori na navedbe v odgovoru na tožbo.
Tožena stranka lahko v osmih dneh po prejemu pripravljalne vloge tožeče stranke vloži
pripravljalno vlogo, v kateri odgovori na navedbe tožeče stranke v njeni
pripravljalni vlogi.
453. člen
Dejstva in dokazi, ki jih stranka navaja v
vlogah, ki niso navedene v prejšnjem členu, se ne upoštevajo.
453.a člen
Če tožena stranka, ki ji je bila tožba
pravilno vročena, ne odgovori na tožbo, se šteje, da pripoznava tožbeni
zahtevek. Sodišče brez nadaljnjega obravnavanja izda sodbo, s katero zahtevku
ugodi, če so izpolnjeni pogoji iz 316. člena tega zakona.
Na posledico iz prejšnjega odstavka je
treba toženo stranko ob vročitvi tožbe opozoriti.
454. člen
Če sodišče po prejemu odgovora na tožbo
oziroma po prejemu pripravljalnih vlog ugotovi, da med strankami ni sporno
dejansko stanje in da ni drugih ovir za izdajo odločbe, nobena stranka pa
izvedbe naroka v tožbi, odgovoru na tožbo oziroma v pripravljalnih vlogah iz
452. člena tega zakona ni zahtevala, brez razpisa naroka izda odločbo o sporu.
Na način iz prejšnjega odstavka sodišče
ravna tudi v primeru, če po prejemu odgovora na tožbo oziroma pripravljalnih
vlog ugotovi, da je o spornem dejanskem stanju mogoče odločiti že na podlagi
predloženih pisnih dokazov, nobena stranka pa izvedbe naroka v tožbi, odgovoru
na tožbo oziroma v pripravljalnih vlogah iz 452. člena tega zakona ni
zahtevala.
Če je tožeča stranka zahtevala izvedbo
naroka, pa ne pride, čeprav je bila v redu vabljena, izda sodišče sodbo na
podlagi odpovedi, če so izpolnjeni pogoji iz 317. člena tega zakona. Če je
izvedbo naroka zahtevala tožena stranka, pa ne pride, čeprav je bila v redu
vabljena, izda sodišče sodbo na podlagi pripoznave, če so izpolnjeni pogoji iz
316. člena tega zakona. Če sta obe stranki zahtevali izvedbo naroka, pa
nobena ne pride, čeprav sta bili v redu vabljeni, se šteje, da je tožba
umaknjena.
455. člen
Če je sodišče izvedlo narok, čeprav ga
nobena stranka ni zahtevala, pa ena pravilno vabljena stranka ne pride, se
šteje, da umika vse dokazne predloge, razen listinskih dokazov, ki jih je
predhodno že predložila sodišču. V tem primeru sodišče na predlog nasprotne
stranke odloči na podlagi listinskih dokazov ali teh dokazov in drugih dokazov,
ki jih je mogoče izvesti na naroku.
Če je sodišče izvedlo narok, čeprav ga
nobena stranka ni zahtevala, pa nobena pravilno vabljena stranka ne pride,
sodišče odloči na podlagi listinskih dokazov ali teh dokazov in drugih dokazov,
ki jih je mogoče izvesti na naroku.
456. člen
V vabilu na glavno obravnavo morajo biti
med drugim navedene posledice izostanka strank iz tretjega odstavka
454. člena in 455. člena tega zakona, da se v postopku v sporih
majhne vrednosti ne uporabljajo določbe o mirovanju postopka, da morajo stranke
v tem postopku navesti vsa dejstva in dokaze v vlogah iz 451. člena tega zakona
kot tudi da se sme odločba izpodbijati samo zaradi bistvene kršitve določb
pravdnega postopka in zaradi zmotne uporabe materialnega prava.
457. člen
Sodba v postopku v sporih majhne vrednosti
se razglasi takoj po koncu glavne obravnave.
Ob razglasitvi sodbe mora sodišče poučiti
navzoče stranke, pod katerimi pogoji se lahko pritožijo.
Sodišče lahko pisno sodbo izdela v skladu s
324. členom tega zakona ali v skladu s šestim odstavkom 323. člena tega zakona.
458. člen
Sodba in sklep, s katerim je končan spor v
postopku v sporih majhne vrednosti, se smeta izpodbijati samo zaradi bistvene
kršitve določb pravdnega postopka iz drugega odstavka 339. člena tega zakona in
zaradi zmotne uporabe materialnega prava.
Ne glede na določbo prejšnjega odstavka
tega člena senat sodišča druge stopnje razveljavi sodbo oziroma sklep sodišča
prve stopnje in zadevo vrne sodišču prve stopnje v novo sojenje, če ugotovi, da
je zaradi zmotne uporabe materialnega prava dejansko stanje nepopolno
ugotovljeno. V novem sojenju ne velja določba drugega odstavka 362. člena tega
zakona.
Zoper sodbo prve stopnje oziroma sklep iz
prvega odstavka tega člena se lahko stranke pritožijo v osmih dneh.
V postopku v sporih majhne vrednosti znaša
rok iz drugega odstavka 313. člena in prvega odstavka 325. člena tega zakona
osem dni.
O pritožbi zoper sodbo ali sklep v postopku
v sporu majhne vrednosti odloči sodnik posameznik. Sodnik posameznik lahko s
sklepom odstopi zadevo v odločitev senatu, če oceni, da gre za zapleteno zadevo
glede pravnih ali dejanskih vprašanj ali če je od odločitve o pritožbi mogoče
pričakovati rešitev pomembnega pravnega vprašanja, zlasti če gre za pravno
vprašanje, glede katerega ni sodne prakse ali ni enotna.
Zadeva se v odločitev senatu odstopi tudi v
primeru, če bi o njej kot sodnik posameznik odločal sodnik, ki delo na mestu
višjega sodnika opravlja manj kot leto dni.
Če sodnik posameznik odstopi zadevo v
odločitev senatu, sam postane sodnik poročevalec.
V sporih majhne vrednosti ni revizije.
V sporih majhne vrednosti obnova postopka
ni dovoljena v primeru iz 10. točke 394. člena tega zakona.
Enaintrideseto poglavje
POSTOPEK PRED ARBITRAŽAMI
(prenehalo
veljati)
459. člen
(prenehal
veljati)
460. člen
(prenehal
veljati)
461. člen
(prenehal
veljati)
462. člen
(prenehal
veljati)
463. člen
(prenehal
veljati)
464. člen
(prenehal
veljati)
465. člen
(prenehal
veljati)
466. člen
(prenehal
veljati)
467. člen
(prenehal
veljati)
468. člen
(prenehal
veljati)
469. člen
(prenehal
veljati)
470. člen
(prenehal
veljati)
471. člen
(prenehal
veljati)
472. člen
(prenehal
veljati)
473. člen
(prenehal
veljati)
474. člen
(prenehal
veljati)
475. člen
(prenehal
veljati)
476. člen
(prenehal
veljati)
477. člen
(prenehal
veljati)
478. člen
(prenehal
veljati)
479. člen
(prenehal
veljati)
Dvaintrideseto poglavje
POSTOPEK V GOSPODARSKIH SPORIH
Uporaba
480. člen
V postopku v gospodarskih sporih veljajo
določbe tega zakona, če ni v določbah tega poglavja drugače določeno.
481. člen
Pravila o postopku v gospodarskih sporih
veljajo:
1.    
v sporih, v katerih je vsaka od strank katera od navedenih oseb:
gospodarska družba, zavod (vključno javni zavod), zadruga, država ali
samoupravna lokalna skupnost;
2.    
v sporih iz medsebojnih pravnih razmerij samostojnih podjetnikov posameznikov,
izvirajočih iz njihove pridobitne dejavnosti, in v sporih iz pravnih razmerij,
ki so nastala med samostojnimi podjetniki posamezniki v zvezi z opravljanjem
njihove pridobitne dejavnosti in osebami iz prejšnje točke.
Ne glede na določbo prvega odstavka tega
člena se pravila postopka v gospodarskih sporih ne uporabljajo v sporih o
stvarnih pravicah na nepremičninah in premičninah in v sporih zaradi motenja
posesti.
482. člen
Pravila o postopku v gospodarskih sporih
veljajo tudi:
1.    
v sporih med družbeniki, družbeniki in družbami ter družbami in člani
organov upravljanja družb, za katere je treba uporabiti pravo gospodarskih
družb;
2.    
v sporih med ustanovitelji zavodov (vključno javnih zavodov),
izvirajočih iz njihovih medsebojnih pravnih razmerij v zvezi z ustanovitvijo,
statusnimi spremembami ali likvidacijo zavodov;
3.    
v sporih med zadružniki, zadrugami in zadružniki ter zadrugami in člani
organov upravljanja, za katere je treba uporabiti zadružno pravo.
Pravila postopka v gospodarskih sporih
veljajo tudi v sporih med osebami iz 481. člena in 1. do 3. točke prvega
odstavka tega člena ter državnimi organi in organizacijami z javnimi
pooblastili, kadar te nastopajo v pravdi kot stranke na podlagi posebnega
zakona.
483. člen
Pravila o postopku v gospodarskih sporih
veljajo tudi:
1.    
v sporih, ki se nanašajo na ladje in na plovbo po morju, in v sporih, za
katere velja plovbno pravo (plovbni spori), razen sporov o prevozu potnikov;
2.    
v sporih, izvirajočih iz vpisov v sodni register;
3.    
v sporih iz koncesijskih pogodb;
4.    
v sporih zaradi razveljavitve pogodbe o arbitraži in v sporih za
razveljavitev arbitražne odločbe, kadar se ta nanaša na spor, ki bi ga reševalo
sodišče po pravilih postopka v gospodarskih sporih;
5.    
v sporih, ki se nanašajo na varstvo ali uporabo izumov in znakov
razlikovanja ali pravico do uporabe firme, ter v sporih v zvezi z varstvom
konkurence;
6.    
v sporih, ki nastanejo v zvezi s stečajnim postopkom.
484. člen
Pravila o postopku v gospodarskih sporih
veljajo tudi, kadar so v sporu poleg oseb iz prvega odstavka 481. člena tega
zakona kot sosporniki iz 1. točke prvega odstavka 191. člena tega zakona
udeležene še druge osebe.
Pristojnost
485. člen
V sporih za ugotovitev obstoja ali
neobstoja pogodbe ter za izpolnitev ali razvezo pogodbe in v odškodninskih
sporih zaradi neizpolnitve pogodbe je poleg sodišča splošne krajevne
pristojnosti krajevno pristojno tudi sodišče kraja, kjer bi morala tožena
stranka po sporazumu strank izpolniti pogodbo.
486. člen
(črtan)
486.a člen
Sodnik posameznik lahko izjemoma predlaga
predsedniku višjega sodišča, da se zadeva odstopi v odločitev senatu treh
sodnikov, če gre za zapleteno zadevo glede pravnih ali dejanskih vprašanj. O
predlogu sodnika posameznika odloči predsednik višjega sodišča s sklepom, zoper
katerega ni pritožbe. Preostala člana senata se izbereta na podlagi pravil
sodnega reda o dodelitvi zadev na dan, ko je predsednik višjega sodišča ugodil
predlogu.
Priprave za glavno obravnavo
487. člen
V nujnih primerih sme sodišče ne glede na
določbo 276. člena tega zakona takoj po predhodnem preizkusu tožbe razpisati
glavno obravnavo.
Sodišče ima v nujnih primerih pravico
določiti narok po telefonu ali brzojavno ali z uporabo telekomunikacijskih
storitev.
488. člen
Kadar po prejemu odgovora na tožbo sodišče
ugotovi, da med strankami ni sporno dejansko stanje in da ni drugih ovir za
izdajo odločbe, lahko brez razpisa naroka izda odločbo o sporu.
Ne glede na določbo prejšnjega odstavka
sodišče razpiše narok, če stranka to zahteva.
489. člen
Kadar sodišče odloči po 488. členu tega zakona,
se lahko zahteva povrnitev stroškov v petnajstih dneh od vročitve sodbe.
490. člen
Če ni treba razpisati pritožbene obravnave
in senat sodišča druge stopnje soglasno oceni, da pritožba očitno nima možnosti
za uspeh in ne gre za zadevo, ki bi bila pomembna za zagotovitev pravne
varnosti, enotne uporabe prava ali za razvoj prava preko sodne prakse, lahko o
nameravani zavrnitvi pritožbe in ključnih razlogih za to obvesti stranko ter jo
pozove, da se v določenem roku izjavi, ali vztraja pri vloženi pritožbi ali
pritožbo umika. Če stranka umakne pritožbo, ji sodišče prve stopnje vrne del
sodne takse za pritožbo v skladu z določbami zakona, ki ureja sodne takse.
Sodišče druge stopnje stranko v pozivu opozori na vračilo sodne takse v primeru
umika pritožbe.
Druge določbe
491. člen
Če stranki sporazumno predlagata, naj se
preloži narok, da poskusita poravnavo, ugodi sodišče takemu predlogu in takoj
obvesti stranki, kateri dan in ob kateri uri bo nov narok.
492. člen
V postopku v gospodarskih sporih ne veljajo
določbe tega zakona o mirovanju postopka.
493. člen
(črtan)
494. člen
V postopku v gospodarskih sporih ne morejo
dajati stranke zunaj naroka ustnih izjav na zapisnik pri sodišču.
Listine, na podlagi katere se izda plačilni
nalog po 431. členu tega zakona, ni treba priložiti v izvirniku ali v overjenem
prepisu. Zadošča, če overi prepis take listine pooblaščeni organ pravne osebe.
V postopku v gospodarskih sporih ne veljajo
določbe 432. člena tega zakona.
494.a člen
Sodišče lahko stranki odredi omejitev
obsega vloge in omejitev časa za ustno podajanje navedb na naroku.
495. člen
V postopku v gospodarskih sporih so spori
majhne vrednosti spori, v katerih se tožbeni zahtevek nanaša na denarno
terjatev, ki ne presega 4.000 eurov.
Za spore majhne vrednosti se štejejo tudi
spori, v katerih se tožbeni zahtevek ne nanaša na denarno terjatev, tožeča
stranka pa je v tožbi navedla, da je pripravljena namesto izpolnitve določenega
zahtevka sprejeti denarni znesek, ki ne presega zneska iz prvega odstavka tega
člena (prvi odstavek 44. člena).
Za spore majhne vrednosti se štejejo tudi
spori, v katerih predmet tožbenega zahtevka ni denarni znesek, temveč izročitev
premične stvari, katere vrednost, ki jo je tožeča stranka navedla v tožbi, ne
presega zneska iz prvega odstavka tega člena (drugi odstavek 44. člena).
496. člen
V postopkih za izdajo plačilnega naloga
sodišče pisno sodbo izdela v skladu s 324. členom tega zakona ali v skladu s
šestim odstavkom 323. člena tega zakona.
497. člen
(črtan)

Zakon o pravdnem postopku – ZPP (Uradni list RS, št. 26/99)
vsebuje naslednje prehodne in končne določbe:
»Četrti del
PREHODNE IN KONČNE DOLOČBE
498. člen
Če sta bila pred uveljavitvijo tega zakona
na prvi stopnji izdana sodba ali sklep, s katerima se je postopek pred sodiščem
prve stopnje končal, se postopek nadaljuje po dosedanjih predpisih.
Če bo po uveljavitvi tega zakona
razveljavljena odločba prve stopnje iz prvega odstavka tega člena, se postopek
nadaljuje po tem zakonu.
499. člen
Če je bila tožba vložena pred uveljavitvijo
tega zakona, se v postopku ne uporabljajo določbe tretjega in četrtega odstavka
86. člena, 87., 88., 89., 90. in 91. člen.
Če je bila tožba vročena pred uveljavitvijo
tega zakona, se v postopku ne uporabljajo določbe 318. člena, ampak se pogoji
za izdajo zamudne sodbe presojajo po dosedanjih predpisih.
Če je bil pred uveljavitvijo zakona že
opravljen prvi narok za glavno obravnavo, smejo stranke navajati nova dejstva
in predlagati dokaze ter se izjaviti o navedbah in ponujenih dokazih nasprotne
stranke najkasneje na prvem naroku za glavno obravnavo po uveljavitvi zakona.
500. člen
V postopku pred delovnimi in socialnimi
sodišči sodi senat.
Če je v delovnem sporu tožnik delavec, je
za sojenje pristojno poleg sodišča, ki je splošno krajevno pristojno za
toženca, tudi sodišče, na katerega območju se opravlja ali se je opravljalo
delo, oziroma sodišče, na katerega območju bi se moralo opravljati delo, ter
sodišče, na katerega območju je bilo sklenjeno delovno razmerje.
501. člen
Z dnem, ko začne veljati ta zakon,
prenehajo veljati določbe 66., 67., 69. in 72. do 77. člena, četrtega odstavka
78. člena, ter 100. in 101. člena zakona o zakonski zvezi in družinskih
razmerjih (Uradni list SRS, št. 15/76, 1/89, 14/89), določbi 38. in 39. člena
zakona o samoupravnih sodiščih (Uradni list SRS, št. 10/77, 23/81 in 4/82) in
točki 1, 2/II 99. člena ter točke 1, 2, 3/II 101. člena zakona o sodiščih
(Uradni list RS, št. 19/94, 45/95).
Z dnem, ko začne veljati ta zakon, se v
Republiki Sloveniji preneha uporabljati zakon o pravdnem postopku (Uradni list
SFRJ, št. 4/77, 36/77 – popr., 36/80, 69/82, 58/84, 74/87, 14/88 – popr.,
57/89, 20/90 in 27/90).
502. člen
Minister, pristojen za pravosodje, izda
predpis iz četrtega odstavka 132. člena v treh mesecih po uveljavitvi tega
zakona.
503. člen
Ta zakon začne
veljati devetdeseti dan po objavi v Uradnem listu Republike Slovenije.«.

Zakon o spremembah in dopolnitvah zakona o pravdnem postopku –
ZPP-A (Uradni list RS,
št. 96/02)
vsebuje naslednji prehodni in končno določbo:
»PREHODNI IN KONČNA DOLOČBA
34. člen
Minister, pristojen za pravosodje, izda
podzakonski akt iz 8. člena tega zakona v treh mesecih od uveljavitve tega
zakona.
35. člen
Določbe 14. člena tega zakona se v
postopkih, v katerih je bila tožba vložena pred njegovo uveljavitvijo,
uporabljajo, če do njegove uveljavitve še ni bil razpisan prvi narok za glavno
obravnavo.
Določba 17. člena tega zakona se ne
uporablja, če je bila tožba vložena pred njegovo uveljavitvijo.
36. člen
Ta zakon začne
veljati petnajsti dan po objavi v Uradnem listu Republike Slovenije.«.

Zakon o spremembah in dopolnitvah zakona o pravdnem postopku – ZPP-B (Uradni list RS, št. 2/04)
vsebuje naslednje prehodne in končno določbo:
»PREHODNE IN KONČNA DOLOČBA
15. člen
Postopki v sporih o zakonitem preživljanju,
ki so začeti do začetka uporabe določb iz 16. člena tega zakona, se dokončajo
pred okrajnimi sodišči po dosedanjem zakonu.
Če bo po začetku uporabe 1. in 2. člena
tega zakona v zadevi iz prejšnjega odstavka razveljavljena odločba prve
stopnje, se postopek nadaljuje pred okrožnim sodiščem po tem zakonu.
Okrajna sodišča zadeve iz prejšnjega
odstavka po uradni dolžnosti odstopijo okrožnim sodiščem. O odstopu zadev se
sestavi zapisnik, ki ga podpišeta predsednik sodišča, ki zadevo odstopa, in
predsednik sodišča, kateremu je zadeva odstopljena.
16. člen
Določbe 1., 2., 8., 9., 10., 11., 12. in
13. člena tega zakona se začnejo uporabljati 1. maja 2004.
17. člen
Ta zakon začne
veljati petnajsti dan po objavi v Uradnem listu Republike Slovenije.«.

Zakon o delovnih in socialnih sodiščih – ZDSS-1 (Uradni list RS, št. 2/04)
spreminja 500. člen zakona tako, da se glasi:
»500. člen
(prenehal
veljati)«;
ter vsebuje naslednjo končno določbo:
»Uveljavitev
zakona
94. člen
Ta zakon začne
veljati 1. januarja 2005.«.

Zakon o spremembah in dopolnitvah Zakona o pravdnem postopku –
ZPP-C (Uradni list RS,
št. 52/07)
vsebuje naslednji prehodni in končno določbo:
»PREHODNI IN KONČNA DOLOČBA
25. člen
Minister, pristojen za pravosodje, ob
tehnični izpolnitvi pogojev za vlaganje po elektronski poti, z odredbo določi datum,
od katerega je mogoče vloge, listine in pisanja s seznama vlagati po
elektronski poti.
Minister, pristojen za pravosodje, ob
tehnični izpolnitvi pogojev za vročanje po elektronski poti, z odredbo določi
datum, od katerega je mogoče vročanje po elektronski poti.
Minister, pristojen za pravosodje, ob
tehnični izpolnitvi pogojev za vodenje spisa v elektronski obliki, z odredbo
določi datum, od katerega je mogoče spis pregledovati in prepisovati tudi v
elektronski obliki v informacijskem sistemu ter v njem spremljati potek
postopka.
26. člen
Minister, pristojen za pravosodje, izda
podzakonski predpis iz četrtega odstavka 105.b člena zakona v šestih mesecih od
uveljavitve tega zakona, podzakonske predpise iz šestega odstavka
127. člena, šestega odstavka 132. člena in osmega odstavka
149. člena zakona pa v enem letu od uveljavitve tega zakona.
Pravne in fizične osebe, ki opravljajo
vročanje na podlagi posebnega dovoljenja ministra, pristojnega za pravosodje,
prenehajo za posamezno sodišče opravljati dejavnost vročanja v pravdnem
postopku, ko posamezno sodišče zagotovi opravljanje dejavnosti vročanja v
pravdnem postopku po pravnih in fizičnih osebah, izbranih v postopku javnega
naročanja po zakonu, ki ureja javno naročanje.
27. člen
Ta zakon začne
veljati naslednji dan po objavi v Uradnem listu Republike Slovenije.«.

Zakon o arbitraži – ZArbit (Uradni list RS, št. 45/08)
vsebuje naslednjo končno določbo:
»52. člen
(začetek veljavnosti)
Ta zakon začne
veljati tri mesece po objavi v Uradnem listu Republike Slovenije.«.

Zakon o spremembah in dopolnitvah Zakona o pravdnem postopku –
ZPP-D (Uradni list RS,
št. 45/08)
vsebuje naslednje prehodne in končne določbe:
»PREHODNE IN KONČNE DOLOČBE
129. člen
Če je bil postopek začet pred
1. januarjem 2010 pred okrožnim sodiščem v skladu s prvim odstavkom
32. člena Zakona o pravdnem postopku (Uradni list RS, št. 73/07 – uradno
prečiščeno besedilo), se dokonča pred okrožnim sodiščem.
130. člen
Postopek, ki se je začel pred uveljavitvijo
tega zakona, se nadaljuje po določbah tega zakona, če ni v tem zakonu določeno
drugače.
Če je bila pred uveljavitvijo tega zakona na
prvi stopnji izdana odločba, s katero se je postopek pred sodiščem prve stopnje
končal, se postopek nadaljuje po dosedanjih predpisih.
Če je po uveljavitvi tega zakona odločba
prve stopnje iz prejšnjega odstavka razveljavljena, se postopek nadaljuje po določbah
tega zakona.
Določbe petega odstavka 98. člena in
drugega odstavka 108. člena zakona se ne uporabljajo, če je bila vloga
vložena pred uveljavitvijo tega zakona.
Če je bila tožba vložena pred uveljavitvijo
tega zakona po rednem postopku, pa vrednost spornega predmeta ne presega 2.000
eurov, se postopek nadaljuje po določbah zakona, ki ureja postopek v sporih
majhne vrednosti. Če je bil odgovor na tožbo vročen tožeči stranki pred
uveljavitvijo tega zakona, ji mora sodišče dati rok za vložitev ene pripravljalne
vloge skupaj s poukom iz 453. člena zakona. Če je bila toženi stranki
vročena pripravljalna vloga v skladu s drugim odstavkom 452. člena zakona
pred uveljavitvijo tega zakona, ji mora sodišče dati rok za vložitev ene
pripravljalne vloge skupaj s poukom iz 453. člena zakona. Določba
prejšnjega stavka se smiselno uporablja tudi za tožbe v gospodarskem sporu, ki
so bile vložene pred uveljavitvijo tega zakona po rednem postopku, pa vrednost
spornega predmeta ne presega 4.000 eurov.
131. člen
Z dnem uveljavitve tega zakona prenehajo
veljati 25., 30., 32., 39., 40. in 77. člen Zakona o delovnih in socialnih
sodiščih (Uradni list RS, št. 2/04 in 10/04 – popravek).
132. člen
Določbi 2. in 4. člena tega zakona se
začneta uporabljati 1. januarja 2010. Do začetka uporabe teh določb se
uporabljajo dosedanje določbe 30. in 32. člena Zakona o pravdnem postopku.
133. člen
Ta zakon začne veljati 1. oktobra
2008.«.

Odločba o ugotovitvi, da je Zakon o pravdnem
postopku v neskladju z Ustavo (Uradni list RS, št. 111/08),
določa:
»1. Zakon o pravdnem postopku (Uradni list
RS, št. 26/99, 96/02, 12/03 – ur. p. b., 2/04, 36/04 – ur. p. b., 52/07 in
73/07 – ur. p. b., 45/08) je v neskladju z Ustavo, ker ne ureja pravice slepih
in slabovidnih oseb do dostopa do sodnih pisanj ter do pisnih vlog strank in
drugih udeležencev v postopku v zanje zaznavni obliki. 
2. Državni zbor mora ugotovljeno neskladje
odpraviti v roku enega leta od objave te odločbe v Uradnem listu Republike
Slovenije. 
3. Do odprave ugotovljenega neskladja
morajo sodišča v pravdnem postopku slepi ali slabovidni osebi na njeno zahtevo
zagotoviti dostop do sodnih pisanj ter do pisnih vlog strank in drugih
udeležencev v postopku v zanjo zaznavni obliki. Za to potrebni stroški se
izplačajo iz sredstev sodišča.«.

Odločba o ugotovitvi, da je Zakon o pravdnem
postopku v neskladju z Ustavo (Uradni
list RS, št. 92/13),
določa:
»1. Zakon o pravdnem postopku (Uradni list
RS, št. 73/07 – uradno prečiščeno besedilo in 45/08) je v neskladju z Ustavo.
2. Državni zbor mora ugotovljeno
protiustavnost odpraviti v roku enega leta po objavi te odločbe v Uradnem listu
Republike Slovenije.
3. Do uveljavitve drugačne zakonske
ureditve sodnik posameznik ali predsednik senata sodišča, ki odloča o zadevi, s
sklepom odloči o tem, na kakšen način se zagotovi seznanitev strank sodnega
postopka s tajnimi podatki, ki so predloženi v postopek. Odločitev sprejme v
skladu s 35. točko obrazložitve te odločbe.
4. Zoper sklep iz prejšnje točke izreka te
odločbe ni posebne pritožbe.«.

Zakon o spremembah in dopolnitvah Zakona o
pravdnem postopku – ZPP-E (Uradni
list RS, št. 10/17)
vsebuje naslednje prehodne in končne določbe:
»PREHODNE IN KONČNE DOLOČBE
121. člen
V Zakonu o delovnih in socialnih sodiščih
(Uradni list RS, št. 2/04, 10/04 – popr., 45/08 – ZArbit, 45/08 – ZPP-D, 47/10
– odl. US in 43/12 – odl. US) se drugi odstavek 14. člena spremeni tako, da se
glasi:
»(2) Sodnik posameznik
odloča v individualnih delovnih in socialnih sporih o premoženjskopravnih
zahtevkih, če vrednost spornega predmeta ne presega 40.000 eurov.«.
26. člen, tretji do šesti odstavek 28.
člena in 31. člen se črtajo.
V 41. členu se doda nov šesti odstavek, ki
se glasi:
»(6) Rok za pritožbo je 15
dni.«.
122. člen
V Zakonu o upravnem sporu (Uradni list RS,
št. 105/06, 107/09 – odl. US, 62/10, 98/11 – odl. US in 109/12) se prvi
odstavek 22. člena spremeni tako, da se glasi:
»(1) V upravnem sporu se
uporabljajo določbe zakona, ki ureja pravdni postopek, kolikor ta zakon ne
določa drugače.«.
83. člen in 86. do 91. člen se črtajo.
123. člen
V Zakonu o sodnih taksah (Uradni list RS,
št. 37/08, 97/10, 63/13, 58/14 – odl. US, 19/15 – odl. US in 30/16) se v Taksni
tarifi v tarifni številki 1122 pika na koncu 2. točke nadomesti z vejico in doda
nova 3. točka, ki se glasi:
»3. z umikom pritožbe
na podlagi poziva sodišča druge stopnje.«.
124. člen
Če drug zakon določa, da je revizija v
nepravdnem postopku dovoljena, se ta dopusti pod pogoji iz 367.a člena zakona
in po postopku po zakonu.
V Zakonu o nepravdnem postopku (Uradni list
SRS, št. 30/86, 20/88 – popr., Uradni list RS, št. 87/02 – SPZ, 131/03 – odl.
US in 77/08 – ZDZdr) se v 103. členu za besedo »revizija« črtata vejica in
besedilo »če vrednost izpodbijanega dela pravnomočne odločbe presega vrednost,
ki jo zakon o pravdnem postopku predpisuje kot pogoj za dovoljenost revizije«.
125. člen
Postopek, ki se je začel pred začetkom
uporabe tega zakona, se konča po določbah do sedaj veljavnega zakona, če ni v
tem členu določeno drugače.
Spremenjene in nove določbe 109. člena,
122. člena, 123. člena, 124. člena, 125. člena, 125.a člena, 126. člena, 127.
člena, 132. člena, 133. člena, 138. člena, 139. člena, 139.a člena, 139.b
člena, 141.a člena, 141.b člena, 142. člena, 143. člena, 144. člena, 146.a
člena, 149. člena, 150. člena, 304. člena, 392. člena, 393. člena in 394. člena
zakona se uporabljajo tudi za postopek, začet pred začetkom uporabe tega
zakona.
Postopek, ki se je začel pred začetkom
uporabe tega zakona, se pred sodiščem druge stopnje in pred vrhovnim sodiščem
nadaljuje po določbah tega zakona, če je odločba, s katero se postopek pred
sodiščem prve stopnje konča, izdana po začetku uporabe tega zakona.
126. člen
Pravne in fizične osebe, ki imajo
dovoljenje ministra, pristojnega za pravosodje za opravljanje vročanja ter so
vpisane v register pooblaščenih vročevalcev, ki ga vodi ministrstvo, pristojno
za pravosodje, v skladu s Pravilnikom o delovanju oseb, ki opravljajo vročanje
v kazenskem in pravdnem postopku (Uradni list RS, št. 104/10, 35/13 in 63/16),
prenehajo opravljati dejavnost vročanja za sodišča v pravdnem postopku z dnem
začetka uporabe tega zakona.
Pooblaščeni vročevalci, ki jim je sodišče
odredilo vročitev pred začetkom uporabe tega zakona po določbah Zakona o
pravdnem postopku (Uradni list RS, št. 73/07 – uradno prečiščeno besedilo,
45/08 – ZArbit, 45/08, 111/08 – odl. US, 57/09 – odl. US, 12/10 – odl. US,
50/10 – odl. US, 107/10 – odl. US, 75/12 – odl. US, 40/13 – odl. US, 92/13 –
odl. US, 10/14 – odl. US, 48/15 – odl. US in 6/17 – odl. US), opravijo vročitev
v skladu z odredbo sodišča. Za te vročitve se uporabljajo določbe pravilnika iz
druge alineje prvega odstavka 133. člena tega zakona.
127. člen
Minister, pristojen za pravosodje, izda
podzakonski predpis iz drugega odstavka 132. člena zakona v petih mesecih po
uveljavitvi tega zakona.
128. člen
Pravilnik o elektronskem poslovanju v
civilnih sodnih postopkih (Uradni list RS, št. 64/10, 23/11 in 67/15) se
uskladi z določbami tega zakona v petih mesecih po uveljavitvi tega zakona.
129. člen
Minister, pristojen za pravosodje, ob
tehnični izpolnitvi pogojev z odredbo določi datum, od katerega je mogoče
vročanje prek informacijskega sistema sodstva neposredno na naslov za vročanje,
ki je registriran v informacijskem sistemu sodstva po tretjem odstavku 141.a
člena zakona.
130. člen
Z dnem uveljavitve tega zakona preneha
veljati:
-      
drugi odstavek 26. člena Zakona o spremembah in dopolnitvah Zakona o
pravdnem postopku (Uradni list RS, št. 52/07) in
-      
Pravilnik o delovanju oseb, ki opravljajo vročanje v kazenskem in
pravdnem postopku (Uradni list RS, št. 104/10, 35/13 in 63/16) za vročanje v
pravdnem postopku.
Določbe pravilnika iz druge alineje
prejšnjega odstavka se v delu, ki določa pravila za delovanje pooblaščenih
vročevalcev v pravdnem postopku, uporabljajo do začetka uporabe tega zakona.
131. člen
Do začetka uporabe tega zakona se
uporabljajo določbe Zakona o pravdnem postopku (Uradni list RS, št. 73/07 –
uradno prečiščeno besedilo, 45/08 – ZArbit, 45/08, 111/08 – odl. US, 57/09 –
odl. US, 12/10 – odl. US, 50/10 – odl. US, 107/10 – odl. US, 75/12 – odl. US,
40/13 – odl. US, 92/13 – odl. US, 10/14 – odl. US, 48/15 – odl. US in 6/17 –
odl. US).
132. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne šest
mesecev po njegovi uveljavitvi, razen 107., 108. in 109. člena tega zakona, ki
se začnejo uporabljati z dnem uveljavitve tega zakona.«.

Zakon o nepravdnem postopku – ZNP-1 (Uradni
list RS, št. 16/19)
vsebuje naslednjo končno določbo:
»224. člen
(začetek
veljavnosti)
Ta zakon začne veljati 15. aprila 2019.«.

Odločba o ugotovitvi, da je tretji odstavek 396. člena Zakona o pravdnem
postopku v zvezi z 9. točko 394. člena Zakona o pravdnem postopku v neskladju z
Ustavo (Uradni list RS, št. 70/19)
določa:
»1. Tretji odstavek 396. člena Zakona o pravdnem postopku
(Uradni list RS, št. 73/07 – uradno prečiščeno besedilo, 45/08 in 10/17),
kolikor se nanaša na primere iz 9. točke 394. člena Zakona o pravdnem postopku,
je v neskladju z Ustavo.
2. Državni zbor mora ugotovljeno protiustavnost iz prejšnje
točke izreka odpraviti v roku enega leta po objavi te odločbe v Uradnem listu
Republike Slovenije.
3. Do odprave ugotovljene protiustavnosti se obnova postopka
iz razloga iz 9. točke 394. člena Zakona o pravdnem postopku ne more več
predlagati, če preteče deset let od dneva, ko je sodna odločba postala
pravnomočna.«.

Odločba o ugotovitvi, da je tretja poved
prvega odstavka 146. člena Zakona o pravdnem postopku v zvezi s prvim
odstavkom 22. člena Zakona o upravnem sporu v neskladju z Ustavo, kolikor
se nanaša na upravni spor zoper odločitev Sklada Republike Slovenije za
nasledstvo, javnega sklada, v postopku verifikacije neizplačane stare devizne
vloge na podlagi Zakona o načinu izvršitve sodbe Evropskega sodišča za
človekove pravice v zadevi številka 60642/08 (Uradni list RS, št. 8/22), določa:
»1. Tretja poved prvega odstavka
146. člena Zakona o pravdnem postopku (Uradni list RS, št. 73/07 –
uradno prečiščeno besedilo, 45/08 in 10/17) v zvezi s prvim odstavkom
22. člena Zakona o upravnem sporu (Uradni list RS, št. 105/06, 62/10
in 109/12) je v neskladju z Ustavo, kolikor se nanaša na upravni spor zoper
odločitev Sklada Republike Slovenije za nasledstvo, javnega sklada, v postopku
verifikacije neizplačane stare devizne vloge na podlagi Zakona o načinu
izvršitve sodbe Evropskega sodišča za človekove pravice v zadevi številka
60642/08 (Uradni list RS, št. 48/15).
2. Državni zbor mora ugotovljeno
neskladje odpraviti v roku šestih mesecev po objavi te odločbe v Uradnem listu
Republike Slovenije.
3. Do odprave ugotovljene
protiustavnosti iz 1. točke izreka se vročanje pisanj v upravnem sporu zoper
odločitev Sklada Republike Slovenije za nasledstvo, javnega sklada, v postopku
verifikacije neizplačane stare devizne vloge na podlagi Zakona o načinu
izvršitve sodbe Evropskega sodišča za človekove pravice v zadevi številka 60642/08,
če tožeča stranka ali njen zakoniti zastopnik po pozivu sodišča v določenem
roku ne imenuje pooblaščenca za sprejemanje pisanj, opravlja po diplomatski
poti, če ni v mednarodni pogodbi drugače določeno.«.

Zakon o debirokratizaciji – ZDeb (Uradni list
RS, št. 3/22)
vsebuje naslednji končni določbi:
»55. člen
(končni
določbi)
(1) Ta zakon začne veljati petnajsti dan po
objavi v Uradnem listu Republike Slovenije.
(2) Določbe 16., 20., 21., 22. in 23. člena
tega zakona se začnejo uporabljati šest mesecev po objavi v Uradnem listu
Republike Slovenije.«.