SPLOŠNI DEL
Prvo poglavje
TEMELJNE DOLOČBE
Ni kaznivega dejanja in kazni brez zakona
1. člen
Nikomur ne sme biti izrečena kazen ali druga kazenska
sankcija za dejanje, ki ga zakon ni določil kot kaznivo dejanje, še preden je
bilo storjeno, in za katero ni bila z zakonom predpisana kazen.
Podlaga in meja kazenskopravne prisile
2. člen
Določanje kaznivih dejanj in predpisovanje kazenskih sankcij
v zakonu je upravičeno samo, kadar in kolikor varstva človeka in drugih
temeljnih vrednot ni mogoče zagotavljati drugače.
Časovna veljavnost kazenskega zakona
3. člen
(1) Za storilca kaznivega dejanja se uporablja zakon, ki je
veljal ob storitvi kaznivega dejanja. 
(2) Če se po storitvi kaznivega dejanja zakon spremeni
(enkrat ali večkrat), se uporablja zakon, ki je milejši za storilca.
Ni kazni brez krivde
4. člen
Storilcu kaznivega dejanja se sme izreči kazen samo, če je
podana njegova krivda. 
Kazenske sankcije
5. člen
(1) Kazenske sankcije so: kazni, opozorilne sankcije,
varnostni ukrepi in vzgojni ukrepi. 
(2) Za kaznivo dejanje je v zakonu vedno določena kazen.
Druge sankcije iz prejšnjega odstavka se izrekajo po določbah splošnega dela
tega zakonika. 
(3) Ob pogojih, določenih s tem zakonikom, se proti storilcu
zaradi storjenega kaznivega dejanja ali izrečene kazenske sankcije uporabita
tudi odvzem premoženjske koristi in objava sodbe. 
Veljavnost splošnega dela
6. člen
Določbe splošnega dela tega zakonika veljajo za vse
kazenskopravne določbe v zakonih Republike Slovenije.
Drugo poglavje
KAZNIVO DEJANJE IN KAZENSKA ODGOVORNOST
1. Splošne določbe o kaznivem dejanju in kazenski odgovornosti
Kaznivo dejanje
7. člen
Kaznivo dejanje je protipravno dejanje, ki ga zakon zaradi
njegove nevarnosti določa kot kaznivo dejanje in hkrati določa njegove znake in
kazen zanj. 
Način izvršitve kaznivega dejanja
8. člen
(1) Kaznivo dejanje je lahko izvršeno s storitvijo ali z
opustitvijo. 
(2) Kaznivo dejanje je lahko izvršeno z opustitvijo samo, če
je storilec opustil dejanje, ki bi ga moral storiti. 
(3) Z opustitvijo je lahko izvršeno tudi kaznivo dejanje, ki
ga zakon ne določa kot opustitveno kaznivo dejanje, če storilec ne prepreči
prepovedane posledice. V takšnem primeru se storilec kaznuje za opustitev samo,
če je bil dolžan preprečiti nastanek prepovedane posledice in če je opustitev
za nastanek takšne posledice enakega pomena kot storitev.
Čas izvršitve kaznivega dejanja
9. člen
Kaznivo dejanje je izvršeno takrat, ko je storilec delal ali
bi moral delati, ne glede na to, kdaj je nastala posledica.
Kraj izvršitve kaznivega dejanja
10. člen
(1) Kaznivo dejanje je izvršeno tako na kraju, kjer je
storilec delal ali bi bil moral delati, kakor tudi na kraju, kjer je nastala
prepovedana posledica. 
(2) Za poskus kaznivega dejanja se šteje, da je bil izvršen
tako na kraju, kjer je storilec delal, kakor tudi na kraju, kjer naj bi po
njegovem naklepu nastala ali bi lahko nastala prepovedana posledica.
Silobran
11. člen
(1) Ni kaznivo dejanje tisto dejanje, ki je storjeno v
silobranu. 
(2) Silobran je tista obramba, ki je neizogibno potrebna, da
storilec odvrne od sebe ali koga drugega istočasen protipraven napad. 
(3) Storilec, ki je prekoračil meje silobrana, se sme
kaznovati mileje; če pa je prekoračil silobran zaradi močne razdraženosti ali
prestrašenosti, povzročene z napadom, se mu sme kazen tudi odpustiti.
Skrajna sila
12. člen
(1) Ni kaznivo dejanje tisto dejanje, ki je storjeno v
skrajni sili. 
(2) Skrajna sila je podana takrat, kadar stori storilec
dejanje, ki ima vse zakonske znake kaznivega dejanja zato, da bi od sebe ali
koga drugega odvrnil istočasno nezakrivljeno nevarnost, ki je ni bilo mogoče
odvrniti drugače, pri tem pa prizadejano zlo ni večje od zla, ki je grozilo. 
(3) Storilec, ki je sam povzročil nevarnost, toda iz
malomarnosti, ali je prekoračil meje skrajne sile, se sme mileje kaznovati, če
pa je prekoračil meje skrajne sile v posebno olajševalnih okoliščinah, se mu
sme kazen tudi odpustiti. 
(4) Skrajne sile ni, če se je bil storilec dolžan izpostaviti
nevarnosti.
Sila in grožnja
13. člen
(1) Ni kaznivo dejanje tisto dejanje, ki je bilo storjeno pod
vplivom sile, ki se ji storilec ni mogel upreti. 
(2) Če je bilo kaznivo dejanje storjeno pod vplivom sile, ki
se ji je bilo mogoče upreti, ali pod vplivom grožnje, se uporabi prejšnji člen.
Dejanje majhnega pomena
14. člen
Ni kaznivo dejanje tisto dejanje, ki ima sicer z zakonom
določene znake kaznivega dejanja, je pa majhnega pomena. Dejanje je majhnega
pomena, kadar je njegova nevarnost neznatna zaradi narave ali teže dejanja, ali
zaradi tega, ker so škodljive posledice neznatne ali jih ni, ali zaradi
okoliščin, v katerih je bilo storjeno, in zaradi nizke stopnje storilčeve
kazenske odgovornosti ali zaradi njegovih osebnih okoliščin.
Kazenska odgovornost
15. člen
(1) Kazensko odgovoren je storilec, ki je prišteven in kriv. 
(2) Kriv je storilec, ki je storil kaznivo dejanje z naklepom
ali iz malomarnosti, pri tem pa se je zavedal ali bi se moral in mogel
zavedati, da je njegovo dejanje prepovedano. 
(3) Za kaznivo dejanje, storjeno iz malomarnosti, je storilec
odgovoren samo, če zakon tako določa.
Prištevnost
16. člen
(1) Ni prišteven storilec, ki ob storitvi kaznivega dejanja
ni mogel razumeti pomena svojega dejanja ali ni mogel imeti v oblasti svojega
ravnanja zaradi trajne ali začasne duševne bolezni, začasnih duševnih motenj,
duševne zaostalosti ali zaradi kake druge trajne in hude duševne motenosti
(neprištevnost). 
(2) Storilec kaznivega dejanja, čigar zmožnost razumeti pomen
svojega dejanja ali zmožnost imeti v oblasti svoje ravnanje je bila bistveno
zmanjšana zaradi kakšnega stanja iz prejšnjega odstavka, se sme mileje
kaznovati (bistveno zmanjšana prištevnost). 
(3) Kazensko je odgovoren tisti storilec kaznivega dejanja,
ki si je z uporabo alkohola, mamil ali kako drugače sam povzročil
neprištevnost, če je bila pred tem glede kaznivega dejanja podana njegova
krivda, ki jo zakon določa za to dejanje.
Naklep
17. člen
Kaznivo dejanje je storjeno z naklepom, če se je storilec
zavedal svojega dejanja in ga je hotel storiti; ali če se je zavedal, da lahko
zaradi njegovega ravnanja nastane prepovedana posledica, pa je privolil, da
takšna posledica nastane.
Malomarnost
18. člen
Kaznivo dejanje je storjeno iz malomarnosti, če se je
storilec zavedal, da zaradi njegovega ravnanja lahko nastane prepovedana
posledica, pa je lahkomiselno mislil, da jo bo lahko preprečil ali da ne bo
nastala; ali če se ni zavedel, da lahko nastane prepovedana posledica, pa bi se
bil po okoliščinah in po svojih osebnih lastnostih tega moral in mogel
zavedati.
Odgovornost za hujšo posledico
19. člen
Če je iz kaznivega dejanja nastala hujša posledica, za katero
predpisuje zakon hujšo kazen, se sme ta kazen izreči, če je storilec glede na
to posledico ravnal malomarno.
Dejanska zmota
20. člen
(1) Ni kazensko odgovoren storilec, ki se ob storitvi
kaznivega dejanja ni zavedal kakšnega njegovega z zakonom določenega znaka; ali
je zmotno mislil, da so podane okoliščine, v katerih bi bilo to dejanje
dopustno, če bi bile zares podane. 
(2) Če je bil storilec v zmoti zaradi malomarnosti, je
kazensko odgovoren za kaznivo dejanje, storjeno iz malomarnosti, če zakon tudi
za takšno dejanje določa kazensko odgovornost. 
Pravna zmota
21. člen
(1) Ni kazensko odgovoren storilec kaznivega dejanja, ki iz
opravičenih razlogov ni vedel, da je to dejanje prepovedano. 
(2) Če bi se storilec zmoti lahko izognil, se sme kaznovati
mileje.
2. Poskus kaznivega dejanja
Poskus
22. člen
(1) Kdor je izvršitev naklepnega kaznivega dejanja začel, pa
ga ni dokončal, se kaznuje za poskus, če gre za kaznivo dejanje, za katero se
sme po zakonu izreči tri leta zapora ali hujša kazen; za poskus drugih kaznivih
dejanj pa samo tedaj, če zakon izrecno predpisuje, da je kazniv tudi poskus. 
(2) Storilec se kaznuje za poskus v mejah kazni, predpisane
za kaznivo dejanje, lahko pa tudi mileje.
Neprimeren poskus
23. člen
Storilcu, ki poskuša storiti kaznivo dejanje z neprimernim
sredstvom ali proti neprimernemu predmetu, se sme odpustiti kazen.
Prostovoljni odstop
24. člen
(1) Storilcu, ki je poskusil izvršiti kaznivo dejanje, pa je
prostovoljno odstopil od njegove izvršitve, se sme odpustiti kazen. 
(2) Če storilec prostovoljno odstopi od izvršitve kaznivega
dejanja, se kaznuje za tista dejanja, ki pomenijo kakšno drugo samostojno
kaznivo dejanje.
3. Udeležba pri kaznivem dejanju
Sostorilstvo
25. člen
Če dvoje ali več oseb skupno stori kaznivo dejanje tako, da
sodelujejo pri izvršitvi, ali tako, da s kakšnim drugačnim dejanjem odločilno
prispevajo k njegovi izvršitvi, se vsaka izmed njih kaznuje s kaznijo,
predpisano za to dejanje. 
Napeljevanje
26. člen
(1) Kdor drugega naklepoma napelje, da stori kaznivo dejanje,
se kaznuje, kakor da bi ga bil sam storil. 
(2) Kdor drugega naklepoma napeljuje k storitvi kaznivega
dejanja, za katero se sme po zakonu izreči tri leta zapora ali hujša kazen, se
kaznuje kakor za poskus kaznivega dejanja, tudi če dejanje ni bilo niti
poskušano.
Pomoč
27. člen
(1) Kdor komu naklepoma pomaga pri izvršitvi kaznivega
dejanja, se kaznuje, kakor da bi ga bil sam storil, sme pa se kaznovati tudi
mileje. 
(2) Kot pomoč pri izvršitvi kaznivega dejanja se šteje
zlasti: če da kdo storilcu nasvet ali navodila, kako naj stori kaznivo dejanje,
če mu da na razpolago sredstva ali odstrani ovire za izvršitev kaznivega
dejanja, kakor tudi če vnaprej obljubi, da bo prikril kaznivo dejanje,
storilca, sredstva, s katerimi bo kaznivo dejanje storjeno, sledove kaznivega
dejanja ali predmete, pridobljene s kaznivim dejanjem.
Kaznovanje napeljevalca in pomagača za poskus
28. člen
Če ostane kaznivo dejanje pri poskusu, se napeljevalec in
pomagač kaznujeta kakor za poskus.
Meje kazenske odgovornosti in kaznivosti udeležencev
29. člen
(1) Sostorilec je kazensko odgovoren v mejah svojega naklepa
ali malomarnosti, napeljevalec in pomagač pa v mejah njunega naklepa. 
(2) Sostorilcu, napeljevalcu in pomagaču se sme odpustiti
kazen, če je prostovoljno preprečil kaznivo dejanje. 
(3) Osebna razmerja, lastnosti in okoliščine, zaradi katerih
zakon izključuje kazensko odgovornost ali dopušča odpustitev, zmanjšanje ali
povečanje kazni, se smejo upoštevati samo pri tistem storilcu, sostorilcu,
napeljevalcu ali pomagaču, pri katerem so takšna razmerja, lastnosti in
okoliščine podane.
4. Posebne določbe o kaznivosti za kazniva dejanja, storjena
po javnih občilih
Kaznivost odgovornega urednika
30. člen
(1) Za kazniva dejanja, storjena po časnikih ali drugih
periodičnih tiskanih publikacijah, po radiu, televiziji ali filmskih novicah,
se kaznuje odgovorni urednik oziroma tisti, ki ga je nadomeščal takrat, ko je
bila objavljena informacija: 
1)    
če je avtor do konca glavne obravnave pred sodiščem prve stopnje ostal
neznan; 
2)    
če je bila informacija objavljena brez avtorjeve privolitve; 
3)    
če so bile takrat, ko je bila informacija objavljena, podane stvarne ali
pravne ovire za pregon avtorja, ki še vedno trajajo. 
(2) Odgovorni urednik oziroma tisti, ki ga je nadomeščal, se
kaznuje v mejah kazni, predpisane za kaznivo dejanje, lahko pa tudi mileje. 
(3) Odgovorni urednik oziroma tisti, ki ga je nadomeščal, se
ne kaznuje, če iz opravičenih razlogov ni vedel za kakšno izmed okoliščin,
navedenih v prvem odstavku tega člena, ali za objavljeno informacijo, s katero
je bilo storjeno kaznivo dejanje.
Kaznivost izdajatelja, tiskarja in izdelovalca
31. člen
(1) Ob pogojih iz prvega odstavka prejšnjega člena se
kaznujejo: 
1)    
za kaznivo dejanje, storjeno po neperiodični tiskani publikaciji –
izdajatelj; če ni izdajatelja ali če so podane stvarne ali pravne ovire za
njegov pregon, pa tiskar, ki je za to vedel; 
2)    
za kaznivo dejanje, storjeno po gramofonski plošči, magnetofonskem
traku, filmu za javno ali zasebno predvajanje ali po diapozitivu, fotogramu,
videosredstvih, avditivnih sredstvih ali po podobnih občilih, ki so namenjena
širšemu krogu ljudi – izdelovalec. 
(2) Če je izdajatelj, tiskar ali izdelovalec pravna oseba ali
državni organ, se kaznuje tista oseba, ki odgovarja za izdajanje, tiskanje ali
izdelovanje. 
(3) Določbi drugega in tretjega odstavka prejšnjega člena
veljata tudi za izdajatelja, tiskarja in izdelovalca.
Uporaba splošnih določb o kazenski odgovornosti
32. člen
Določbe o kaznivosti oseb, navedenih v 30. in 31. členu tega
zakonika, se uporabljajo le, če te osebe niso kazensko odgovorne po splošnih
določbah tega zakonika o kazenski odgovornosti.
5. Kaznivost pravnih oseb za kazniva dejanja
Odgovornost pravnih oseb
33. člen
(1) Zakon določa odgovornost pravne osebe za kaznivo dejanje,
ki ga je storilec izvršil v imenu, na račun ali v korist pravne osebe. 
(2) Zakon določa kazni, opozorilne sankcije in varnostne
ukrepe ter pravne posledice obsodbe za pravne osebe. 
(3) V zakonu se določijo kazniva dejanja, za katera lahko
odgovarja pravna oseba. 
(4) Z zakonom se določijo posebne določbe o kazenskem
postopku zoper pravno osebo.
Tretje poglavje
KAZNI
1. Vrste kazni in pogoji za njihovo izrekanje
Vrste kazni
34. člen
Za kazniva dejanja se smejo kazensko odgovornim storilcem
izreči tele kazni: 
1)    
zapor; 
2)    
denarna kazen; 
3)    
prepoved vožnje motornega vozila; 
4)    
izgon tujca iz države.
Glavne in stranske kazni
35. člen
(1) Zapor se sme izreči samo kot glavna kazen. 
(2) Denarna kazen se sme izreči kot glavna in tudi kot
stranska kazen. 
(3) Prepoved vožnje motornega vozila in izgon tujca iz države
se smeta izreči samo kot stranski kazni ob kazni zapora, denarni kazni ali
pogojni obsodbi. 
(4) Poleg glavne kazni se sme izreči ena ali več stranskih
kazni.
Zakonitost pri izrekanju kazni
36. člen
(1) Storilcu kaznivega dejanja se izreče kazen, ki je
predpisana za storjeno kaznivo dejanje; milejša ali strožja kazen od predpisane
se sme izreči le ob pogojih, ki jih določa ta zakonik. 
(2) Za kazniva dejanja, storjena iz koristoljubnosti, se sme
izreči denarna kazen kot stranska kazen tudi tedaj, kadar ni predpisana z
zakonom, ali kadar je z zakonom predpisano, da bo storilec kaznovan z zaporom
ali z denarno kaznijo, sodišče pa izreče kot glavno kazen zapor.
Zapor
37. člen
(1) Zapor ne sme biti krajši od petnajstih dni in ne daljši
od petnajstih let. 
(2) Za najhujša naklepna kazniva dejanja se sme alternativno
predpisati kazen tridesetih let zapora. 
(3) Pod pogoji iz 46. člena in 2. točke drugega odstavka 47.
člena tega zakonika se sme izreči kazen zapora do dvajsetih let.
(4) Kazen zapora do dveh let se predpiše brez najmanjše mere
te kazni. 
(5) Zapor se izreka na cela leta in cele mesece, do šestih
mesecev pa tudi na cele dni.
Denarna kazen
38. člen
(1) Denarna kazen se izreka v dnevnih zneskih, če to ni
mogoče, pa tudi v določenem znesku. Če se denarna kazen izreče v dnevnih
zneskih, lahko znaša najmanj pet, največ pa tristošestdeset dnevnih zneskov, za
kazniva dejanja, storjena iz koristoljubnosti pa največ tisočpetsto dnevnih
zneskov. Če se denarna kazen izreče v določenem znesku, najnižji znesek ne sme
biti manjši od 30.000 tolarjev, najvišji pa ne večji od 3,000.000 tolarjev, za
kazniva dejanja, storjena iz koristoljubnosti, pa ne večji od 9,000.000
tolarjev.
(2) Število dnevnih zneskov denarne kazni določi sodišče
upoštevajoč splošna pravila o odmeri kazni. Višino dnevnega zneska določi
sodišče tako, da upošteva višino storilčevega dnevnega zaslužka glede na
njegovo trimesečno čisto plačo in njegove druge dohodke ter njegove družinske
obveznosti. Pri določanju višine zneska se sodišče opre na podatke, ki v času
izrekanja kazni niso stari več kot šest mesecev. 
(3) Podatke iz prejšnjega odstavka, ki sodišču niso znani,
priskrbi obdolženec v roku, ki ga določi sodišče, najkasneje pa do konca glavne
obravnave. Če sodišču do konca glavne obravnave niso znane okoliščine, pomembne
za določitev višine dnevnega zneska denarne kazni, izreče denarno kazen v
določenem znesku, pri čemer upošteva splošna pravila za odmero kazni. 
(4) Najnižji dnevni znesek denarne kazni znaša eno
šestdesetino, najvišji pa eno tretjino zadnje uradno objavljene povprečne
mesečne neto plače v Republiki Sloveniji na zaposleno osebo.
(5) V sodbi določi sodišče rok za plačilo denarne kazni. Ta
rok ne sme biti krajši od petnajst dni in ne daljši od treh mesecev, vendar pa
sme sodišče v opravičenih primerih dovoliti, da lahko obsojenec plača denarno
kazen v obrokih, pri čemer rok za plačilo ne sme biti daljši od dveh let. 
(6) Če se denarna kazen ne da niti prisilno izterjati, jo
sodišče izvrši tako, da se za vsaka začeta dva dnevna zneska denarne kazni
oziroma, če je bila denarna kazen izrečena v določenem znesku, za vsakih
začetih 10.000 tolarjev določi en dan zapora, pri čemer zapor ne sme biti
daljši od šestih mesecev. 
(7) Če obsojenec plača samo del denarne kazni, se mu ostanek
sorazmerno spremeni v zapor, če plača še ostanek, pa se izvrševanje zapora
ustavi. 
(8) Po obsojenčevi smrti se denarna kazen ne izvrši.
Prepoved vožnje motornega vozila
39. člen
(1) Storilcu kaznivega dejanja zoper varnost javnega prometa
sme sodišče izreči prepoved vožnje motornega vozila določene vrste ali
kategorije. 
(2) Sodišče določi čas trajanja kazni iz prejšnjega odstavka;
ta ne sme biti krajši od treh mesecev in ne daljši od enega leta, računajoč od
dneva pravnomočnosti sodbe. Čas, prebit v zaporu oziroma v zdravstvenem zavodu
za zdravljenje in varstvo, se ne všteva v čas trajanja te kazni. 
(3) Če je kazen iz prvega odstavka tega člena izrečena osebi,
ki ima tuje dovoljenje za vožnjo motornega vozila, obsega ta kazen prepoved
uporabe tega dovoljenja na ozemlju Republike Slovenije.
Izgon tujca iz države
40. člen
(1) Sodišče sme izreči tujcu izgon z ozemlja Republike
Slovenije za čas od enega do desetih let. 
(2) Trajanje izgona se šteje od dneva pravnomočnosti sodbe.
Čas, prebit v zaporu, se ne všteva v čas trajanja te kazni.
2. Odmera kazni
Splošna pravila za odmero kazni
41. člen
(1) Storilcu kaznivega dejanja odmeri sodišče kazen v mejah,
ki so z zakonom predpisane za to dejanje, glede na težo storjenega dejanja in
storilčevo krivdo. 
(2) Pri tem upošteva sodišče vse okoliščine, ki vplivajo na
to, ali naj bo kazen manjša ali večja (olajševalne in obteževalne okoliščine),
zlasti pa: stopnjo storilčeve kazenske odgovornosti, nagibe, iz katerih je
dejanje storil, stopnjo ogrožanja ali kršitve zavarovane dobrine, okoliščine, v
katerih je bilo dejanje storjeno, prejšnje življenje storilca, njegove osebne
in premoženjske razmere, njegovo obnašanje po storjenem dejanju, zlasti, ali je
poravnal škodo, povzročeno s kaznivim dejanjem in druge okoliščine, ki se
nanašajo na storilčevo osebnost. 
(3) Pri odmeri kazni storilcu, ki je storil kaznivo dejanje,
potem ko je že bil pravnomočno obsojen, ali pa je kazen prestal oziroma je
zastarala ali pa mu je bila odpuščena (povratek), sodišče upošteva zlasti, ali
je bilo prejšnje dejanje iste vrste kot novo, ali sta bili obe dejanji storjeni
iz enakih nagibov, in koliko časa je preteklo od prejšnje obsodbe oziroma od
prestane, odpuščene ali zastarane kazni.
Omilitev kazni
42. člen
Sodišče sme storilcu odmeriti kazen pod mejo, ki je
predpisana z zakonom, ali pa uporabiti milejšo vrsto kazni: 
1)    
če zakon določa, da se sme storilec mileje kaznovati; 
2)    
če ugotovi, da so podane posebne olajševalne okoliščine, ki utemeljujejo
izrek omiljene kazni;
3)    
če storilec kaznivih dejanj, storjenih v hudodelski združbi, prepreči
nadaljnje izvrševanje teh dejanj, ali če razkrije podatke, ki so pomembni za
preiskovanje in dokazovanje že storjenih kaznivih dejanj.
Meje omilitve kazni zapora
43. člen
Kadar so podani pogoji za omilitev kazni iz prejšnjega člena,
jo sodišče omili v naslednjih mejah: 
1)    
če je za kaznivo dejanje kot najmanjša mera kazni predpisan zapor treh
ali več let, jo sme omiliti do enega leta zapora; 
2)    
če je za kaznivo dejanje kot najmanjša mera kazni predpisan zapor enega
leta, jo sme omiliti do treh mesecev zapora; 
3)    
če je za kaznivo dejanje kot najmanjša mera kazni predpisan zapor manj
od enega leta, jo sme omiliti do petnajst dni zapora; 
4)    
če je za kaznivo dejanje predpisana kazen zapora in pri tem ni določena
najmanjša mera, sme namesto zapora izreči denarno kazen.
Odpustitev kazni
44. člen
(1) Sodišče sme storilcu kaznivega dejanja odpustiti kazen,
kadar to zakon posebej določa. 
(2) Kadar ima sodišče pravico storilcu kaznivega dejanja
odpustiti kazen, mu jo sme omiliti brez omejitev, ki so predpisane za omilitev
kazni.
Poseben razlog za odpustitev kazni
45. člen
Sodišče sme storilcu, ki je storil kaznivo dejanje iz
malomarnosti, odpustiti kazen, če posledice dejanja storilca toliko
prizadevajo, da izrek kazni v takšnem primeru očitno ne bi bil upravičen.
Strožja kazen pri večkratnem povratku
46. člen
(1) Za naklepno kaznivo dejanje, za katero je predpisana
kazen zapora, sme sodišče izreči strožjo kazen od predpisane, ob tehle pogojih:
1)    
če je bil storilec prej že dvakrat ali večkrat obsojen za istovrstna
naklepna kazniva dejanja na zapor najmanj enega leta; 
2)    
če od dneva, ko je bil storilec odpuščen s prestajanja prej izrečene
kazni, do novega kaznivega dejanja še ni preteklo pet let. 
(2) Strožja kazen ne sme preseči dvojne mere predpisane kazni
in ne dvajsetih let zapora. 
(3) Pri presoji, ali naj izreče strožjo kazen od predpisane,
upošteva sodišče zlasti sorodnost storjenih kaznivih dejanj, nagibe, iz katerih
so bila kazniva dejanja storjena, in druge okoliščine, ki kažejo na to, da bo
storilec ponavljal takšna kazniva dejanja.
Stek kaznivih dejanj
47. člen
(1) Če je storilec z enim dejanjem ali z več dejanji storil
dvoje ali več kaznivih dejanj, za katera se mu hkrati sodi, določi sodišče
najprej kazen za vsako posamezno kaznivo dejanje, nato pa izreče za vsa ta
kazniva dejanja enotno kazen. 
(2) Enotno kazen izreče sodišče po naslednjih pravilih: 
1)    
če je za kakšno kaznivo dejanje v steku določilo kazen tridesetih let
zapora, izreče le to kazen; 
2)    
če je za kazniva dejanja v steku določilo kazen zapora, mora biti enotna
kazen večja od vsake posamezne določene kazni, vendar ne sme doseči seštevka
določenih kazni in ne preseči dvajsetih let zapora; 
3)    
če so za vsa kazniva dejanja v steku predpisane kazni zapora do treh
let, enotna kazen ne sme biti večja od osmih let zapora; 
4)    
če je za kazniva dejanja v steku določilo le denarne kazni, zviša
najvišjo določeno denarno kazen, ki pa ne sme preseči seštevka določenih
denarnih kazni in ne tristošestdeset dnevnih zneskov oziroma 3,000.000 tolarjev,
če je bilo eno ali več kaznivih dejanj storjenih iz koristoljubnosti, pa ne sme
presegati tisoč petsto dnevnih zneskov oziroma 9,000.000 tolarjev; 
5)    
če je za nekatera kazniva dejanja v steku določilo kazen zapora, za
druga kazniva dejanja pa denarne kazni, izreče eno kazen zapora in eno denarno
kazen po 2., 3. in 4. točki tega odstavka; 
6)    
če je za kazniva dejanja v steku določilo več istovrstnih stranskih
kazni, izreče enotno stransko kazen tako, da ne sme doseči njihovega seštevka
in ne preseči najvišje mere te kazni. 
(3) Če je sodišče za kazniva dejanja v steku določilo za
najmanj tri kazniva dejanja kazen nad deset let zapora, sme izreči zapor tridesetih
let. 
(4) Stransko kazen izreče sodišče, čeprav je bila določena le
za eno samo kaznivo dejanje v steku; če pa je določilo več denarnih kazni, izreče
eno samo denarno kazen po 4. točki drugega odstavka tega člena. 
(5) Če je sodišče za kazniva dejanja v steku določilo kazni
zapora in mladoletniškega zapora, izreče zapor kot enotno kazen po pravilih, ki
so določena v 1., 2. in 3. točki drugega odstavka tega člena.
Odmera kazni obsojencu
48. člen
(1) Če sodi sodišče obsojenca zaradi kaznivega dejanja, ki ga
je storil, preden je začel prestajati kazen po poprejšnji obsodbi, ali zaradi
kaznivega dejanja, ki ga je storil med prestajanjem zapora ali mladoletniškega
zapora, izreče za vsa kazniva dejanja enotno kazen po prejšnjem členu; pri tem
upošteva, da je prej izrečena kazen že določena. Kazen ali del kazni, ki jo je
obsojenec že prestal, se mu všteje v izrečeno kazen zapora. 
(2) Za kaznivo dejanje, ki ga je storil med prestajanjem
zapora ali mladoletniškega zapora, izreče sodišče storilcu kazen ne glede na
prej izrečene kazni, če bi bil neprestani del prej izrečene kazni pri uporabi
določb prejšnjega člena nesorazmerno majhen. 
(3) Obsojenec, ki je storil v zavodu za prestajanje kazni
zapora med prestajanjem zapora ali mladoletniškega zapora kaznivo dejanje, za
katero predpisuje zakon denarno kazen ali zapor do enega leta, se kaznuje
disciplinsko.
Vštevanje pripora in prejšnje kazni
49. člen
(1) Čas, prestan v priporu, ter kakršenkoli odvzem prostosti
v zvezi s kaznivim dejanjem, se všteva v izrečeno kazen zapora, mladoletniškega
zapora in denarno kazen. 
(2) Če je uveden kazenski postopek za več kaznivih dejanj in
pripor ni odrejen za vsako od njih, se čas, prebit v priporu, všteva v izrečeno
kazen zapora, mladoletniškega zapora in denarno kazen za kaznivo dejanje, za
katero je obdolženec obsojen. 
(3) Zapor, denarna kazen ali kakšna druga sankcija, ki jo je
obsojenec prestal oziroma plačal za prekršek, ter kazen ali disciplinski odvzem
prostosti, ki ga je prestal zaradi kršitve vojaške discipline, se mu všteje v
kazen, izrečeno za kaznivo dejanje, katerega znaki imajo tudi znake prekrška
oziroma kršitve vojaške discipline. 
(4) Dan pripora, dan odvzema prostosti, dan mladoletniškega
zapora, dan zapora in dva dnevna zneska denarne kazni oziroma 10.000 tolarjev,
če je bila denarna kazen izrečena v določenem znesku, so pri vsakem vštevanju
izenačeni.
Četrto poglavje
OPOZORILNE SANKCIJE
1. Pogojna obsodba
Splošne določbe o pogojni obsodbi
50. člen
(1) Sodišče sme ob pogojih, ki so določeni s tem zakonikom,
izreči storilcu kaznivega dejanja pogojno obsodbo namesto kazni. 
(2) S pogojno obsodbo določi sodišče storilcu kaznivega
dejanja kazen, ki pa ne bo izrečena, če obsojenec v času, ki ga določi sodišče
in ki ne sme biti krajši od enega in ne daljši od petih let (preizkusna doba),
ne bo storil novega kaznivega dejanja. 
(3) V pogojni obsodbi lahko sodišče določi, da bo določena
kazen izrečena tudi, če obsojenec v določenem roku ne vrne premoženjske
koristi, do katere je prišel s kaznivim dejanjem, ne povrne škode, ki jo je
povzročil s kaznivim dejanjem, ali ne izpolni drugih, v kazenskopravnih
določbah predvidenih obveznosti. Rok za izpolnitev teh obveznosti določi
sodišče v mejah preizkusne dobe. 
(4) Varnostni ukrepi, izrečeni ob pogojni obsodbi, se
izvršijo.
Izrek pogojne obsodbe
51. člen
(1) Pogojna obsodba se sme izreči, če je sodišče storilcu
določilo kazen zapora do dveh let ali denarno kazen. 
(2) Pogojna obsodba se ne sme izreči za kazniva dejanja, za
katera je predpisana kazen zapora najmanj treh let. 
(3) Sodišče izreče pogojno obsodbo, če glede na osebnost
storilca, njegovo prejšnje življenje, njegovo obnašanje po storjenem kaznivem
dejanju, stopnjo kazenske odgovornosti in glede na druge okoliščine, v katerih
je dejanje storil, spozna, da je mogoče pričakovati, da ne bo več ponavljal
kaznivih dejanj. 
(4) Če sodišče v pogojni obsodbi določi stranske kazni, sme
izreči, da se vse ali posamezne stranske kazni izvršijo.
Preklic pogojne obsodbe zaradi novega kaznivega dejanja
52. člen
(1) Sodišče prekliče pogojno obsodbo, če stori obsojenec v
preizkusni dobi eno ali več kaznivih dejanj, za katera je izreklo kazen zapora
dveh let ali daljšo kazen. 
(2) Če stori obsojenec v preizkusni dobi eno ali več kaznivih
dejanj, za katera je sodišče določilo kazen zapora manj kot dve leti ali
denarno kazen, odloči sodišče, ali bo preklicalo pogojno obsodbo, ko presodi
vse okoliščine, ki se nanašajo na storjena kazniva dejanja in storilca, zlasti
pa na sorodnost storjenih kaznivih dejanj, njihov pomen in nagibe, iz katerih
so bila storjena. Pri tem je vezano na prepoved, da ne sme izreči pogojne
obsodbe, če je treba storilcu za kazniva dejanja, ugotovljena v pogojni obsodbi,
in za nova kazniva dejanja izreči kazen več kot dveh let zapora (prvi odstavek
prejšnjega člena). 
(3) Če sodišče prekliče pogojno obsodbo, izreče po 47. členu
tega zakonika enotno kazen za prej storjeno in za novo kaznivo dejanje; pri tem
vzame, da je kazen iz preklicane pogojne obsodbe že določena. 
(4) Če sodišče ne prekliče pogojne obsodbe, sme za novo
kaznivo dejanje izreči pogojno obsodbo ali kazen. Če spozna, da je treba tudi
za novo kaznivo dejanje izreči pogojno obsodbo, določi po 47. členu tega zakonika
enotno kazen za prej storjeno in za novo kaznivo dejanje in določi novo
preizkusno dobo, ki ne sme biti krajša od enega leta in ne daljša od petih let
in se šteje od pravnomočnosti nove sodbe. Obsojencu, ki mu je za novo kaznivo
dejanje izrečen zapor, se čas prestajanja te kazni ne šteje v preizkusno dobo,
določeno s pogojno obsodbo za prejšnje kaznivo dejanje.
Preklic pogojne obsodbe zaradi prej storjenega
kaznivega dejanja
53. člen
(1) Sodišče prekliče pogojno obsodbo, če po njenem izreku
ugotovi, da je obsojenec storil kaznivo dejanje, preden je bil pogojno obsojen,
in če sodi, da ne bi bilo podlage za pogojno obsodbo, če bi se bilo vedelo za
to dejanje. V takem primeru ravna po tretjem odstavku prejšnjega člena. 
(2) Če sodišče ne prekliče pogojne obsodbe, ravna po četrtem
odstavku prejšnjega člena.
Preklic pogojne obsodbe zaradi neizpolnitve naloženih
obveznosti
54. člen
Če je bilo s pogojno obsodbo obsojencu naloženo, da izpolni
kakšno obveznost iz tretjega odstavka 50. člena tega zakonika, pa je ni
izpolnil v roku, ki mu je bil določen v sodbi, sme sodišče v mejah preizkusne
dobe podaljšati rok za izpolnitev obveznosti ali pa preklicati pogojno obsodbo
in izreči kazen, ki je bila določena v pogojni obsodbi. Če spozna, da obsojenec
iz upravičenih razlogov ne more izpolniti naložene obveznosti, mu sodišče lahko
odpusti njeno izpolnitev ali pa jo nadomesti z drugo ustrezno obveznostjo,
določeno v zakonu.
Roki za preklic pogojne obsodbe
55. člen
(1) Pogojna obsodba se sme preklicati v preizkusni dobi. Če
stori obsojenec v tem času kaznivo dejanje, ki ima za posledico preklic pogojne
obsodbe, pa se to s sodbo ugotovi šele po preteku preizkusne dobe, se sme
pogojna obsodba preklicati najpozneje v enem letu, odkar je pretekla preizkusna
doba. 
(2) Če obsojenec v danem roku ne izpolni obveznosti iz
tretjega odstavka 50. člena tega zakonika, sme sodišče najpozneje v enem letu,
odkar je pretekla preizkusna doba, preklicati pogojno obsodbo in izreči kazen,
ki je bila določena v pogojni obsodbi.
2. Pogojna obsodba z varstvenim nadzorstvom
Varstveno nadzorstvo
56. člen
(1) Ob pogojih, določenih v tem zakoniku, sme sodišče
določiti, da bo storilec, ki mu je bila izrečena pogojna obsodba, za določen
čas med preizkusno dobo pod varstvenim nadzorstvom.
(2) Varstveno nadzorstvo obsega z zakonom določeno pomoč,
nadzor ali varstvo. 
(3) Če obsojenec, ki mu je bilo izrečeno varstveno
nadzorstvo, ne izpolnjuje obveznosti, ki mu jih je naložilo sodišče, ga sodišče
lahko opomni ali mu prejšnje obveznosti nadomesti z drugimi ali podaljša
varstveno nadzorstvo v mejah preizkusne dobe ali pa prekliče pogojno obsodbo.
Pogoji za izrek varstvenega nadzorstva
57. člen
(1) Ukrep varstvenega nadzorstva izreče sodišče, če spozna,
da je storilcu med preizkusno dobo potrebna kakšna oblika takega nadzorstva
(drugi odstavek prejšnjega člena). Ta ukrep izreče sodišče za določen čas v
mejah preizkusne dobe, določene s pogojno obsodbo. 
(2) Če sodišče ugotovi, da varstveno nadzorstvo ni več
potrebno, sme izvrševanje tega ukrepa ustaviti še pred potekom preizkusne dobe.
Izbira navodil
58. člen
(1) Ko izreče ukrep varstvenega nadzorstva, lahko odredi
sodišče tudi eno ali več navodil, po katerih se mora ravnati obsojenec. 
(2) Pri izbiri navodil upošteva sodišče zlasti storilčevo
starost, njegove psihične lastnosti, nagibe, iz katerih je storil dejanje,
osebne razmere, njegovo prejšnje življenje, okoliščine, v katerih je storil
dejanje, ter njegovo obnašanje po storjenem kaznivem dejanju. Posebej mora
paziti, da z izbiro navodil ne bo prizadelo obsojenčevega človeškega
dostojanstva ali mu povzročilo posebnih težav. 
(3) Navodila sodišča smejo obsegati naslednje naloge: 
1)    
zdraviti se v ustreznem zdravstvenem zavodu; 
2)    
obiskovati ustrezno poklicno, psihološko ali drugo posvetovalnico; 
3)    
usposabljati se za poklic, ali sprejeti zaposlitev, ki ustreza
obsojenčevemu zdravju, sposobnostim in nagnjenju; 
4)    
porabljati dohodke v skladu z preživninskimi dolžnostmi. 
(4) Med preizkusno dobo sme sodišče spremeniti ali odpraviti
navodila po uradni dolžnosti, na predlog svetovalca ali obsojenca.
Dejavnost svetovalca
59. člen
(1) Varstveno nadzorstvo izvršuje svetovalec, ki ga določi
sodišče. 
(2) Svetovalec pomaga obsojencu in nadzira izpolnjevanje
navodil, ki jih je sodišče izreklo obsojencu. Pri tem je svetovalec dolžan: 
1)    
s pomočjo in nadzorstvom ter praktičnimi napotki in nasveti za
izvrševanje navodil sodišča prispevati k temu, da obsojenec v prihodnje ne bo
storil novega kaznivega dejanja, 
2)    
opravljati dolžnost iz prejšnje točke in vzdrževati stike z obsojencem
obzirno ter na način, da ne bo obsojenec zaradi tega izpostavljen
neprijetnostim, 
3)    
občasno poročati sodišču o izvrševanju varstvenega nadzorstva,
predlagati spremembo ali odpravo navodil ter ustavitev nadzorstva.
Posledice neizpolnjevanja navodil
60. člen
Če obsojenec med preizkusno dobo ne izpolnjuje navodil ali se
izmika stikom s svetovalcem, ga sme sodišče posvariti, spremeniti navodila,
podaljšati varstveno nadzorstvo v mejah določene preizkusne dobe ali preklicati
pogojno obsodbo.
3. Sodni opomin
Pogoji za izrek sodnega opomina
61. člen
(1) Sodni opomin se sme izreči za kazniva dejanja, za katera
je predpisana denarna kazen ali zapor do enega leta, če so storjena v takih
olajševalnih okoliščinah, ki jih delajo posebno lahka. 
(2) Za določena kazniva dejanja se sme izreči sodni opomin ob
pogojih, ki jih določa zakon, tudi kadar je zanje predpisan zapor do treh let. 
(3) Sodni opomin sme sodišče izreči za več kaznivih dejanj,
storjenih v steku, če so za vsako od teh dejanj podani pogoji iz prvega ali
drugega odstavka tega člena. 
(4) Pri odločanju, ali naj izreče sodni opomin, upošteva
sodišče osebnost storilca, njegovo prejšnje življenje, njegovo obnašanje po
storjenem kaznivem dejanju, stopnjo kazenske odgovornosti in druge okoliščine,
v katerih je dejanje storil.
Peto poglavje
VARNOSTNI UKREPI
Vrste varnostnih ukrepov
62. člen
Storilcem kaznivih dejanj se smejo izrekati naslednji
varnostni ukrepi: 
1)    
obvezno psihiatrično zdravljenje in varstvo v zdravstvenem zavodu; 
2)    
obvezno psihiatrično zdravljenje na prostosti; 
3)    
obvezno zdravljenje alkoholikov in narkomanov; 
4)    
prepoved opravljanja poklica; 
5)    
odvzem vozniškega dovoljenja; 
6)    
odvzem predmetov.
Izrekanje varnostnih ukrepov
63. člen
(1) Sodišče sme izreči storilcu kaznivega dejanja enega ali
več varnostnih ukrepov, kadar so zanje podani s tem zakonikom določeni pogoji. 
(2) Obvezno psihiatrično zdravljenje in varstvo v
zdravstvenem zavodu in obvezno psihiatrično zdravljenje na prostosti se
izrekata neprištevnemu storilcu kaznivega dejanja samostojno. Poleg teh dveh
ukrepov sme sodišče izreči tudi prepoved opravljanja poklica, odvzem vozniškega
dovoljenja in odvzem predmetov. 
(3) Odvzem vozniškega dovoljenja in odvzem predmetov se smeta
izreči, če je bila storilcu izrečena kazen, pogojna obsodba, sodni opomin ali
mu je bila odpuščena kazen. 
(4) Obvezno zdravljenje alkoholikov in narkomanov in prepoved
opravljanja poklica, se smeta izreči, če je bila storilcu izrečena kazen zapora
ali v pogojni obsodbi določena kazen zapora.
Obvezno psihiatrično zdravljenje in varstvo v zdravstvenem
zavodu
64. člen
(1) Storilcu, ki je storil kaznivo dejanje v stanju
neprištevnosti ali bistveno zmanjšane prištevnosti, izreče sodišče obvezno
psihiatrično zdravljenje in varstvo v zdravstvenem zavodu, če na podlagi teže
storjenega kaznivega dejanja in stopnje storilčeve duševne motenosti ugotovi,
da bi na prostosti lahko storil kakšno hudo kaznivo dejanje zoper življenje,
telo, spolno nedotakljivost ali premoženje in da je takšno nevarnost mogoče
odpraviti le z zdravljenjem in varstvom v zdravstvenem zavodu. 
(2) Sodišče ustavi ukrep iz prejšnjega odstavka, ko ugotovi,
da zdravljenje in varstvo v zdravstvenem zavodu nista več potrebna. Sodišče po
preteku enega leta vsako leto znova odloči, ali je nadaljnje zdravljenje in
varstvo v zdravstvenem zavodu še potrebno. 
(3) Ukrep iz prvega odstavka tega člena traja za
neprištevnega storilca največ deset let. 
(4) Storilcu, ki je storil kaznivo dejanje v stanju bistveno
zmanjšane prištevnosti in je bil obsojen na zapor, se izvrševanje ukrepa iz
prvega odstavka tega člena ustavi, ko je v zdravstvenem zavodu prestal čas, za
katerega mu je bila izrečena kazen. Čas, prestan v zdravstvenem zavodu, se
všteje v čas prestajanja kazni. Če je ta čas krajši od izrečene kazni, lahko
sodišče odredi, da mora obsojenec prestati ostanek kazni, ali da naj bo
izpuščen na pogojni odpust. Pri odločanju o pogojnem odpustu obsojenca upošteva
sodišče zlasti uspeh zdravljenja, njegovo zdravstveno stanje, čas, ki ga je
prestal v zdravstvenem zavodu, in ostanek kazni, ki je ni prestal.
Obvezno psihiatrično zdravljenje na prostosti
65. člen
(1) Storilcu, ki je storil kaznivo dejanje v stanju
neprištevnosti, izreče sodišče obvezno psihiatrično zdravljenje na prostosti,
če ugotovi, da je to potrebno in da zadostuje za to, da storilec ne bo
ponavljal hujših kaznivih dejanj. 
(2) Sodišče sme izreči obvezno psihiatrično zdravljenje na
prostosti tudi storilcu, čigar prištevnost je bistveno zmanjšana in je bil po
četrtem odstavku prejšnjega člena izpuščen na pogojni odpust. 
(3) Obvezno psihiatrično zdravljenje sme trajati najdalj dve
leti. Sodišče po preteku enega leta ponovno odloči o tem, ali je obvezno
zdravljenje na prostosti še potrebno. 
(4) Če se storilec noče zdraviti na prostosti, ali če
zdravljenje samovoljno opusti, ali če zdravljenje ni uspešno, lahko sodišče ob
pogojih iz prvega odstavka prejšnjega člena odredi, da se ta ukrep izvršuje v
ustreznem zdravstvenem zavodu. Tudi v takšnem primeru sme ta ukrep trajati
največ dve leti. Sodišče po preteku enega leta ponovno odloči o tem, ali je ta
ukrep še potreben.
Obvezno zdravljenje alkoholikov in narkomanov
66. člen
(1) Storilcu, ki je storil kaznivo dejanje zaradi odvisnosti
od alkohola ali mamil in je nevarnost, da bo zaradi tega ponavljal kazniva
dejanja, sme sodišče izreči obvezno zdravljenje. 
(2) Ukrep iz prejšnjega odstavka se izvršuje v zavodu za
izvrševanje kazni ali v zdravstvenem zavodu. Čas, prestan v zdravstvenem
zavodu, se všteje v kazen. 
(3) Kadar izreče pogojno obsodbo, sme sodišče naložiti
storilcu zdravljenje na prostosti, pri čemer upošteva zlasti njegovo
pripravljenost za takšno zdravljenje. Če se storilec brez upravičenega razloga
ne začne zdraviti, ali če zdravljenje samovoljno opusti, sme sodišče pogojno
obsodbo preklicati. 
(4) Če je bil ta ukrep izrečen ob kazni zapora, sme trajati,
dokler kazen ni prestana. Če je bil ta ukrep izrečen ob pogojni obsodbi, sme
trajati najdalj dve leti.
Prepoved opravljanja poklica
67. člen
(1) Sodišče sme storilcu kaznivega dejanja prepovedati
opravljanje določenega poklica, določene samostojne dejavnosti ali kakšne
dolžnosti, če je zlorabil svoj poklic, položaj, dejavnost ali dolžnost za
kaznivo dejanje in če sodišče utemeljeno sklepa, da bi bilo zaradi tega
nevarno, če bi še naprej opravljal tako dejavnost. 
(2) Sodišče določi, koliko časa naj traja ukrep iz prejšnjega
odstavka; ta ne sme trajati manj kot eno leto in ne dalj kot pet let, šteto od
pravnomočnosti odločbe, pri čemer se čas, prestan v zaporu ali zdravstvenem
zavodu za zdravljenje in varstvo, ne všteva v čas trajanja tega ukrepa. 
(3) Kadar izreče pogojno obsodbo, sme sodišče določiti, da bo
ta obsodba preklicana, če storilec prekrši prepoved opravljanja poklica. 
(4) Sodišče sme odločiti, da ta varnostni ukrep preneha, če
sta pretekli dve leti od začetka njegovega izvrševanja. O tem odloči sodišče na
prošnjo obsojenca, če ugotovi, da so prenehali razlogi za izrek tega ukrepa.
Odvzem vozniškega dovoljenja
68. člen
(1) Storilcu kaznivega dejanja zoper varnost javnega prometa
sme sodišče odvzeti vozniško dovoljenje za določene vrste motornih vozil in pri
tem določiti, da se mu ne sme izdati novo dovoljenje za čas od enega do petih
let. Če storilec vozniškega dovoljenja nima, sodišče izreče, da se mu
dovoljenje ne sme izdati. 
(2) Sodišče sme izreči ta ukrep, če spozna, da bi storilčeva
nadaljnja udeležba v javnem prometu pomenila nevarnost za javni promet zaradi
njegove nesposobnosti za varno upravljanje z motornimi vozili. 
(3) Vozniško dovoljenje preneha veljati s pravnomočnostjo
sodne odločbe. Čas, prestan v zaporu ali v zdravstvenem zavodu za zdravljenje
in varstvo, se ne všteva v čas trajanja tega ukrepa. 
(4) Po preteku časa, ki ga je določilo sodišče v okviru
najmanjše in najvišje mere tega ukrepa, sme storilec na novo pridobiti vozniško
dovoljenje ob splošnih pogojih, ki so predpisani za pridobitev posameznih vrst
vozniških dovoljenj. 
(5) Sodišče sme odločiti, da ta varnostni ukrep preneha in da
sme storilec na novo pridobiti vozniško dovoljenje, če sta pretekli dve leti od
začetka njegovega izvrševanja. O tem odloči sodišče na prošnjo obsojenca, če
ugotovi, da so prenehali razlogi za izrek tega ukrepa.
Odvzem predmetov
69. člen
(1) Predmeti, ki so bili uporabljeni ali namenjeni za kaznivo
dejanje ali so nastali s kaznivim dejanjem, se smejo vzeti, če so storilčeva
last. 
(2) Predmeti iz prejšnjega odstavka se smejo vzeti tudi
tedaj, kadar niso storilčeva last, če to terjajo splošna varnost ali moralni
razlogi, vendar pa pravica drugih terjati od storilca odškodnino s tem ni
prizadeta. 
(3) Z zakonom se sme določiti obvezen odvzem predmetov, tudi
če niso storilčeva last.
Šesto poglavje
VZGOJNI UKREPI IN KAZNI ZA MLADOLETNIKE
1. Splošne določbe
Veljavnost posebnih kazenskopravnih določb za
mladoletnike
70. člen
(1) Za mladoletne storilce kaznivih dejanj veljajo določbe tega
poglavja, druge določbe tega zakonika pa le, če ne nasprotujejo posebnim
določbam, ki veljajo zanje. 
(2) Posebne določbe, ki veljajo za mladoletne storilce
kaznivih dejanj, se pod pogoji, določenimi v tem poglavju, uporabljajo tudi za
polnoletne, kadar se jim sodi za kazniva dejanja, ki so jih storili kot
mladoletniki, izjemoma pa tudi za tiste, ki so storili kaznivo dejanje kot
mlajši polnoletniki.
Izključitev kazenskih sankcij proti otrokom
71. člen
Proti mladoletni osebi, ki ob storitvi kaznivega dejanja še
ni bila stara štirinajst let (otrok), se ne smejo uporabiti kazenske sankcije.
Kazenske sankcije za mladoletnike
72. člen
(1) Mladoletniku, ki je bil ob storitvi kaznivega dejanja že
star štirinajst let, pa še ni bil star šestnajst let (mlajši mladoletnik), se
smejo izreči le vzgojni ukrepi. 
(2) Mladoletniku, ki je bil ob storitvi kaznivega dejanja že
star šestnajst let, pa še ni bil star osemnajst let (starejši mladoletnik), se
smejo izreči vzgojni ukrepi pod pogoji, določenimi v tem zakoniku. 
(3) Kazensko odgovornemu starejšemu mladoletniku se sme
izjemoma izreči tudi denarna kazen ali mladoletniški zapor, ob teh kaznih pa
kot stranski kazni tudi prepoved vožnje motornega vozila ali izgon tujca iz
države. 
(4) Mladoletnim storilcem kaznivih dejanj se lahko izrečejo
tudi varnostni ukrepi, razen prepovedi opravljanja poklica, če jim je izrečen
vzgojni ukrep, denarna kazen ali mladoletniški zapor.
Namen vzgojnih ukrepov in kazni za mladoletnike
73. člen
Namen vzgojnih ukrepov in kazni za mladoletnike je, da se
mladoletnim storilcem kaznivih dejanj z varstvom in s pomočjo, z nadzorstvom
nad njimi, njihovim strokovnim usposabljanjem in razvijanjem njihove osebne
odgovornosti zagotovijo njihova vzgoja, prevzgoja in pravilen razvoj.
2. Vzgojni ukrepi
Vrste vzgojnih ukrepov
74. člen
(1) Vzgojni ukrepi so: 
1)    
ukor; 
2)    
navodila in prepovedi; 
3)    
nadzorstvo organa socialnega varstva; 
4)    
oddaja v vzgojni zavod; 
5)    
oddaja v prevzgojni dom; 
6)    
oddaja v zavod za usposabljanje. 
(2) Ukor, navodila in prepovedi ali nadzorstvo organa
socialnega varstva izreče sodišče mladoletniku, ki ga je potrebno opozoriti na
nepravilnost njegovega ravnanja ter zagotoviti njegovo vzgojo, prevzgojo in
pravilen razvoj v njegovem dotedanjem okolju s pomočjo kratkih ali trajnejših
ukrepov ob ustreznem strokovnem vodenju. 
(3) Oddajo v vzgojni zavod, oddajo v prevzgojni dom ali
oddajo v zavod za usposabljanje (zavodski ukrepi) izreče sodišče mladoletniku,
pri katerem so potrebni trajnejši vzgojni, prevzgojni ali zdravstveni ukrepi in
njegova popolna ali delna izločitev iz dotedanjega okolja. Zavodski ukrepi se
uporabijo kot skrajnje sredstvo in smejo trajati v mejah, določenih z zakonom,
le toliko časa, kolikor je potrebno, da bo dosežen namen vzgojnih ukrepov.
Izbira vzgojnega ukrepa
75. člen
Pri izbiri vzgojnega ukrepa upošteva sodišče mladoletnikovo
starost in njegovo duševno razvitost, njegove psihične lastnosti, njegova
nagnjenja, nagibe, iz katerih je dejanje storil, dotedanjo vzgojo, okolje in
razmere, v katerih je živel, težo in naravo dejanja, ali mu je bil že prej
izrečen vzgojni ukrep ali kazen, in vse druge okoliščine, ki vplivajo na to, da
izreče sodišče tisti ukrep, s katerim bo najbolje dosežen namen vzgojnih
ukrepov.
Ukor
76. člen
(1) Sodišče izreče mladoletniku ukor, če spozna, da bo že z
grajo mladoletnika dosežen namen vzgojnih ukrepov. 
(2) Ko izreče sodišče mladoletniku ukor, mu prikaže
škodljivost in nepravilnost njegovega ravnanja in ga opozori, da mu bo lahko
izreklo strožjo kazensko sankcijo, če bi storil novo kaznivo dejanje.
Navodila in prepovedi
77. člen
(1) Sodišče izreče mladoletniku eno ali več navodil ali
prepovedi kot samostojen vzgojni ukrep, če je treba s primernimi ukrepi
vplivati nanj in na njegovo vedenje. 
(2) Sodišče lahko izreče mladoletniku naslednja navodila in
prepovedi: 
1)    
osebno se opravičiti oškodovancu; 
2)    
poravnati se z oškodovancem tako, da mladoletnik s plačilom, z delom ali
kako drugače povrne škodo, ki jo je povzročil s kaznivim dejanjem; 
3)    
redno obiskovati šolo; 
4)    
usposabljati se za poklic ali sprejeti zaposlitev, ki ustreza njegovemu
znanju, sposobnosti in nagnjenju; 
5)    
nastaniti se pri določeni družini, v domu ali drugje; 
6)    
opraviti delo v korist humanitarnih organizacij ali lokalne skupnosti; 
7)    
zdraviti se v ustrezni zdravstveni organizaciji; 
8)    
obiskovati vzgojno, poklicno, psihološko ali drugo podobno
posvetovalnico; 
9)    
udeležiti se programov socialnega treninga; 
10)  
opraviti preizkus znanja prometnih predpisov; 
11)  
prepoved vožnje motornega vozila pod pogoji, pod katerimi je mogoče to
sankcijo izreči polnoletnim. 
(3) Pri izbiri in izrekanju navodil in prepovedi sodišče
praviloma upošteva mladoletnikovo pripravljenost za sodelovanje. 
(4) Navodila ali prepovedi smejo trajati najdalj eno leto. 
(5) Sodišče lahko navodila in prepovedi med izvrševanjem
spremeni ali odpravi, če bo s tem bolje dosežen namen vzgojnih ukrepov. 
(6) V okviru navodila iz 2. točke drugega odstavka tega člena
določi sodišče obseg, obliko in način povrnitve škode, pri tem pa osebno delo
mladoletnika ne sme preseči šestdeset ur v obdobju treh mesecev in mora biti
razporejeno tako, da ni moteno mladoletnikovo šolanje ali njegova zaposlitev. 
(7) V okviru navodila iz 6. točke drugega odstavka tega člena
sme sodišče določiti mladoletniku opravljanje del do največ stodvajset ur v
obdobju šestih mesecev in sicer tako, da ni moteno mladoletnikovo šolanje ali
njegova zaposlitev. 
(8) Navodilo iz 9. točke drugega odstavka tega člena izreče
sodišče zlasti, če je to potrebno za mladoletnikovo izobraževanje ali delovno
usposabljanje; sodišče sme določiti to navodilo za največ štiri ure dnevno, in
sicer tako, da ni moteno mladoletnikovo šolanje ali njegova zaposlitev. 
(9) Izvrševanje navodil iz 2., 6. in 9. točke drugega
odstavka tega člena pripravijo in vodijo organi socialnega varstva; pri
njihovem izvrševanju sodeluje in ga nadzoruje sodnik za mladoletnike. 
(10) Pri izvrševanju navodil iz drugega odstavka tega člena
se ne sme prizadeti mladoletnikovo človeško dostojanstvo. 
(11) Če mladoletnik navodil ali prepovedi ne izpolnjuje,
lahko sodišče namesto njih izreče vzgojni ukrep nadzorstva organa socialnega
varstva. Na to opozori sodišče mladoletnika, njegove starše, posvojitelja,
rejnika ali skrbnika, ko izreče navodila ali prepovedi.
Nadzorstvo organa socialnega varstva
78. člen
(1) Če mladoletnik potrebuje strokovno pomoč in nadzorstvo
ter je potrebno trajneje vplivati na njegovo vzgojo, prevzgojo in pravilen
razvoj, mu sodišče izreče nadzorstvo organa socialnega varstva. 
(2) Sodišče odloči pozneje, kdaj preneha ta ukrep, z
omejitvijo, da ne sme trajati manj kot eno leto in ne dalj kot tri leta. Dokler
traja ta ukrep, ostane mladoletnik še naprej pri svojih starših ali drugih
ljudeh, ki ga preživljajo, svetovalec, ki ga določi organ socialnega varstva,
pa opravlja nadzorstvo. 
(3) Določeni svetovalec mladoletnika nadzoruje, predvsem pa
skrbi za njegovo šolanje, zaposlitev, izločitev iz okolja, ki nanj škodljivo
vpliva, za potrebno zdravljenje in ureditev razmer, v katerih živi. 
(4) Ob vzgojnem ukrepu nadzorstva organa socialnega varstva
lahko sodišče določi mladoletniku katero izmed navodil in prepovedi iz
prejšnjega člena, ki v tem primeru nimajo narave samostojnega vzgojnega ukrepa.
Oddaja v vzgojni zavod
79. člen
(1) Sodišče izreče oddajo v vzgojni zavod mladoletniku, glede
katerega je treba poskrbeti za njegovo vzgojo in prevzgojo pod stalnim vodstvom
in nadzorstvom strokovnih vzgojiteljev. 
(2) V vzgojnem zavodu ostane mladoletnik najmanj šest mesecev
in največ tri leta. Ko izreče sodišče ta ukrep, ne določi, koliko časa naj
traja, temveč odloči o njegovem prenehanju pozneje. 
(3) Vzgojni ukrep oddaje v vzgojni zavod se lahko izvaja tudi
v stanovanjskih skupinah, ki jih organizirajo vzgojni zavodi, ali z dnevnim
bivanjem mladoletnikov v vzgojnem zavodu.
Oddaja v prevzgojni dom
80. člen
(1) Če so mladoletniku potrebni učinkovitejši prevzgojni
ukrepi, izreče sodišče oddajo v prevzgojni dom. 
(2) Pri odločanju o tem, ali naj izreče ta ukrep, upošteva
sodišče zlasti naravo in težo storjenega kaznivega dejanja ter okoliščino, ali
so bili mladoletniku že prej izrečeni vzgojni ukrepi ali kazni. 
(3) V prevzgojnem domu ostane mladoletnik najmanj eno leto in
največ tri leta. Ko izreče sodišče ta ukrep, ne določi, koliko časa naj traja,
temveč odloči o njegovem prenehanju pozneje.
Oddaja v zavod za usposabljanje
81. člen
(1) Mladoletniku, ki je moten v duševnem ali telesnem
razvoju, sme izreči sodišče namesto oddaje v vzgojni zavod ali prevzgojni dom
oddajo v ustrezen zavod za usposabljanje. 
(2) Ta ukrep lahko izreče sodišče tudi namesto varnostnega
ukrepa obveznega psihiatričnega zdravljenja in varstva v zdravstvenem zavodu,
če je mogoče v zavodu za usposabljanje poskrbeti za zdravljenje in varstvo in s
tem doseči namen tega varnostnega ukrepa. 
(3) Mladoletnik ostane v zavodu za usposabljanje dokler je to
potrebno za njegovo usposabljanje, zdravljenje ali varstvo, vendar najdalj tri
leta. 
(4) Če je sodišče izreklo mladoletniku ta vzgojni ukrep
namesto varnostnega ukrepa po drugem odstavku tega člena, po preteku enega leta
vsako leto znova odloči, ali sta zdravljenje in varstvo še potrebna. Ob
mladoletnikovi polnoletnosti pa sodišče preizkusi, ali je potrebno, da še
ostane v tem zavodu, ali pa ga je treba premestiti v ustrezen zavod za
polnoletne osebe.
Pogojni odpust v času izvrševanja zavodskega vzgojnega
ukrepa
82. člen
(1) Sodišče lahko pogojno odpusti mladoletnika, kateremu je
bil izrečen vzgojni ukrep oddaje v vzgojni zavod ali oddaje v prevzgojni dom,
ko je prebil v zavodu najmanj eno leto, če je mogoče na podlagi doseženih
rezultatov vzgoje in prevzgoje utemeljeno sklepati, da v času trajanja
pogojnega odpusta ne bo ponavljal kaznivih dejanj. 
(2) Sodišče lahko odloči, da se za čas trajanja pogojnega
odpusta mladoletniku izreče vzgojni ukrep nadzorstva organa socialnega varstva.
(3) Sodišče lahko prekliče pogojni odpust, če stori
mladoletnik novo kaznivo dejanje ali se ne drži obveznosti v okviru vzgojnega
ukrepa nadzorstva organa socialnega varstva. V tem primeru se čas, prestan na
pogojnem odpustu, ne šteje v čas trajanja vzgojnega ukrepa. 
(4) Pogojni odpust lahko traja najdalj do izteka zakonskega
roka trajanja izrečenega zavodskega ukrepa ali dokler sodišče ne ustavi
izvrševanja tega ukrepa, ali ga zamenja z drugim vzgojnim ukrepom.
Ustavitev izvrševanja in sprememba odločbe o vzgojnih
ukrepih
83. člen
(1) Kadar se po odločbi, s katero je bil izrečen vzgojni
ukrep nadzorstva organa socialnega varstva ali zavodski ukrep, pokažejo
okoliščine, ki jih ni bilo takrat, ko se je o tem odločalo, ali se zanje ni
vedelo, so pa take, da bi vplivale na odločbo, se izvrševanje izrečenega ukrepa
lahko ustavi, ali pa se ta nadomesti z drugim vzgojnim ukrepom. 
(2) Poleg primerov iz prejšnjega odstavka se sme, če ni za
posamezne ukrepe določeno drugače, glede na uspeh vzgoje, prevzgoje ali
usposabljanja, izvrševanje ukrepa ustaviti ali pa izrečeni ukrep nadomestiti z
drugim ukrepom, s katerim bo bolje dosežen namen vzgojnih ukrepov. Glede
zavodskih ukrepov je mogoča ustavitev izvrševanja ali nadomestitev z drugim
ukrepom z naslednjimi omejitvami: 
1)    
izvrševanje oddaje v vzgojni zavod se pred potekom šestih mesecev ne sme
ustaviti, do preteka tega roka pa se sme nadomestiti samo z oddajo mladoletnika
v prevzgojni dom ali zavod za usposabljanje; 
2)    
izvrševanje oddaje v prevzgojni dom se pred potekom enega leta ne sme
ustaviti, do tega časa pa se sme nadomestiti z oddajo mladoletnika v vzgojni
zavod ali v zavod za usposabljanje.
Ponovno odločanje o vzgojnih ukrepih
84. člen
(1) Če je preteklo od pravnomočnosti odločbe, s katero je bil
izrečen vzgojni ukrep nadzorstva organa socialnega varstva ali zavodski ukrep,
več kot eno leto, pa se ukrep ni začel izvrševati, odloči sodišče, ali naj se
izrečeni ukrep izvrši ali ne, lahko pa ga tudi nadomesti s kakšnim drugim
vzgojnim ukrepom. 
(2) Tako ravna sodišče tudi, če se je vzgojni ukrep sicer
začel izvrševati, pa se zaradi bega mladoletnika iz vzgojnega zavoda ali iz
drugega razloga ni izvrševal dalj kot eno leto.
Izrek vzgojnega ukrepa za kazniva dejanja v steku
85. člen
(1) Če je storil mladoletnik več kaznivih dejanj v steku,
presoja sodišče pri izbiri vzgojnih ukrepov, ki so predpisani v tem zakoniku,
enotno vsa dejanja, ne da bi določalo za vsako poseben ukrep. 
(2) Tako ravna sodišče tudi tedaj, kadar po izreku vzgojnega
ukrepa ugotovi, da je mladoletnik pred njegovim izrekom ali po izreku storil
kakšno kaznivo dejanje. 
Vodenje evidence o vzgojnih ukrepih in dajanje podatkov
o vzgojnih ukrepih
86. člen
Podatki iz evidence o vzgojnih ukrepih se smejo dajati samo
sodiščem, državnim tožilstvom in organom za notranje zadeve v zvezi s kazenskim
postopkom proti mladoletniku ter organom socialnega varstva in zavodom, ki
izvršujejo vzgojne ukrepe.
Nadzorstvo nad izvrševanjem vzgojnih ukrepov
87. člen
Nadzorstvo glede zakonitega in pravilnega izvrševanja
vzgojnih ukrepov izvaja sodišče, ki je izreklo ukrep.
3. Kaznovanje starejših mladoletnikov
Izrekanje denarne kazni mladoletnikom
88. člen
(1) Starejšemu mladoletniku sme sodišče, upoštevajoč tudi
namen vzgojnih ukrepov, za kazniva dejanja, za katera je predpisana kazen
zapora do petih let ali denarna kazen, izreči denarno kazen, če jo je po svojih
dohodkih zmožen sam plačati. 
(2) Če se denarna kazen mladoletniku izreče v dnevnih
zneskih, njena najnižja mera znaša dva dnevna zneska, najvišja pa stoosemdeset
dnevnih zneskov; če se mu denarna kazen izreče v določenem znesku, je njena
najnižja mera 10.000 tolarjev, najvišja pa 1,500.000 tolarjev. Glede drugih
pravil o odmeri denarne kazni uporabi sodišče določbe 38. člena tega zakonika. 
(3) Če se denarna kazen ne da niti prisilno izterjati,
sodišče namesto nje izreče enega izmed vzgojnih ukrepov iz 1. do 3. točke
prvega odstavka 74. člena tega zakonika. 
(4) Če stori mladoletnik več kaznivih dejanj v steku in
sodišče spozna, da je treba za vsa dejanja izreči mladoletniku denarno kazen,
izreče eno kazen v skladu z določbo drugega odstavka tega člena. 
(5) Če pa sodišče spozna, da bi bilo treba starejšega
mladoletnika za kakšno kaznivo dejanje kaznovati z denarno kaznijo, za drugo pa
izreči vzgojni ukrep, izreče za vsa kazniva dejanja v steku denarno kazen ali vzgojni
ukrep.
Mladoletniški zapor
89. člen
(1) Starejšemu mladoletniku sme sodišče izreči mladoletniški
zapor za kaznivo dejanje, za katero je z zakonom predpisana kazen zapora petih
ali več let, če zaradi narave in teže dejanja in zaradi visoke stopnje kazenske
odgovornosti ne bi bilo upravičeno izreči vzgojnega ukrepa. 
(2) Mladoletniški zapor ne sme biti krajši od šestih mesecev
in ne daljši od petih let. Za kazniva dejanja, za katera je mogoče izreči kazen
zapora tridesetih let, se sme izreči mladoletniški zapor do desetih let.
Mladoletniški zapor se izreka na leta in cele mesece. 
(3) Pri odmeri mladoletniškega zapora sodišče ni vezano na
najmanjšo mero kazni zapora, predpisano za storjeno dejanje.
Odmera mladoletniškega zapora
90. člen
(1) Pri odmeri mladoletniškega zapora upošteva sodišče poleg
olajševalnih in obteževalnih okoliščin (41. člen tega zakonika) še stopnjo
mladoletnikove osebne zrelosti in čas, potreben za njegovo vzgojo, prevzgojo in
strokovno usposabljanje. 
(2) Če stori mladoletnik dvoje ali več kaznivih dejanj v
steku in sodišče spozna, da je treba za vsa dejanja izreči mladoletniški zapor,
izreče sodišče eno kazen v mejah zakonske mere te kazni. Če pa sodišče spozna,
da bi bilo treba mladoletnika za kakšno kaznivo dejanje, ki je v steku,
kaznovati z mladoletniškim zaporom, za druga kazniva dejanja pa izreči denarno
kazen ali vzgojni ukrep, izreče za vsa dejanja v steku samo mladoletniški
zapor. 
(3) Tako ravna sodišče tudi tedaj, kadar se po izreku
mladoletniškega zapora ugotovi, da je mladoletnik pred njegovim izrekom ali po
njem storil kakšno kaznivo dejanje.
Učinek mladoletniškega zapora in zapora na vzgojne
ukrepe
91. člen
(1) Če izreče sodišče med izvrševanjem vzgojnega ukrepa,
starejšemu mladoletniku mladoletniški zapor, preneha vzgojni ukrep, ko začne
mladoletnik prestajati to kazen. 
(2) Če izreče sodišče po izreku vzgojnega ukrepa polnoletnemu
storilcu kaznivega dejanja mladoletniški zapor ali kazen zapora najmanj enega
leta, se vzgojni ukrep ne izvrši; če pa se že izvršuje, se izvrševanje ustavi,
ko začne prestajati kazen. 
(3) Če izreče sodišče po izreku vzgojnega ukrepa polnoletnemu
storilcu kaznivega dejanja kazen zapora manj kot eno leto, odloči v sodbi, ali
naj se po prestani kazni vzgojni ukrep izvrši ali ne. 
(4) Če izreče sodišče polnoletnemu storilcu kaznivega dejanja
med izvrševanjem vzgojnega ukrepa zapor v trajanju manj od enega leta, odloči v
sodbi, ali naj se po prestani kazni izvrševanje vzgojnega ukrepa nadaljuje ali
pa naj se ustavi, ko se začne izvrševati izrečena kazen.
4. Izrekanje kazenskih sankcij polnoletnim za kazniva dejanja,
ki so jih storili kot mladoletniki
Izrekanje kazenskih sankcij polnoletnemu za kaznivo
dejanje, ki ga je storil kot mlajši mladoletnik
92. člen
(1) Polnoletnemu, ki je dopolnil enaindvajset let, se ne sme
soditi za kaznivo dejanje, ki ga je storil kot mlajši mladoletnik. 
(2) Če polnoletni, ki je storil kaznivo dejanje kot mlajši
mladoletnik, med sojenjem še ni dopolnil enaindvajset let, se mu sme soditi
samo za kazniva dejanja, za katera je predpisana kazen hujša od petih let
zapora. Takšnemu polnoletnemu sme sodišče izreči samo ustrezen zavodski vzgojni
ukrep. Pri presoji, ali naj izreče ta ukrep, upošteva sodišče vse okoliščine
primera, zlasti pa težo storjenega dejanja, čas, ki je pretekel od njegove
storitve, storilčevo vedenje in namen tega vzgojnega ukrepa.
Izrekanje kazenskih sankcij polnoletnemu za kaznivo
dejanje, ki ga je storil kot starejši mladoletnik
93. člen
(1) Polnoletnemu se sme izreči za kaznivo dejanje, ki ga je
storil kot starejši mladoletnik, vzgojni ukrep nadzorstva organa socialnega
varstva, ustrezen zavodski vzgojni ukrep, ob pogojih iz 88. člena tega zakonika
denarno kazen, ob pogojih iz 89. člena tega zakonika pa tudi mladoletniški
zapor. Pri presoji, ali naj izreče sankcijo in katero izmed naštetih sankcij,
upošteva sodišče vse okoliščine primera, zlasti pa težo storjenega dejanja,
čas, ki je pretekel od njegove storitve, storilčevo vedenje in namen, ki ga je
treba doseči s temi sankcijami. 
(2) Polnoletnemu, ki je storil kaznivo dejanje kot starejši
mladoletnik in ki je med sojenjem dopolnil enaindvajset let, sme izreči sodišče
namesto mladoletniškega zapora zapor ali pogojno obsodbo. Kazen zapora,
izrečena v takšnem primeru, ima glede rehabilitacije, izbrisa obsodbe in
pravnih posledic enak pravni učinek kot mladoletniški zapor.
Izrekanje vzgojnih ukrepov mlajšim polnoletnikom
94. člen
(1) Storilcu, ki je kot polnoleten storil kaznivo dejanje, pa
med sojenjem še ni dopolnil enaindvajset let, sme sodišče izreči vzgojni ukrep
nadzorstva organa socialnega varstva ali zavodski ukrep, če spozna, da je glede
na njegovo osebnost in okoliščine, v katerih je storil dejanje, primerneje
namesto kazni zapora izreči tak ukrep. 
(2) Mlajšemu polnoletniku, ki mu je bil izrečen vzgojni
ukrep, sme sodišče ob pogojih, določenih v tem zakoniku, izreči tudi stransko
kazen prepovedi vožnje motornega vozila in varnostne ukrepe, razen prepovedi
opravljanja poklica. 
(3) Izrečeni vzgojni ukrep sme trajati najdalj do tedaj, ko
storilec dopolni triindvajset let.
Sedmo poglavje
ODVZEM PREMOŽENJSKE KORISTI, PRIDOBLJENE S KAZNIVIM DEJANJEM
Razlog za odvzem premoženjske koristi
95. člen
(1) Nihče ne more obdržati premoženjske koristi, ki je bila
pridobljena s kaznivim dejanjem ali zaradi njega. 
(2) Korist iz prejšnjega odstavka tega člena se odvzame s
sodno odločbo, s katero je bilo ob pogojih, določenih v tem zakoniku,
ugotovljeno kaznivo dejanje.
Način odvzema premoženjske koristi
96. člen
(1) Storilcu ali drugemu prejemniku koristi se odvzamejo
denar, dragocenosti in vsaka druga premoženjska korist, ki je bila pridobljena
s kaznivim dejanjem ali zaradi njega, če pa mu jih ni mogoče odvzeti, se mu
odvzame premoženje, ki ustreza premoženjski koristi.
(2) Če storilcu ali drugemu prejemniku koristi ni mogoče
odvzeti premoženjske koristi ali premoženja, ki ustreza premoženjski koristi,
se mu naloži, da mora plačati denarni znesek, ki ustreza tej premoženjski
koristi. Sodišče sme v upravičenih primerih dovoliti, da se denarni znesek, ki
ustreza premoženjski koristi, lahko plača tudi v obrokih, pri čemer pa rok
plačila ne sme biti daljši od dveh let.
(3) Premoženjska korist, pridobljena s kaznivim dejanjem ali
zaradi njega, se lahko odvzame tudi tistim, na katere je bila prenešena
brezplačno ali za plačilo, ki ne ustreza dejanski vrednosti, če so vedeli ali
bi bili mogli vedeti, da je bila pridobljena s kaznivim dejanjem ali zaradi
njega.
(4) Če je bila premoženjska korist, pridobljena s kaznivim
dejanjem ali zaradi njega, prenešena na bližnje sorodnike storilca kaznivega
dejanja (razmerja iz 230. člena tega zakonika), ali če je bilo zaradi
onemogočanja odvzema premoženjske koristi po prvem odstavku tega člena na te
osebe prenešeno kakšno drugo njegovo premoženje, se jim to odvzame, razen če
dokažejo, da so zanj plačali dejansko vrednost.
Varstvo oškodovanca
97. člen
(1) Če je bil oškodovancu v kazenskem postopku prisojen
premoženjskopravni zahtevek, izreče sodišče odvzem premoženjske koristi,
kolikor ta presega oškodovancu prisojeni premoženjskopravni zahtevek. 
(2) Oškodovanec, ki ga je sodišče v kazenskem postopku glede
premoženjskopravnega zahtevka napotilo na pravdo, lahko zahteva poplačilo iz
odvzete vrednosti, če začne pravdo v šestih mesecih od pravnomočnosti odločbe,
s katero je bil napoten na pravdo, in če zahteva poplačilo iz odvzete vrednosti
v treh mesecih od pravnomočnosti odločbe, s katero je bil ugotovljen njegov
zahtevek. 
(3) Oškodovanec, ki ni priglasil premoženjskopravnega
zahtevka v kazenskem postopku, lahko zahteva poplačilo iz odvzete vrednosti, če
je pravdo za ugotovitev svojega zahtevka začel v treh mesecih od dneva, ko je
zvedel za odločbo, s katero je bila odvzeta premoženjska korist, najpozneje pa
v dveh letih od pravnomočnosti te odločbe, in če v treh mesecih od
pravnomočnosti odločbe, s katero je bil ugotovljen njegov zahtevek, zahteva
poplačilo iz odvzete vrednosti.
Odvzem premoženjske koristi pravni osebi
98. člen
Če je bila s kaznivim dejanjem ali zaradi njega pridobljena
premoženjska korist pravni osebi, se ji taka korist odvzame. Pravni osebi se
odvzame tudi premoženjska korist ali premoženje, ki ustreza premoženjski
koristi, če ga osebe, navedene v prvem odstavku 96. člena tega zakonika,
prenesejo nanjo brezplačno ali za plačilo, ki ne ustreza dejanski vrednosti.
Osmo poglavje
PRAVNE POSLEDICE OBSODBE
Nastanek pravnih posledic obsodbe
99. člen
(1) Obsodbe za določena kazniva dejanja ali na določene kazni
imajo lahko za pravno posledico prenehanje oziroma izgubo določenih pravic ali
prepoved pridobitve določenih pravic. 
(2) Pravne posledice obsodbe ne morejo nastati, če je bila
storilcu za kaznivo dejanje izrečena denarna kazen, pogojna obsodba ali sodni
opomin ali če mu je bila kazen odpuščena. 
(3) Pravne posledice obsodbe se smejo predpisati samo z
zakonom in nastanejo po samem zakonu, s katerim so predpisane. 
(4) Za storilca se sme uporabiti samo tista pravna posledica
obsodbe, ki je bila z zakonom določena ob času storitve kaznivega dejanja.
Vrste pravnih posledic obsodbe
100. člen
(1) Pravna posledica obsodbe, ki se nanaša na prenehanje ali
izgubo določenih pravic, je prenehanje opravljanja določenih javnih funkcij ali
pooblastil uradne osebe. 
(2) Pravne posledice, ki so v prepovedi pridobitve določenih
pravic so: 
1)    
prepoved opravljanja določenih javnih funkcij ali pooblastil uradne
osebe; 
2)    
prepoved pridobitve določenega poklica; 
3)    
prepoved pridobitve določenih dovoljenj ali odobritev, ki jih dajejo
državni organi s svojo odločbo. 
(3) Pravne posledice iz prejšnjega odstavka ne morejo nastati
za mladoletnika.
Začetek in trajanje pravnih posledic obsodbe
101. člen
(1) Pravne posledice učinkujejo od dneva pravnomočnosti
obsodbe. 
(2) Pravne posledice obsodbe, ki so v prepovedi pridobitve
določenih pravic, smejo trajati največ pet let od dneva, ko je bila kazen
prestana, odpuščena ali zastarana, če ni za posamezne pravne posledice z
zakonom določen krajši rok. 
(3) Po preteku dveh let od dneva, ko je bila kazen prestana,
zastarana ali odpuščena, sme sodišče na prošnjo obsojenca odrediti, da preneha
pravna posledica obsodbe, ki se nanaša na prepoved pridobitve določene pravice.
(4) Pri presoji, ali naj odredi prenehanje pravne posledice
obsodbe, upošteva sodišče vedenje obsojenca po obsodbi, ali je povrnil škodo,
ki jo je povzročil s kaznivim dejanjem, kot tudi druge okoliščine, ki kažejo,
da je prenehanje pravne posledice obsodbe utemeljeno. 
(5) S prenehanjem pravnih posledic obsodbe niso prizadete
tiste pravice drugih, ki se opirajo na obsodbo. 
(6) Z izbrisom obsodbe prenehajo njene pravne posledice.
Deveto poglavje
REHABILITACIJA, IZBRIS OBSODBE IN POGOJI ZA DAJANJE PODATKOV IZ KAZENSKE
EVIDENCE
Pravni položaj obsojenca po prestani kazni
102. člen
(1) Po prestani, odpuščeni ali zastarani kazni zapora ali
mladoletniškega zapora imajo obsojenci vse pravice, ki so določene v ustavi,
zakonih in drugih predpisih in lahko pridobivajo vse pravice, razen tistih, ki
so jim omejene zaradi izrečenega varnostnega ukrepa ali zaradi nastalih pravnih
posledic obsodbe. 
(2) Prejšnji odstavek velja tudi za tiste, ki so na pogojnem
odpustu.
Zakonska rehabilitacija in izbris obsodbe
103. člen
(1) Z zakonsko rehabilitacijo se izbriše obsodba iz kazenske
evidence in prenehajo vse njene pravne posledice, obsojenec pa velja za
neobsojenega. 
(2) Za obsodbo velja pravnomočna odločba, kakor tudi spremembe
te odločbe z amnestijo ali pomilostitvijo. 
(3) Obsodba se izbriše iz kazenske evidence v določenem roku,
od kar je bila kazen izvršena, zastarana ali odpuščena, če obsojenec v tem roku
ne stori novega kaznivega dejanja. 
(4) Roki iz prejšnjega odstavka so: 
1)    
za obsodbo, s katero je bil storilcu izrečen sodni opomin in za obsodbo,
s katero mu je bila odpuščena kazen – eno leto od pravnomočnosti sodne odločbe;
2)    
za pogojno obsodbo – eno leto, odkar je pretekla preizkusna doba; 
3)    
za obsodbo na denarno kazen, stransko kazen, kazen zapora do enega leta
ali na mladoletniški zapor – tri leta; 
4)    
za obsodbo na kazen zapora nad eno leto do treh let – pet let; 
5)    
za obsodbo na kazen zapora nad tri leta do petih let – osem let; 
6)    
za obsodbo na kazen zapora nad pet do deset let – deset let; 
7)    
za obsodbo na kazen zapora nad deset do petnajst let – petnajst let. 
(5) Obsodba na kazen zapora nad petnajst let se ne izbriše. 
(6) Obsodba se ne more izbrisati iz kazenske evidence, dokler
trajajo varnostni ukrepi.
Sodna rehabilitacija
104. člen
Sodišče sme na prošnjo obsojenca odločiti, da se obsodba
izbriše iz kazenske evidence in da obsojenec velja za neobsojenega, če je
potekla polovica z zakonom določenega roka, po preteku katerega se obsodba
izbriše, če obsojenec v tem času ni storil novega kaznivega dejanja. Pri
odločanju o izbrisu upošteva sodišče vedenje obsojenca po prestani kazni,
naravo kaznivega dejanja in druge okoliščine, ki so pomembne za izbris obsodbe.
Dajanje podatkov iz kazenske evidence
105. člen
(1) Kazenska evidenca obsega: osebne podatke o storilcih
kaznivih dejanj; podatke o izrečenih kaznih, varnostnih ukrepih, pogojnih
obsodbah, sodnih opominih in obsodbah, s katerimi je bila storilcem kaznivih
dejanj, o katerih se vodi kazenska evidenca, oproščena kazen, ter o njihovih
pravnih posledicah; poznejše spremembe podatkov o obsodbah, ki so bile vpisane
v kazensko evidenco, kakor tudi podatke o izvršeni kazni in o razveljavitvi
vpisa neupravičene obsodbe. 
(2) O vzgojnih ukrepih se vodi posebna evidenca, ki obsega
osebne podatke o mladoletniku, podatke o izrečenih vzgojnih ukrepih ter podatke
o izvršenih vzgojnih ukrepih oziroma druge podatke, ki se nanašajo na
izvrševanje vzgojnih ukrepov. 
(3) Podatki iz kazenske evidence se dajejo le za neizbrisane
obsodbe sodišču, državnemu tožilstvu in organom za notranje zadeve v zvezi s
kazenskim postopkom, ki teče zoper prej obsojeno osebo, organom, pristojnim za
izvrševanje kazenskih sankcij, in pristojnim organom, ki sodelujejo v postopku
za podelitev amnestije, pomilostitve ali za izbris obsodbe. 
(4) Podatki iz kazenske evidence o neizbrisani obsodbi se
smejo dati na obrazloženo zahtevo državnim organom, pravnim osebam in zasebnim
delodajalcem le, če še trajajo pravne posledice obsodbe ali varnostni ukrepi
ali pa, če imajo upravičen, na zakonu utemeljen interes. 
(5) Posamezniku se sme na njegovo zahtevo dati podatke o tem,
da je bil oziroma da ni bil obsojen, samo, če jih potrebuje za uveljavitev
svojih pravic.
(6) Podatki o neizbrisanih sodbah, ki so jih državljanom
Republike Slovenije izrekla tuja sodišča, se smejo dati samo organom iz
tretjega odstavka tega člena in organom iz 86. člena tega zakonika.
(7) Določbe o zakonski rehabilitaciji in izbrisu sodbe (103.
člen) in o sodni rehabilitaciji (104. člen) se smiselno uporabljajo tudi, kadar
gre za sodbo, ki jo je slovenskemu državljanu izreklo tuje sodišče.
Deseto poglavje
TEMELJNE DOLOČBE O IZVRŠEVANJU KAZENSKIH SANKCIJ
Omejitve pravic med izvrševanjem kazenskih sankcij
106. člen
(1) Z ustavo in zakoni zajamčene pravice tistih, proti
katerim se izvršujejo kazenske sankcije, se smejo, v skladu z zakonom, odvzeti
ali omejiti samo, kolikor je nujno, da se izvrši posamezna kazenska sankcija. 
(2) Oseba, proti kateri se izvršuje kazenska sankcija, ne sme
biti podvržena mučenju ali drugi obliki okrutnega, nečloveškega ali
ponižujočega ravnanja. V primeru, ko je bila podvržena takšnemu ravnanju, ji
mora biti zagotovljeno sodno varstvo.
Zavodi za prestajanje kazni zapora
107. člen
(1) Obsojenci prestajajo kazen zapora v zaprtih, polodprtih
in odprtih zavodih za prestajanje kazni zapora. 
(2) Obsojenci se razvrščajo v te zavode glede na to, koliko
mora biti omejena njihova prostost. 
(3) Če je obsojencu izrečena kazen zapora do treh let, lahko
sodišče odredi, da jo prestaja v odprtem zavodu, če mu je izrečena kazen zapora
do petih let, pa lahko sodišče odredi, da jo prestaja v polodprtem zavodu. 
(4) Kazen zapora do treh mesecev je mogoče izvršiti tudi
tako, da obsojeni namesto kazni zapora opravi v obdobju najdalj šest mesecev
delo v korist humanitarnih organizacij ali lokalne skupnosti v obsegu najmanj
osemdeset ali največ dvestoštirideset Uradni To delo se razporedi tako, da ne
moti obsojenčevih obveznosti iz delovnega razmerja. O obliki takšne izvršitve
odloča sodišče, ki je izreklo kazen na prvi stopnji, upoštevajoč pri tem
objektivne in subjektivne okoliščine storilca in njegovo privolitev v tak način
izvršitve kazni zapora. Če obsojeni ne izpolnjuje nalog, ki izvirajo iz
opravljanja dela v korist humanitarnih organizacij ali lokalne skupnosti, lahko
sodišče odredi, da se izrečena kazen zapora izvrši.
Ravnanje z obsojenci
108. člen
(1) Z obsojenci je treba ravnati človeško, spoštovati njihovo
osebno dostojanstvo ter varovati njihovo telesno in duševno celovitost. 
(2) Ni dovoljeno uporabljati prevzgojnih, medicinskih ali
psiholoških postopkov, ki posegajo v obsojenčevo osebnost, in jih obsojenec
upravičeno izrecno zavrača.
Pogojni odpust
109. člen
(1) Obsojenec, ki je prestal polovico kazni zapora, sme biti
odpuščen s prestajanja kazni s pogojem, da do preteka časa, za katerega je
izrečena kazen, ne stori novega kaznivega dejanja. 
(2) Obsojenec, ki mu je sodišče izreklo kazen nad petnajst
let zapora, sme biti pogojno odpuščen s prestajanja kazni potem, ko je prestal tri
četrtine kazni. 
(3) Organ, ki odloča o pogojnem odpustu, in postopek za
odločanje o pogojnem odpustu, določa zakon. 
(4) Obsojenec je lahko pogojno odpuščen, če je mogoče
utemeljeno pričakovati, da ne bo ponovil kaznivega dejanja. Pri presoji, ali
naj se obsojenec pogojno odpusti, se upoštevajo predvsem povratništvo,
morebitni kazenski postopki, ki tečejo zoper obsojenca za kazniva dejanja,
izvršena pred nastopom kazni zapora, odnos obsojenca do storjenega kaznivega
dejanja in oškodovanca, njegovo vedenje med prestajanjem kazni, uspehi na
področju zdravljenja odvisnosti in pogoji za vključitev v življenje na
prostosti. 
(5) Izjemoma sme biti pogojno odpuščen tudi obsojenec, ki je
prestal le tretjino kazni, če je podan pogoj iz četrtega odstavka tega člena in
če posebne okoliščine, ki se nanašajo na obsojenčevo osebnost, kažejo, da ne bo
ponovil kaznivega dejanja. 
(6) Starejši mladoletnik, ki prestaja mladoletniški zapor, je
lahko pogojno odpuščen, ko prestane tretjino kazni, vendar ne prej, preden ne
prebije šestih mesecev v zavodu za prestajanje mladoletniškega zapora. Za čas,
ko je na pogojnem odpustu, lahko sodišče odredi nadzorstvo organa socialnega
varstva.
Preklic pogojnega odpusta
110. člen
(1) Sodišče prekliče pogojni odpust, če stori obsojenec
medtem, ko je na pogojnem odpustu, eno ali več kaznivih dejanj, za katera je
izreklo kazen zapora nad eno leto. 
(2) Sodišče lahko prekliče pogojni odpust, če stori pogojno
odpuščeni eno ali več kaznivih dejanj, za katera je izreklo kazen zapora do
enega leta. Pri presoji, ali naj prekliče pogojni odpust, upošteva sodišče
zlasti sorodnost storjenih kaznivih dejanj, njihov pomen, nagibe, iz katerih so
bila storjena, in druge okoliščine, ki kažejo, da je preklic pogojnega odpusta
utemeljen. 
(3) Kadar sodišče prekliče pogojni odpust, izreče kazen po
47. in drugem odstavku 48. člena tega zakonika; pri tem vzame kot določen tisti
del prej izrečene kazni, ki je obsojenec še ni prestal. 
(4) Določbe prvega, drugega in tretjega odstavka tega člena
se uporabljajo tudi, kadar obsodi sodišče pogojno odpuščenega za dejanje, ki ga
je storil, preden je bil pogojno odpuščen. 
(5) Če je pogojno odpuščeni obsojen na kazen zapora do enega
leta in sodišče ne prekliče pogojnega odpusta, se pogojni odpust podaljša za
čas, ko je obsojenec prestajal kazen zapora. 
(6) Če stori obsojenec v času pogojnega odpusta kaznivo
dejanje, ki ima za posledico preklic pogojnega odpusta, pa se to s sodbo
ugotovi šele po njegovem preteku, se sme pogojni odpust preklicati najpozneje v
enem letu, odkar je čas pogojnega odpusta pretekel.
Enajsto poglavje
ZASTARANJE
Zastaranje kazenskega pregona
111. člen
(1) Kolikor ni v tem zakoniku drugače določeno, kazenski
pregon ni več dovoljen, če je preteklo: 
1)    
petindvajset let od storitve kaznivega dejanja, za katero se sme po zakonu
izreči zapor tridesetih let; 
2)    
petnajst let od storitve kaznivega dejanja, za katero se sme po zakonu
izreči zapor nad deset let; 
3)    
deset let od storitve kaznivega dejanja, za katero se sme po zakonu
izreči zapor nad pet let; 
4)    
pet let od storitve kaznivega dejanja, za katero se sme po zakonu izreči
zapor nad eno leto; 
5)    
tri leta od storitve kaznivega dejanja, za katero se sme po zakonu
izreči zapor do enega leta ali denarna kazen.
(2) Če je za kaznivo dejanje predpisanih več kazni, se
zastaralni rok določi po najhujši predpisani kazni.
(3) Ne glede na določbe prvega odstavka tega člena v primerih
kaznivih dejanj zoper spolno nedotakljivost in kaznivih dejanj zoper zakonsko
zvezo, družino in mladino, storjenih proti mladoletni osebi, rok za zastaranje
kazenskega pregona ne more izteči pred potekom petih let od polnoletnosti
oškodovanca.
Tek in pretrganje zastaranja kazenskega pregona
112. člen
(1) Zastaranje kazenskega pregona se začne tistega dne, ko je
bilo kaznivo dejanje storjeno. 
(2) Zastaranje ne teče v času, ko se po zakonu pregon ne sme
začeti ali nadaljevati. 
(3) Zastaranje pretrga vsako procesno dejanje za pregon
storilca zaradi storjenega kaznivega dejanja. 
(4) Zastaranje se pretrga tudi tedaj, če stori storilec v
času, ko teče zastaralni rok, enako hudo ali hujše kaznivo dejanje. 
(5) Po vsakem pretrganju se začne zastaranje znova. 
(6) Kazenski pregon zastara v vsakem primeru, če preteče
dvakrat toliko časa, kolikor ga zahteva zakon za zastaranje kazenskega pregona.
Zastaranje izvršitve kazni
113. člen
(1) Če ni v tem zakoniku drugače določeno, se izrečena kazen
ne sme več izvršiti, ko je preteklo: 
1)    
petindvajset let od obsodbe na trideset let zapora; 
2)    
petnajst let od obsodbe na zapor nad deset let; 
3)    
deset let od obsodbe na zapor nad pet let; 
4)    
pet let od obsodbe na zapor nad eno leto; 
5)    
tri leta od obsodbe na zapor do enega leta ali na denarno kazen.
(2) Mladoletniški zapor se ne sme izvršiti, ko je preteklo: 
1)    
deset let od obsodbe na mladoletniški zapor nad pet let; 
2)    
pet let od obsodbe na mladoletniški zapor nad tri leta; 
3)    
tri leta od obsodbe na mladoletniški zapor do treh let.
Zastaranje izvršitve stranskih kazni in varnostnih
ukrepov
114. člen
(1) Izvršitev denarne kazni kot stranske kazni zastara, ko
pretečeta dve leti od pravnomočnosti sodbe, s katero je bila ta kazen izrečena.
(2) Izvršitev prepovedi vožnje motornega vozila in izgon
tujca iz države kot stranskih kazni zastara, ko zastara glavna kazen. 
(3) Izvršitev varnostnih ukrepov obveznega psihiatričnega
zdravljenja in varstva v zdravstvenem zavodu, obveznega psihiatričnega
zdravljenja na prostosti, odvzema vozniškega dovoljenja in odvzema predmetov
zastara, ko pretečejo tri leta od pravnomočnosti odločbe, s katero so bili ti
ukrepi izrečeni. 
(4) Izvršitev varnostnega ukrepa obveznega zdravljenja
alkoholikov in narkomanov zastara hkrati s kaznijo, ob kateri je bil ta ukrep
izrečen, oziroma s potekom preizkusne dobe določene v pogojni obsodbi. 
(5) Izvršitev varnostnega ukrepa prepovedi opravljanja
poklica zastara, ko preteče čas, za katerega je bil ukrep izrečen.
Tek in pretrganje zastaranja izvršitve kazni
115. člen
(1) Zastaranje izvršitve kazni se začne tistega dne, ko
postane sodba pravnomočna; če je pogojna obsodba preklicana, pa tistega dne, ko
postane pravnomočna odločba o preklicu. 
(2) Zastaranje ne teče v času, ko se po zakonu kazen ne sme
izvršiti. 
(3) Zastaranje pretrga vsako dejanje pristojnega organa, ki
mu je namen izvršitev kazni. 
(4) Po vsakem pretrganju se začne zastaranje znova. 
(5) Izvršitev kazni zastara v vsakem primeru, ko preteče
dvakrat toliko časa, kolikor ga zahteva zakon za zastaranje izvršitve kazni. 
(6) Določbe od drugega do petega odstavka tega člena veljajo
smiselno tudi za zastaranje izvršitve varnostnih ukrepov.
Nezastarljivost kaznivih dejanj genocida in vojnih
hudodelstev
116. člen
Kazenski pregon in izvršitev kazni ne zastarata za kazniva
dejanja iz členov 373 do 378 tega zakonika, kot tudi ne za tista kazniva
dejanja, za katera po mednarodnih pogodbah zastaranje ne more nastopiti.
Dvanajsto poglavje
AMNESTIJA IN POMILOSTITEV
Amnestija
117. člen
(1) Z amnestijo se osebam, ki so je deležne, odpusti pregon,
popolnoma ali delno odpusti izvršitev kazni, izrečena kazen spremeni v milejšo,
izbriše obsodba ali odpravi določena pravna posledica obsodbe. 
(2) Če se z amnestijo spremeni odločba o kazenski sankciji,
se uporabijo določbe splošnega dela tega zakonika.
Pomilostitev
118. člen
(1) S pomilostitvijo se po imenu določeni osebi odpusti
pregon ali popolnoma ali delno odpusti izvršitev kazni, izrečena kazen spremeni
v milejšo ali v pogojno obsodbo ali izbriše obsodba ali odpravi oziroma skrajša
trajanje določene pravne posledice obsodbe. 
(2) Če se s pomilostitvijo spremeni odločba o kazenski
sankciji, se uporabijo določbe splošnega dela tega zakonika.
Učinek amnestije in pomilostitve na pravice drugih
119. člen
Z amnestijo ali pomilostitvijo niso prizadete tiste pravice
drugih, ki se opirajo na obsodbo.
Trinajsto poglavje
VELJAVNOST KAZENSKEGA ZAKONA
Veljavnost kazenskega zakona Republike Slovenije za
vsakogar, kdor stori kaznivo dejanje na njenem ozemlju
120. člen
(1) Kazenski zakon Republike Slovenije velja za vsakogar,
kdor stori kaznivo dejanje na ozemlju Republike Slovenije. 
(2) Kazenski zakon Republike Slovenije velja tudi za
vsakogar, kdor stori kaznivo dejanje na domači ladji, ne glede na to, kje je
bila ladja ob storitvi dejanja. 
(3) Kazenski zakon Republike Slovenije velja tudi za vsakogar,
kdor stori kaznivo dejanje na domačem civilnem letalu med poletom ali na
domačem vojaškem letalu, ne glede na to, kje je bilo letalo ob storitvi
dejanja.
Veljavnost kazenskega zakonika Republike Slovenije za
določena kazniva dejanja, storjena v tujini
121. člen
Ta zakonik velja za vsakogar, kdor stori v tujini kaznivo
dejanje iz 249. člena tega zakonika, če se ponarejanje nanaša na domač denar
ter katero izmed kaznivih dejanj iz 348. do 362. člena tega zakonika.
Veljavnost kazenskega zakona Republike Slovenije za
državljana Republike Slovenije, ki stori kaznivo dejanje v tujini
122. člen
Kazenski zakon Republike Slovenije velja za državljana
Republike Slovenije tudi, če stori v tujini kakšno drugo kaznivo dejanje, poleg
kaznivih dejanj, naštetih v prejšnjem členu, če se zaloti na ozemlju Republike
Slovenije ali če se ji izroči.
Veljavnost kazenskega zakona Republike Slovenije za
tujca, ki stori kaznivo dejanje v tujini
123. člen
(1) Kazenski zakon Republike Slovenije velja tudi za tujca,
ki stori zunaj Republike Slovenije, proti njej ali proti njenemu državljanu
kaznivo dejanje, čeprav ne gre pri tem za kazniva dejanja, našteta v 121. členu
tega zakonika, če se zaloti na ozemlju Republike Slovenije ali če se ji izroči.
(2) Kazenski zakon Republike Slovenije velja tudi za tujca,
ki stori proti tuji državi ali proti tujcu v tujini kaznivo dejanje, če se
zaloti na ozemlju Republike Slovenije, pa se ne izroči tuji državi. V takem
primeru sodišče ne sme izreči hujše kazni od tiste, ki je predpisana z zakonom
države, v kateri je bilo kaznivo dejanje storjeno.
Posebni pogoji za pregon
124. člen
(1) Če se je v primeru iz 120. člena tega zakonika začel ali
končal kazenski postopek v tuji državi, se storilec preganja v Republiki
Sloveniji samo z dovoljenjem ministra za pravosodje. 
(2) V primerih iz 122. in 123. člena tega zakonika se
storilec ne preganja: 
1)    
če je kazen, na katero je bil v tujini obsojen, popolnoma prestal, ali
je bilo skladno z mednarodno pogodbo odločeno, da bo v tujini izrečeno kazen
prestal v Republiki Sloveniji; 
2)    
če je bil v tujini s pravnomočno sodbo oproščen ali mu je bila kazen
odpuščena, ali je izvršitev kazni zastarala; 
3)    
če se za kaznivo dejanje po tujem zakonu preganja na zahtevo
oškodovanca, takšna zahteva pa ni bila vložena. 
(3) V primerih iz 122. in 123. člena tega zakonika se
storilec preganja samo, če je dejanje kaznivo tudi po zakonu države, v kateri
je bilo storjeno. 
(4) Če gre v primeru iz 122. člena tega zakonika za dejanje,
ki po zakonu države, v kateri je bilo storjeno, ni kaznivo, gre pa za dejanje
storjeno proti Republiki Sloveniji ali njenemu državljanu, se sme storilec
preganjati samo z dovoljenjem ministra za pravosodje. 
(5) Če v primeru iz prejšnjega člena tega zakonika dejanje po
zakonu države, v kateri je bilo storjeno, ni kaznivo, se sme storilec
preganjati v Republiki Sloveniji le z dovoljenjem ministra za pravosodje in če
gre za dejanje, ki je takrat, ko je bilo storjeno, veljalo za kaznivo dejanje
po splošnih pravnih načelih, priznanih od mednarodne skupnosti. 
(6) V primeru iz 120. člena tega zakonika se sme ob pogojih,
ki jih določa zakon, pregon tujca odstopiti drugi državi.
Vštevanje pripora in kazni, prestane v tujini
125. člen
Pripor, odvzem prostosti med izročitvenim postopkom ter
kazen, ki jo je storilec po sodbi tujega sodišča že prestal, se vštejejo v
kazen, ki jo izreče za isto kaznivo dejanje domače sodišče; če kazni niso iste
vrste, presodi sodišče, kako naj se kazen všteje.
Štirinajsto poglavje
POMEN IZRAZOV V TEM ZAKONIKU
126. člen
(1) Ozemlje Republike Slovenije obsega: kopno ozemlje, obalno
morje in vodne površine znotraj njenih meja ter zračni prostor nad njimi. 
(2) Uradna oseba po tem zakoniku je lahko: 
1)    
poslanec državnega zbora, član državnega sveta in član lokalnega ali
regionalnega predstavniškega telesa; 
2)    
oseba, ki pri državnem organu opravlja uradne dolžnosti ali ima uradno
funkcijo; 
3)    
druga oseba, ki opravlja določene uradne dolžnosti na podlagi
pooblastil, katera ji daje zakon ali na podlagi zakona izdani predpisi ali na
podlagi zakona sklenjena pogodba o arbitraži; 
4)    
vojaška oseba, ki je kot takšna določena s posebnimi predpisi, kadar gre
za posebna kazniva dejanja, pri katerih je navedena uradna oseba, pa niso
določena kot kazniva dejanja zoper vojaško dolžnost;
5)    
oseba, ki v tuji državi na katerikoli ravni opravlja zakonodajno,
izvršilno ali sodno funkcijo, oziroma drugo uradno dolžnost in ki po vsebini
izpolnjuje pogoje iz 1., 2. ali 3. točke tega odstavka;
6)    
oseba, ki ji mednarodna javna organizacija daje položaj uradne osebe in
ki po vsebini izpolnjuje pogoje iz 1., 2. ali 3. točke tega odstavka; 
7)    
oseba, ki pri mednarodnem sodišču opravlja sodniško, tožilsko ali drugo
uradno dolžnost ali funkcijo.
(3) Za vojaško osebo po tem zakoniku se štejejo: oseba, ki
poklicno opravlja vojaško službo, vojak, ki služi vojaški rok ter vojaški
obveznik rezervne sestave, kadar opravlja vojaško službo. 
(4) Za volitve in glasovanje po tem zakoniku se štejejo
volitve predsednika republike, poslancev državnega zbora, članov državnega
sveta, lokalne volitve ter zakonodajni referendumi, referendumi za potrditev
spremembe ustave in za ustanovitev občine. 
(5) Za gospodarsko dejavnost po tem zakoniku se štejejo: 
1)    
proizvodnja in promet blaga, opravljanje storitev na trgu, bančno in
drugo finančno poslovanje; 
2)    
opravljanje dejavnosti, poklica ali nalog, za katere je predpisano ali
dogovorjeno plačilo;
3)    
vodenje in sodelovanje pri upravljanju, zastopanju in nadzorstvu v
prejšnjih točkah navedenih dejavnosti. 
(6) Za zunajzakonsko skupnost po tem zakoniku se šteje dalj
časa trajajoča življenjska skupnost moškega in ženske, ki nista sklenila
zakonske zveze. 
(7) Listina je vsako pisanje, nosilec podatkov, ali drugi
predmet primeren in namenjen za dokaz kakšnega dejstva, ki ima vrednost za
pravna razmerja. 
(8) Denar je kovan ali papirnat denar, ki je na podlagi
zakona v obtoku v Republiki Sloveniji ali v tuji državi. 
(9) Za vrednotnice po tem zakoniku se štejejo kolki, in druge
vrednotnice, izdane in v obtoku na podlagi zakona Republike Slovenije, ter tuje
vrednotnice. 
(10) Za premično stvar po tem zakoniku se šteje tudi vsaka
pridobljena ali zbrana energija za svetlobo, toploto, pogon, premikanje ali
prenos glasu, slike ali besedila na daljavo, ali računalniška zmogljivost. 
(11) Za silo se šteje tudi uporaba hipnoze ali mamil za to,
da se kdo proti njegovi volji spravi v nezavest ali onesposobi za odpor. 
(12) Za motorno vozilo se šteje vsako prometno sredstvo na
motorni pogon v kopnem, vodnem in zračnem prometu. 
(13) 
1)    
Za majhno premoženjsko korist, škodo ali vrednost se šteje znesek, ki ne
presega ene polovice uradno objavljene povprečne mesečne neto plače v Republiki
Sloveniji na zaposleno osebo v času storitve kaznivega dejanja (povprečna neto
plača na zaposleno osebo); 
2)    
Za večjo premoženjsko korist, škodo ali vrednost se šteje znesek, ki
presega pet povprečnih neto plač na zaposleno osebo; 
3)    
Za veliko premoženjsko korist, škodo ali vrednost se šteje znesek, ki
presega petdeset povprečnih neto plač na zaposleno osebo.
(14) Za mamila po tem zakoniku se štejejo prepovedane droge,
določene v posebnem zakonu in uvrščene v seznam prepovedanih drog.
(15) Hudodelska združba po tem zakoniku je skupina najmanj
treh oseb, ki so se združile za izvrševanje kaznivih dejanj, za katera se sme
izreči kazen več kot treh let zapora.
POSEBNI DEL
Petnajsto poglavje
KAZNIVA DEJANJA ZOPER ŽIVLJENJE IN TELO
Umor
127. člen
(1) Kdor komu vzame življenje, se kaznuje z zaporom najmanj
petih let. 
(2) Storilec dejanja iz prejšnjega odstavka se kaznuje z
zaporom najmanj desetih let ali z zaporom tridesetih let: 
1)    
če stori dejanje na grozovit ali zahrbten način; 
2)    
če stori dejanje iz koristoljubnosti, zato da bi storil ali prikril
kakšno drugo kaznivo dejanje, iz brezobzirnega maščevanja ali iz kakšnih drugih
nizkotnih nagibov; 
3)    
če stori dejanje zoper uradno ali vojaško osebo, ko ta opravlja naloge
javne ali državne varnosti, varuje javni red, zasleduje storilca kaznivega
dejanja ali pazi na koga, ki mu je vzeta prostost, ali zoper preiskovalnega ali
sodečega sodnika, državnega tožilca ali njegovega zastopnika, ki je udeležen v
postopku proti hudodelski združbi;
4)    
če stori dejanje dvoje ali več oseb, ki so se združile za to, da bi
izvršile umor. 
(3) Če je bilo dejanje iz prvega odstavka tega člena storjeno
v posebno olajševalnih okoliščinah, se storilec kaznuje z zaporom od šestih
mesecev do petih let.
Uboj na mah
128. člen
Kdor koga ubije na mah, ker ga je ta brez njegove krivde z
napadom ali hudimi žalitvami močno razdražil, se kaznuje z zaporom od enega do
desetih let.
Povzročitev smrti iz malomarnosti
129. člen
Kdor povzroči smrt drugega iz malomarnosti, se kaznuje z
zaporom od šestih mesecev do petih let.
Detomor
130. člen
Mati, ki vzame življenje svojemu otroku med porodom ali takoj
po porodu, dokler je še pod njegovim vplivom, se kaznuje z zaporom do treh let.
Napeljevanje k samomoru in pomoč pri samomoru
131. člen
(1) Kdor koga naklepoma napelje k samomoru ali mu pomaga pri
samomoru in ta stori samomor, se kaznuje z zaporom od šestih mesecev do petih
let. 
(2) Kdor stori dejanje iz prejšnjega odstavka proti
mladoletni osebi, ki je že stara štirinajst let, ali proti osebi, katere
sposobnost razumeti pomen svojega dejanja ali imeti v oblasti svoje ravnanje je
bila bistveno zmanjšana, se kaznuje z zaporom od enega do desetih let. 
(3) Če je dejanje iz prvega odstavka tega člena storjeno
proti mladoletni osebi, ki še ni stara štirinajst let, ali proti osebi, ki ni
mogla razumeti pomena svojega dejanja ali imeti v oblasti svojega ravnanja, se
storilec kaznuje kot za umor. 
(4) Kdor surovo ali nečloveško ravna s kom, ki mu je podrejen
ali od njega odvisen, in ta zaradi takega ravnanja stori samomor, se kaznuje z
zaporom od šestih mesecev do petih let. 
(5) Kdor komu pomaga pri samomoru in ta stori samomor, pa so
pri tem podane posebne olajševalne okoliščine, se kaznuje z zaporom do treh
let. 
(6) Če je bil zaradi kakšnega dejanja iz prejšnjih odstavkov
samomor samo poskušen, sme sodišče storilca kaznovati mileje.
Nedovoljena prekinitev nosečnosti
132. člen
(1) Kdor v nasprotju z zdravstvenimi pogoji in načinom umetne
prekinitve nosečnosti, ki so določeni z zakonom, noseči ženski z njeno
privolitvijo prekine nosečnost, začne prekinjati ali ji pomaga pri prekinitvi
nosečnosti, se kaznuje z zaporom do treh let. 
(2) Kdor noseči ženski brez njene privolitve prekine ali
začne prekinjati nosečnost, se kaznuje z zaporom od enega do osmih let.
Lahka telesna poškodba
133. člen
(1) Kdor koga tako telesno poškoduje, da je bil zaradi tega
začasno okvarjen ali oslabljen kakšen del njegovega telesa ali njegov organ,
ali je poškodovančeva zmožnost za delo začasno zmanjšana, ali je prizadeta
njegova zunanjost, ali je začasno okvarjeno njegovo zdravje, se kaznuje z
denarno kaznijo ali z zaporom do enega leta. 
(2) Če je poškodba iz prejšnjega odstavka prizadejana z
orožjem, nevarnim orodjem, z drugim sredstvom ali na tak način, s katerim se
lahko telo hudo poškoduje ali zdravje hudo okvari, se storilec kaznuje z
zaporom do treh let. 
(3) Sodišče sme storilcu dejanja iz prejšnjega odstavka
izreči sodni opomin zlasti v primeru, če je bil storilec izzvan z nedostojnim
ali surovim obnašanjem poškodovanca. 
(4) Pregon za dejanje iz prvega odstavka tega člena se začne
na predlog.
Huda telesna poškodba
134. člen
(1) Kdor koga tako telesno poškoduje ali mu prizadene takšno
škodo na zdravju, da bi bilo lahko zaradi tega v nevarnosti življenje
poškodovanca, ali je uničen ali za vselej in znatno oslabljen kakšen del
njegovega telesa ali kak organ, ali je začasno in znatno oslabljen pomemben del
telesa ali pomemben organ, ali je zaradi tega poškodovani začasno nezmožen za
vsakršno delo, ali je njegova zmožnost za delo za vselej zmanjšana ali je bila
začasno znatno zmanjšana, ali je bil začasno skažen, ali mu je začasno hudo ali
za vselej v manjši meri okvarjeno zdravje, se kaznuje z zaporom od šestih
mesecev do petih let. 
(2) Če poškodovani zaradi poškodbe iz prejšnjega odstavka
umre, se storilec kaznuje z zaporom od enega do desetih let. 
(3) Kdor stori dejanje iz prvega odstavka tega člena iz
malomarnosti, se kaznuje z zaporom do dveh let. 
(4) Če je storilec dejanje iz prvega ali drugega odstavka
tega člena storil na mah, ker ga je poškodovanec brez njegove krivde z napadom
ali hudimi žalitvami močno razdražil, se kaznuje z zaporom do treh let.
Posebno huda telesna poškodba
135. člen
(1) Kdor koga tako hudo telesno poškoduje ali mu prizadene
tako hudo škodo na zdravju, da je bilo zaradi tega v nevarnosti življenje
poškodovanca, ali je uničen ali za vselej in znatno oslabljen pomemben del
njegovega telesa ali pomemben organ, ali je postal poškodovani zaradi tega za
vselej nezmožen za vsakršno delo, ali je ostal skažen, ali mu je bilo za vselej
hudo okvarjeno zdravje, se kaznuje z zaporom od enega do desetih let. 
(2) Če poškodovani zaradi poškodbe iz prejšnjega odstavka
umre, se storilec kaznuje z zaporom najmanj treh let. 
(3) Kdor stori dejanje iz prvega odstavka tega člena iz
malomarnosti, se kaznuje z zaporom do treh let. 
(4) Če je storilec dejanje iz prvega ali drugega odstavka
tega člena storil na mah, ker ga je poškodovanec brez njegove krivde z napadom
ali hudimi žalitvami močno razdražil, se kaznuje z zaporom od šestih mesecev do
petih let.
Sodelovanje pri pretepu
136. člen
Kdor sodeluje pri pretepu, v katerem je kdo ubit ali hudo
telesno poškodovan, se za samo sodelovanje kaznuje z zaporom do enega leta.
Ogrožanje z nevarnim orodjem pri pretepu ali prepiru
137. člen
(1) Kdor pri pretepu ali prepiru seže po orožju, nevarnem
orodju ali po kakšnem drugem sredstvu, s katerim se lahko telo hudo poškoduje
ali zdravje hudo okvari, se kaznuje z denarno kaznijo ali z zaporom do šestih
mesecev. 
(2) Pregon se začne na predlog.
Povzročitev nevarnosti
138. člen
Kdor pusti koga brez pomoči v smrtni nevarnosti, ki jo je sam
povzročil, se kaznuje z zaporom do dveh let.
Zapustitev slabotne osebe
139. člen
Kdor pusti osebo, ki mu je bila zaupana ali za katero je
sicer dolžan skrbeti, brez pomoči v razmerah, ki so nevarne za življenje ali
zdravje, se kaznuje z zaporom do dveh let.
Opustitev pomoči
140. člen
Kdor ne pomaga komu, ki je v neposredni smrtni nevarnosti,
čeprav bi to lahko storil brez nevarnosti zase ali za koga drugega, se kaznuje
z zaporom do enega leta.
Šestnajsto poglavje
KAZNIVA DEJANJA ZOPER ČLOVEKOVE PRAVICE IN SVOBOŠČINE
Kršitev enakopravnosti
141. člen
(1) Kdor zaradi razlike v narodnosti, rasi, barvi, veroizpovedi,
etnični pripadnosti, spolu, jeziku, političnem ali drugačnem prepričanju,
spolni usmerjenosti, gmotnem stanju, rojstvu, izobrazbi, družbenem položaju ali
kakšni drugi okoliščini prikrajša koga za katero izmed človekovih pravic ali
temeljnih svoboščin, ki so priznane od mednarodne skupnosti ali določene z
ustavo ali zakonom, ali mu takšno pravico ali svoboščino omeji, ali kdor na
podlagi takšnega razlikovanja komu da kakšno posebno pravico ali ugodnost, se
kaznuje z denarno kaznijo ali z zaporom do enega leta. 
(2) Enako se kaznuje, kdor preganja posameznika ali
organizacijo zaradi njihovega zavzemanja za enakopravnost ljudi. 
(3) Če stori dejanje iz prvega ali drugega odstavka tega
člena uradna oseba z zlorabo uradnega položaja ali uradnih pravic, se kaznuje z
zaporom do treh let.
Prisiljenje
142. člen
(1) Kdor koga s silo ali z resno grožnjo prisili, da kaj
stori ali opusti ali da kaj trpi, se kaznuje z zaporom do enega leta. 
(2) Pregon se začne na predlog.
Protipraven odvzem prostosti
143. člen
(1) Kdor koga protipravno zapre, ima zaprtega ali mu kako
drugače omeji svobodo gibanja, se kaznuje z zaporom do enega leta. 
(2) Če stori dejanje iz prejšnjega odstavka uradna oseba z
zlorabo svojega položaja ali svojih pravic, se kaznuje z zaporom do treh let. 
(3) Poskus dejanja iz prvega odstavka tega člena je kazniv. 
(4) Kdor komu protipravno odvzame prostost za več kot teden
dni ali če to stori na grozovit način, se kaznuje z zaporom od treh mesecev do
petih let.
Ugrabitev
144. člen
(1) Kdor ugrabi koga z namenom, da njega ali koga drugega
prisili, da nekaj stori, opusti ali trpi, se kaznuje z zaporom od šestih
mesecev do petih let. 
(2) Kdor stori dejanje iz prejšnjega odstavka proti
mladoletni osebi ali zagrozi z umorom ali s hudo telesno poškodbo ugrabljene
osebe, se kaznuje z zaporom od enega do desetih let. 
(3) Storilec dejanj iz prvega ali drugega odstavka tega
člena, ki prostovoljno spusti na prostost ugrabljeno osebo, preden je
izpolnjena njegova zahteva, zaradi katere jo je ugrabil, se sme kaznovati
mileje ali se mu sme kazen odpustiti.
Ogrožanje varnosti
145. člen
(1) Kdor ogrozi varnost kakšne osebe z resno grožnjo, da bo
napadel njeno življenje ali telo, se kaznuje z denarno kaznijo ali z zaporom do
enega leta. 
(2) Pregon se začne na predlog.
Grdo ravnanje
146. člen
(1) Kdor z grdim ravnanjem prizadene telesno ali duševno
celovitost drugega, se kaznuje z denarno kaznijo ali z zaporom do šestih
mesecev. 
(2) Pregon se začne na predlog.
Neupravičena osebna preiskava
147. člen
(1) Kdor neupravičeno preišče drugega ali stvari, ki jih ima
ta na sebi ali s seboj, se kaznuje z denarno kaznijo ali z zaporom do enega
leta. 
(2) Če stori dejanje iz prejšnjega odstavka uradna oseba z
zlorabo uradnega položaja ali uradnih pravic, se kaznuje z zaporom do dveh let.
(3) Poskus dejanj iz prvega in drugega odstavka tega člena je
kazniv. 
(4) Pregon za dejanje iz prvega odstavka tega člena se začne
na predlog.
Neupravičeno prisluškovanje in zvočno snemanje
148. člen
(1) Kdor neupravičeno s posebnimi napravami prisluškuje
pogovoru ali izjavi, ki mu nista namenjena, ali ju zvočno snema, ali kdor
takšen pogovor ali takšno izjavo neposredno prenaša tretji osebi, ali ji takšen
posnetek predvaja ali kako drugače omogoči, da se z njim neposredno seznani, se
kaznuje z denarno kaznijo ali z zaporom do enega leta. 
(2) Enako se kaznuje, kdor zvočno snema njemu namenjeno
zaupno izjavo drugega brez njegove privolitve z namenom, da bi takšno izjavo
zlorabil, ali kdor takšno izjavo neposredno prenaša tretji osebi ali ji takšen
posnetek predvaja ali ji kako drugače omogoči, da se z njim neposredno seznani.
(3) Če stori dejanje iz prvega ali drugega odstavka tega
člena uradna oseba z zlorabo uradnega položaja ali uradnih pravic ali poskusi
to storiti, se kaznuje z zaporom od treh mesecev do petih let. 
(4) Pregon za dejanje iz prvega odstavka tega člena se začne
na predlog, za dejanje iz drugega odstavka pa na zasebno tožbo.
Neupravičeno slikovno snemanje
149. člen
(1) Kdor neupravičeno slikovno snema ali naredi slikovni
posnetek drugega ali njegovih prostorov brez njegove privolitve in pri tem
občutno poseže v njegovo zasebnost, ali kdor takšno snemanje neposredno prenaša
tretji osebi ali ji takšen posnetek prikazuje ali ji kako drugače omogoči, da
se z njim neposredno seznani, se kaznuje z denarno kaznijo ali z zaporom do
enega leta. 
(2) Če stori dejanje iz prejšnjega odstavka uradna oseba z
zlorabo uradnega položaja ali uradnih pravic ali poskusi to storiti, se kaznuje
z zaporom od treh mesecev do petih let. 
(3) Pregon za dejanje iz prvega odstavka tega člena se začne
na predlog.
Kršitev tajnosti občil
150. člen
(1) Kdor neupravičeno odpre tuje pismo, tujo brzojavko ali
kakšno drugo tuje zaprto pisanje ali pošiljko, se kaznuje z denarno kaznijo ali
z zaporom do šestih mesecev. 
(2) Z denarno kaznijo ali z zaporom do enega leta se kaznuje:
1)    
kdor se z uporabo tehničnih ali kemičnih sredstev, ne da bi odprl tuje
pismo, tujo brzojavko ali kakšno drugo tujo zaprto pošiljko, neupravičeno
seznani z njihovo vsebino; 
2)    
kdor se z uporabo tehničnih sredstev neupravičeno seznani s sporočilom,
ki se prenaša po telefonu ali s kakšnim drugim telekomunikacijskim sredstvom; 
3)    
kdor neupravičeno odpre zaprt predmet, ki varuje sporočilo, in se
neupravičeno seznani s sporočilom v njem. 
(3) Enako se kaznuje, kdor s katerim izmed dejanj, ki so
navedena v prvem in drugem odstavku tega člena, omogoči drugemu, da se
neposredno seznani z vsebino sporočila ali pošiljke. 
(4) Kdor neupravičeno obdrži, skrije, uniči ali komu drugemu
izroči tuje pismo, brzojavko ali kakšno drugo pošiljko, preden se je prejemnik
seznanil z njeno vsebino, se kaznuje z denarno kaznijo ali z zaporom do enega
leta. 
(5) Če stori dejanje iz prejšnjih odstavkov tega člena uradna
oseba z zlorabo uradnega položaja ali uradnih pravic, poštni ali drug delavec,
ki mu je zaupano prevzemanje, prenos ali predaja tujih pisem, tujih brzojavk
ali kakšnih drugih pisanj ali pošiljk, se kaznuje z zaporom od treh mesecev do
petih let. 
(6) Pregon za dejanja iz prvega do četrtega odstavka tega
člena se začne na predlog.
Nedovoljena objava zasebnih pisanj
151. člen
(1) Kdor brez dovoljenja pooblaščene osebe v primerih, kadar
je tako dovoljenje potrebno, objavi dnevnik, pismo ali kakšno drugo zasebno
pisanje, se kaznuje z denarno kaznijo ali z zaporom do enega leta. 
(2) Pregon se začne na zasebno tožbo.
Kršitev nedotakljivosti stanovanja
152. člen
(1) Kdor neupravičeno vstopi v tuje stanovanje ali zaprte
prostore, ali kdor se na zahtevo upravičenca od tam ne odstrani, se kaznuje z
denarno kaznijo ali z zaporom do enega leta. 
(2) Enako se kaznuje, kdor neupravičeno preišče stanovanje
ali prostore iz prvega odstavka tega člena. 
(3) Če stori dejanje iz prvega ali drugega odstavka tega
člena uradna oseba z zlorabo uradnega položaja ali uradnih pravic, se kaznuje z
zaporom od treh mesecev do petih let. 
(4) Poskus dejanj iz prvega, drugega in tretjega odstavka
tega člena je kazniv. 
(5) Pregon za dejanji iz prvega in drugega odstavka tega
člena se začne na predlog.
Neupravičena izdaja poklicne skrivnosti
153. člen
(1) Kdor neupravičeno izda skrivnost, za katero je zvedel kot
zagovornik, odvetnik, zdravnik, duhovnik, socialni delavec, psiholog ali kot
kakšna druga oseba pri opravljanju svojega poklica, se kaznuje z denarno
kaznijo ali z zaporom do enega leta. 
(2) Za dejanje iz prejšnjega odstavka se ne kaznuje, kdor
izda skrivnost zaradi splošne koristi ali zaradi koristi koga drugega, če je ta
korist večja kakor pa ohranitev skrivnosti. 
(3) Pregon se začne na zasebno tožbo.
Zloraba osebnih podatkov
154. člen
(1) Kdor v nasprotju z zakonom uporabi osebne podatke, ki se
smejo voditi samo na podlagi zakona ali na podlagi osebne privolitve
posameznika, na katerega se osebni podatki nanašajo, se kaznuje z denarno
kaznijo ali z zaporom do enega leta. 
(2) Enako se kaznuje, kdor vdre v računalniško vodeno zbirko
podatkov z namenom, da bi sebi ali komu drugemu pridobil kakšen osebni podatek.
(3) Če stori dejanje iz prvega ali drugega odstavka tega
člena uradna oseba z zlorabo uradnega položaja ali uradnih pravic, se kaznuje z
zaporom do dveh let.
Kršitev pravice do pritožbe
155. člen
(1) Kdor pri opravljanju svojega dela prepreči drugemu, da bi
uporabil svojo pravico do pritožbe, ugovora ali kakšnega drugega pravnega
sredstva, do vloge ali predloga, ali da bi dal politične ali druge pobude
splošnega pomena, se kaznuje z denarno kaznijo ali z zaporom do enega leta. 
(2) Če stori dejanje iz prejšnjega odstavka uradna oseba z
zlorabo svojega položaja ali pravic, se kaznuje z zaporom do dveh let.
Preprečitev ali oviranje javnega shoda
156. člen
(1) Kdor s silo, resno grožnjo, preslepitvijo ali kako
drugače protipravno prepreči ali ovira sklicanje ali potek mirnega javnega
shoda, se kaznuje z denarno kaznijo ali z zaporom do enega leta. 
(2) Če stori dejanje iz prvega odstavka tega člena uradna
oseba z zlorabo svojega uradnega položaja ali uradnih pravic, se kaznuje z zaporom
do dveh let.
Preprečitev tiskanja in oddajanja
157. člen
Kdor protipravno prepreči tiskanje, prodajo ali razširjanje
časopisa, knjige ali druge tiskane stvari, ali oddajanje radijskega ali
televizijskega programa, se kaznuje z denarno kaznijo ali z zaporom do enega
leta.
Kršitev avtorske pravice
158. člen
(1) Kdor s svojim imenom ali z imenom koga drugega objavi,
prikaže, izvede ali prenese tuje avtorsko delo ali njegov del, ali dovoli to
storiti, se kaznuje z denarno kaznijo ali z zaporom do enega leta. 
(2) Kdor skazi, okrni ali kako drugače neupravičeno poseže v
tuje avtorsko delo, se kaznuje z denarno kaznijo ali z zaporom do šestih
mesecev. 
(3) Pregon se začne na predlog.
Neupravičena uporaba avtorskega dela
159. člen
(1) Kdor neupravičeno uporabi eno ali več avtorskih del ali
njihovih primerkov, katerih skupna tržna cena pomeni večjo premoženjsko
vrednost, se kaznuje z zaporom do treh let. 
(2) Če tržna cena avtorskih del iz prejšnjega odstavka pomeni
veliko premoženjsko vrednost, se storilec kaznuje z zaporom do petih let. 
(3) Če je bila z dejanjem iz prvega ali drugega odstavka tega
člena pridobljena velika protipravna premoženjska korist in je šlo storilcu za
to, da sebi ali komu drugemu pridobi takšno premoženjsko korist, se kaznuje z
zaporom od enega do osmih let. 
(4) Primerki avtorskih del in naprave za njihovo
reproduciranje se vzamejo.
Kršitev avtorski sorodnih pravic
160. člen
(1) Kdor neupravičeno reproducira, da na voljo javnosti,
razširja ali da v najem eno ali več izvedb, fonogramov, videogramov, RTV oddaj
ali podatkovnih baz, katerih skupna tržna cena pomeni večjo premoženjsko
vrednost, se kaznuje z zaporom do treh let. 
(2) Kdor neupravičeno reproducira, da na voljo javnosti,
razširja ali da v najem eno ali več izvedb, fonogramov, videogramov, RTV oddaj
ali podatkovnih baz, katerih skupna tržna cena pomeni veliko premoženjsko
vrednost, se kaznuje z zaporom do petih let. 
(3) Če je bila z dejanjem iz prvega ali drugega odstavka tega
člena pridobljena velika protipravna premoženjska korist in je šlo storilcu za
to, da sebi ali komu drugemu pridobi takšno premoženjsko korist, se kaznuje z
zaporom od enega do osmih let. 
(4) Primerki izvedb, fonogramov, videogramov, RTV oddaj ali
podatkovnih baz in naprave za njihovo reproduciranje se vzamejo.
Sedemnajsto poglavje
KAZNIVA DEJANJA ZOPER VOLILNO PRAVICO IN VOLITVE
Kršitev volilne pravice
161. člen
Uradna oseba, ki koga z namenom, da bi mu onemogočila
izvrševanje volilne pravice, nezakonito ne vpiše v volilni imenik, ali ga črta
iz volilnega imenika, se kaznuje z denarno kaznijo ali z zaporom do enega leta.
Kršitev proste odločitve volilcev
162. člen
(1) Kdor koga s silo, z resno grožnjo, s podkupovanjem, s
preslepitvijo ali na drug nedovoljen način prisili ali nanj vpliva, da pri
volitvah ali glasovanju glasuje, ali ne glasuje, ali da ne glasuje veljavno,
ali da glasuje za ali proti določenemu predlogu, se kaznuje z denarno kaznijo
ali z zaporom do enega leta. 
(2) Če stori dejanje iz prejšnjega odstavka uradna oseba pri
opravljanju svoje dolžnosti v zvezi z volitvami ali glasovanjem, se kaznuje z
zaporom do dveh let.
(3) Dana podkupnina se vzame.
Zloraba volilne pravice
163. člen
Kdor pri volitvah ali glasovanju glasuje namesto drugega pod
njegovim imenom, ali več kot enkrat glasuje pri istem glasovanju, se kaznuje z
denarno kaznijo ali z zaporom do enega leta.
Kršitev svobodne opredelitve
164. člen
Kdor pokliče glasovalca pri volitvah ali glasovanju na
odgovor zaradi glasovanja, ali od njega zahteva, naj pove, kako je glasoval ali
zakaj ni glasoval, se kaznuje z denarno kaznijo ali z zaporom do enega leta.
Uničenje ali ponareditev volilnih listin
165. člen
(1) Kdor pri volitvah ali glasovanju uniči, poškoduje,
prikrije ali ponaredi kakšno listino o volitvah ali glasovanju ali kakršenkoli
predmet, ki je dokaz za ugotavljanje izida volitev ali glasovanja, se kaznuje z
denarno kaznijo ali z zaporom do enega leta. 
(2) Če stori dejanje iz prejšnjega odstavka uradna oseba pri
opravljanju svoje dolžnosti v zvezi z volitvami ali glasovanjem, se kaznuje z
zaporom do dveh let.
Ponareditev volilnih rezultatov
166. člen
Uradna oseba, ki pri volitvah ali glasovanju spremeni število
oddanih glasov z dodajanjem ali odvzemanjem glasovnic ali glasov pri štetju,
ali objavi izid volitev ali glasovanja, ki se ne ujema z opravljenim
glasovanjem, se kaznuje z zaporom do dveh let.
Kršitev tajnosti glasovanja
167. člen
(1) Kdor kakorkoli prekrši tajnost glasovanja pri volitvah
ali glasovanju, se kaznuje z denarno kaznijo ali z zaporom do šestih mesecev. 
(2) Če stori dejanje iz prejšnjega odstavka uradna oseba pri
opravljanju svojih dolžnosti v zvezi z volitvami ali glasovanjem, se kaznuje z
zaporom do dveh let.
Sprejemanje podkupnine pri volitvah
168. člen
(1) Kdor za to, da pri volitvah ali glasovanju ne glasuje,
ali da glasuje za določen predlog ali proti njemu ali da ne glasuje veljavno,
terja ali sprejme nagrado, darilo ali kakšno drugo premoženjsko ali
nepremoženjsko korist zase ali za koga drugega, se kaznuje z denarno kaznijo
ali z zaporom do enega leta. 
(2) Sprejeta nagrada, darilo ali druga premoženjska korist se
vzamejo.
Osemnajsto poglavje
KAZNIVA DEJANJA ZOPER ČAST IN DOBRO IME
Razžalitev
169. člen
(1) Kdor koga razžali, se kaznuje z denarno kaznijo ali z
zaporom do treh mesecev. 
(2) Če je dejanje iz prejšnjega odstavka storjeno s tiskom,
po radiu, televiziji ali z drugim sredstvom javnega obveščanja ali na javnem
shodu, se storilec kaznuje z denarno kaznijo ali z zaporom do šestih mesecev. 
(3) Ne kaznuje se, kdor se o kom žaljivo izrazi v
znanstvenem, književnem ali umetniškem delu, v resni kritiki, pri izvrševanju
uradne dolžnosti, časnikarskega poklica, politične ali druge družbene
dejavnosti, pri obrambi kakšne pravice ali pri varstvu upravičenih koristi, če
se iz načina izražanja ali iz drugih okoliščin vidi, da tega ni storil z
namenom zaničevanja. 
(4) Če je razžaljenec razžalitev vrnil, sme sodišče obe
stranki ali eno izmed njiju kaznovati ali kazen odpustiti.
Obrekovanje
170. člen
(1) Kdor o kom trdi ali raznaša kaj neresničnega, kar lahko
škoduje njegovi časti ali dobremu imenu, čeprav ve, da je to, kar trdi ali
raznaša, neresnično, se kaznuje z denarno kaznijo ali z zaporom do šestih
mesecev. 
(2) Če je dejanje iz prejšnjega odstavka storjeno s tiskom,
po radiu, televiziji ali z drugim sredstvom javnega obveščanja ali na javnem
shodu, se storilec kaznuje z denarno kaznijo ali z zaporom do enega leta. 
(3) Če je tisto, kar se neresnično trdi ali raznaša, take
narave, da ima hude posledice za oškodovanca, se storilec kaznuje z zaporom do
dveh let.
Žaljiva obdolžitev
171. člen
(1) Kdor o kom trdi ali raznaša kaj, kar lahko škoduje
njegovi časti ali dobremu imenu, se kaznuje z denarno kaznijo ali z zaporom do
treh mesecev. 
(2) Če je dejanje iz prejšnjega odstavka storjeno s tiskom,
po radiu, televiziji ali z drugim sredstvom javnega obveščanja ali na javnem
shodu, se storilec kaznuje z denarno kaznijo ali z zaporom do šestih mesecev. 
(3) Če je tisto, kar se trdi ali raznaša, take narave, da ima
hude posledice za oškodovanca, se storilec kaznuje z denarno kaznijo ali z
zaporom do enega leta. 
(4) Če dokaže resničnost svoje trditve ali če dokaže, da je
imel utemeljen razlog verjeti v resničnost tistega, kar je trdil ali raznašal,
se storilec ne kaznuje za žaljivo obdolžitev, lahko pa se kaznuje za razžalitev
(169. člen) ali za očitanje kaznivega dejanja z namenom zaničevanja (173.
člen). 
(5) Če kdo za koga trdi ali raznaša, da je storil kaznivo
dejanje, za katero se storilec preganja po uradni dolžnosti, se sme resničnost,
da je oškodovanec storil kaznivo dejanje, dokazovati le s pravnomočno sodbo, z
drugimi dokazi pa le tedaj, če pregon ali sojenje nista mogoča ali nista
dovoljena. 
(6) Če je bila žaljiva obdolžitev, da je oškodovanec storil
kaznivo dejanje, za katero se storilec preganja po uradni dolžnosti, storjena v
okoliščinah iz tretjega odstavka 169. člena tega zakonika, se storilec ne
kaznuje za žaljivo obdolžitev, čeprav ni pravnomočne sodbe, če dokaže, da je
imel utemeljen razlog verjeti v resničnost tistega, kar je trdil ali raznašal.
Opravljanje
172. člen
(1) Kdor trdi ali raznaša kaj iz osebnega ali družinskega
življenja kakšne osebe, kar lahko škoduje njenemu dobremu imenu, se kaznuje z
denarno kaznijo ali z zaporom do treh mesecev. 
(2) Če je dejanje iz prejšnjega odstavka storjeno s tiskom, po
radiu, televiziji ali z drugim sredstvom javnega obveščanja ali na javnem
shodu, se storilec kaznuje z denarno kaznijo ali z zaporom do šestih mesecev. 
(3) Če je tisto, kar kdo trdi ali raznaša, take narave, da
ima hude posledice za oškodovanca, se storilec kaznuje z denarno kaznijo ali z
zaporom do enega leta. 
(4) Resničnosti ali neresničnosti tistega, kar se trdi ali
raznaša iz osebnega ali družinskega življenja koga drugega, ni mogoče
dokazovati, razen v primerih iz petega odstavka tega člena. 
(5) Kdor trdi ali raznaša kaj iz osebnega ali družinskega
življenja drugega pri izvrševanju uradne dolžnosti, politične ali druge
družbene dejavnosti, pri obrambi kakšne pravice ali pri varstvu upravičenih
koristi, se ne kaznuje, če dokaže resničnost svoje trditve ali če dokaže, da je
imel utemeljen razlog verjeti v resničnost tistega, kar je trdil ali raznašal.
Očitanje kaznivega dejanja z namenom zaničevanja
173. člen
(1) Kdor z namenom zaničevanja komu očita, da je storil
kaznivo dejanje ali da je bil obsojen zaradi kaznivega dejanja, ali to z istim
namenom komu pove, se kaznuje z denarno kaznijo ali z zaporom do treh mesecev. 
(2) Če je dejanje iz prejšnjega odstavka storjeno s tiskom,
po radiu, televiziji ali z drugim sredstvom javnega obveščanja ali na javnem
shodu, se storilec kaznuje z denarno kaznijo ali z zaporom do šestih mesecev.
Sramotitev Republike Slovenije
174. člen
(1) Kdor javno stori dejanje iz členov 169 do 173 tega
zakonika proti Republiki Sloveniji ali predsedniku republike v zvezi z opravljanjem
njegove funkcije, se kaznuje z denarno kaznijo ali z zaporom do enega leta. 
(2) Enako se kaznuje, kdor javno sramoti zastavo, grb ali
himno Republike Slovenije.
Sramotitev tuje države ali mednarodne organizacije
175. člen
(1) Kdor javno stori dejanje iz členov 169 do 173 tega
zakonika proti tuji državi, poglavarju tuje države ali diplomatskemu
predstavniku tuje države v Republiki Sloveniji ali kdor javno sramoti zastavo,
grb ali himno tuje države, se kaznuje z denarno kaznijo ali z zaporom do enega leta.
(2) Enako se kaznuje, kdor stori dejanje iz prejšnjega
odstavka proti mednarodni organizaciji, ki jo priznava Republika Slovenija, ali
proti njenemu predstavniku ali proti njenim simbolom.
Sramotitev slovenskega naroda ali narodnih skupnosti
176. člen
Kdor javno stori dejanje iz členov 169 do 171 tega zakonika
proti slovenskemu narodu ali proti italijanski ali madžarski narodni skupnosti,
ki živita v Republiki Sloveniji, se kaznuje z denarno kaznijo ali z zaporom do
enega leta.
Odpustitev kazni za kazniva dejanja iz členov 169 do
173
177. člen
Če je bil storilec kaznivega dejanja iz členov 169 do 173
tega zakonika izzvan z nedostojnim ali surovim ravnanjem oškodovanca ali se
pred sodiščem opraviči oškodovancu, ali pred sodiščem prekliče tisto, kar je trdil
ali raznašal, mu sme sodišče kazen odpustiti.
Posebne določbe o pregonu
178. člen
(1) Pregon zaradi kaznivih dejanj iz členov 169 do 173 tega
zakonika se začne na zasebno tožbo. 
(2) Če so dejanja iz členov 169 do 173 tega zakonika storjena
proti državnemu organu ali proti uradni ali vojaški osebi v zvezi z
opravljanjem njune službe v tem organu, se pregon začne na predlog. 
(3) Pregon za kaznivo dejanje iz 175. člena tega zakonika se
začne z dovoljenjem ministra za pravosodje. 
(4) Če so dejanja iz členov 169 do 173 tega zakonika storjena
proti pokojni osebi, se začne pregon na zasebno tožbo zakonca, osebe, s katero
je pokojnik živel v zunajzakonski skupnosti, njegovih otrok ali posvojencev,
staršev ali posvojiteljev, bratov ali sester.
Objava sodbe
179. člen
Pri obsodbi za kazniva dejanja iz členov 169 do 176 tega
zakonika, storjena s tiskom, po radiu, televiziji ali z drugim sredstvom
javnega obveščanja, sme sodišče na oškodovančevo zahtevo odločiti, da se sodba
na stroške obsojenca objavi na isti način, kot je bilo dejanje storjeno, v
celoti ali v izvlečku.
Devetnajsto poglavje
KAZNIVA DEJANJA ZOPER SPOLNO NEDOTAKLJIVOST
Posilstvo
180. člen
(1) Kdor prisili osebo drugega ali istega spola k spolnemu
občevanju tako, da uporabi silo ali zagrozi z neposrednim napadom na življenje
ali telo, se kaznuje z zaporom od enega do desetih let. 
(2) Če je dejanje iz prejšnjega odstavka storjeno na grozovit
ali na posebno poniževalen način ali če je dejanje storilo več oseb zaporedoma,
ali nad obsojenci, ki prestajajo kazen zapora v zaprtih ali polodprtih zavodih
za prestajanje kazni zapora, se storilec kaznuje z zaporom najmanj treh let. 
(3) Kdor prisili osebo drugega ali istega spola k spolnemu
občevanju tako, da ji zagrozi, da bo o njej ali njenih bližnjih odkril, kar bi
škodovalo njeni ali njihovi časti ali dobremu imenu, ali da bo njej ali njenim
bližnjim povzročil veliko premoženjsko škodo, se kaznuje z zaporom od šestih
mesecev do petih let. 
(4) Če sta bili dejanji iz prvega ali tretjega odstavka tega
člena storjeni proti osebi, s katero storilec živi v zakonski ali zunajzakonski
skupnosti, se pregon začne na predlog.
Spolno nasilje
181. člen
(1) Kdor uporabi silo ali zagrozi osebi drugega ali istega
spola z neposrednim napadom na življenje ali telo in jo tako prisili, da stori
ali trpi kakšno spolno dejanje, ki ni obseženo v prejšnjem členu, se kaznuje z
zaporom od šestih mesecev do desetih let. 
(2) Če je dejanje iz prejšnjega odstavka storjeno na grozovit
ali na posebno poniževalen način, ali če je dejanje storilo več oseb
zaporedoma, se storilec kaznuje z zaporom najmanj treh let. 
(3) Kdor osebo drugega ali istega spola prisili, da stori ali
trpi kakšno spolno dejanje iz prvega odstavka tega člena tako, da ji zagrozi,
da bo o njej ali njenih bližnjih odkril, kar bi škodovalo njeni ali njihovi
časti ali dobremu imenu, ali da bo njej ali njenim bližnjim povzročil veliko
premoženjsko škodo, se kaznuje z zaporom do petih let. 
(4) Če sta bili dejanji iz prvega ali tretjega odstavka tega
člena storjeni proti osebi, s katero storilec ali storilka živi v zakonski ali
zunajzakonski skupnosti, se pregon začne na predlog.
Spolna zloraba slabotne osebe
182. člen
(1) Kdor spolno občuje ali stori kakšno drugo spolno dejanje
z osebo drugega ali istega spola, tako da zlorabi njeno duševno bolezen,
začasno duševno motnjo, hujšo duševno zaostalost, slabost ali kakšno drugačno
stanje, zaradi katerega se ne more upirati, se kaznuje z zaporom od enega do
osmih let. 
(2) Kdor v okoliščinah iz prejšnjega odstavka kako drugače
prizadene spolno nedotakljivost slabotne osebe, se kaznuje z zaporom do petih
let.
Spolni napad na osebo, mlajšo od petnajst let
183. člen
(1) Kdor spolno občuje ali stori kakšno drugo spolno dejanje
z osebo drugega ali istega spola, ki še ni stara petnajst let, pri čemer
obstaja očitno nesorazmerje med zrelostjo storilca in žrtve, se kaznuje z
zaporom od enega do osmih let. 
(2) Kdor stori dejanje iz prejšnjega odstavka z osebo, ki še
ni stara deset let ali s slabotno osebo, ki še ni stara petnajst let ali tako, da
uporabi silo ali zagrozi z neposrednim napadom na življenje ali telo, se
kaznuje z zaporom najmanj treh let. 
(3) Učitelj, vzgojitelj, skrbnik, posvojitelj, roditelj,
duhovnik, zdravnik ali druga oseba, ki z zlorabo svojega položaja spolno občuje
ali stori kakšno drugo spolno dejanje z osebo, ki še ni stara petnajst let in
mu je zaupana v učenje, vzgojo, varstvo in oskrbo, se kaznuje z zaporom od
enega do desetih let. 
(4) Kdor v okoliščinah iz prvega, drugega in tretjega
odstavka tega člena kako drugače prizadene spolno nedotakljivost osebe, ki še
ni stara petnajst let, se kaznuje z zaporom do petih let.
Kršitev spolne nedotakljivost z zlorabo položaja
184. člen
(1) Kdor zlorabi svoj položaj in tako pripravi osebo drugega
ali istega spola, ki mu je podrejena ali od njega odvisna, k spolnemu
občevanju, ali da stori oziroma trpi kakšno drugo spolno dejanje, se kaznuje z
zaporom do petih let. 
(2) Učitelj, vzgojitelj, skrbnik, posvojitelj, roditelj ali
druga oseba, ki z zlorabo svojega položaja spolno občuje ali stori kakšno drugo
spolno dejanje z osebo, staro nad petnajst let, ki mu je zaupana v učenje,
vzgojo, varstvo in oskrbo, se kaznuje z zaporom od enega do osmih let.
Zloraba prostitucije
185. člen
(1) Kdor zaradi izkoriščanja sodeluje pri prostituciji druge
osebe, ali kdor s silo, grožnjo ali s preslepitvijo navede, pridobi ali
spodbudi drugo osebo k prostituciji, se kaznuje z zaporom od treh mesecev do
petih let. 
(2) Če je dejanje iz prejšnjega odstavka storjeno proti
mladoletni osebi, ali proti več osebam, ali v okviru hudodelske združbe, se
storilec kaznuje z zaporom od enega do desetih let.
Posredovanje pri prostituciji
186. člen
(črtan)
Prikazovanje, izdelava, posest in posredovanje
pornografskega gradiva
187. člen
(1) Kdor osebi, mlajši od štirinajst let, proda, prikaže ali
z javnim razstavljanjem ali kako drugače omogoči, da so ji dostopni spisi,
slike, avdiovizualni ali drugi predmeti pornografske vsebine, ali ji prikaže
pornografsko predstavo, se kaznuje z denarno kaznijo ali zaporom do dveh let. 
(2) Kdor zlorabi mladoletno osebo za izdelavo slik,
avdiovizualnih ali drugih predmetov pornografske vsebine, ali jo uporabi za
pornografsko predstavo, se kaznuje za zaporom od šestih mesecev do petih let. 
(3) Enako se kaznuje kdor proizvede, razširi, proda, uvozi,
izvozi ali drugače ponudi pornografsko gradivo, ki prikazuje mladoletne osebe,
ali kdor poseduje tako gradivo z namenom proizvodnje, razširjanja, prodaje,
uvoza, izvoza ali drugačnega ponujanja. 
(4) Če je bilo dejanje iz drugega ali tretjega odstavka tega
člena storjeno v hudodelski združbi za izvrševanje takih kaznivih dejanj, se
storilec kaznuje z zaporom od enega do osmih let. 
(5) Pornografski material iz drugega, tretjega in četrtega
odstavka tega člena se vzame ali njegova uporaba ustrezno onemogoči.
Dvajseto poglavje
KAZNIVA DEJANJA ZOPER ČLOVEKOVO ZDRAVJE
Prenašanje nalezljivih bolezni
188. člen
(1) Kdor se ne ravna po predpisih ali odredbah, s katerimi
pristojni organ odredi pregled, razkuženje, izločitev bolnikov ali kakšne druge
ukrepe za zatiranje ali preprečevanje nalezljivih bolezni pri ljudeh in s tem
povzroči, da se nalezljiva bolezen razširi, se kaznuje z denarno kaznijo ali z
zaporom do enega leta. 
(2) Enako se kaznuje, kdor se ne ravna po predpisih ali
odredbah, s katerimi pristojni organi določijo ukrepe za zatiranje ali
preprečevanje kužnih bolezni pri živalih, ki se lahko prenesejo na ljudi in s
tem povzroči, da se kužna bolezen prenese na ljudi. 
(3) Kdor stori dejanje iz prvega ali drugega odstavka tega
člena iz malomarnosti, se kaznuje z denarno kaznijo ali z zaporom do šestih
mesecev. 
(4) Če ima dejanje iz prvega, drugega ali tretjega odstavka
tega člena za posledico smrt ene ali več oseb, se storilec kaznuje za dejanje
iz prvega ali drugega odstavka z zaporom do osmih let, za dejanja iz tretjega
odstavka pa z zaporom do petih let.
Opustitev zdravstvene pomoči
189. člen
Zdravnik ali drug zdravstveni delavec, ki v nasprotju s svojo
poklicno dolžnostjo ne pomaga bolniku ali komu drugemu, ki je v nevarnosti za
življenje, se kaznuje z zaporom do enega leta.
Malomarno zdravljenje
190. člen
(1) Zdravnik, ki pri opravljanju zdravniške dejavnosti iz
malomarnosti ravna v nasprotju s pravili zdravniške znanosti in stroke in tako
povzroči, da se komu občutno poslabša zdravje, se kaznuje z zaporom do enega
leta. 
(2) Enako se kaznuje drug zdravstveni delavec, ki pri svoji
zdravstveni dejavnosti iz malomarnosti ravna v nasprotju s pravili zdravstvene
stroke in tako povzroči, da se komu občutno poslabša zdravje.
Nedovoljena presaditev delov človeškega telesa
191. člen
(1) Zdravnik, ki komu vzame del telesa zaradi presaditve ali
komu presadi del telesa, čeprav je jemanje ali presaditev dela telesa po
pravilih zdravniške znanosti in stroke neupravičeno, se kaznuje z zaporom od
šestih mesecev do petih let. 
(2) Enako se kaznuje zdravnik, ki z namenom presaditve vzame
del človeškega telesa, preden je na predpisan način ugotovljena smrt. 
(3) Zdravnik, ki komu vzame del telesa zaradi presaditve ali
presadi komu del telesa, ne da bi si poprej pridobil na predpisani način
izjavljeno privolitev dajalca in prejemnika ali njunih zakonitih zastopnikov,
se kaznuje z zaporom do treh let. 
(4) Enako se kaznuje, kdor neupravičeno in proti plačilu
posreduje pri dajanju delov telesa žive ali umrle osebe za presaditev.
Malomarno opravljanje lekarnarske dejavnosti
192. člen
Lekarnar ali druga oseba, pooblaščena za izdajanje zdravil,
ki iz malomarnosti ne pripravi zdravila v predpisanem razmerju ali količini,
ali izda namesto predpisanega ali zahtevanega zdravila drugo zdravilo ali snov,
ali pri pripravljanju ali izdajanju zdravil kako drugače ravna v nasprotju s
pravili znanosti in stroke in tako povzroči, da se komu občutno poslabša
zdravje, se kaznuje z zaporom do enega leta.
Proizvodnja in promet škodljivih sredstev za
zdravljenje
193. člen
(1) Kdor proizvaja, prodaja ali kako drugače daje v promet
zdravila ali druga sredstva za zdravljenje, ki so škodljiva za zdravje, se
kaznuje z zaporom do treh let. 
(2) Enako se kaznuje, kdor pridobiva, predeluje ali razpečava
okuženo kri ali drugo tkivo ali iz tega izdelano snov za zdravljenje. 
(3) Kdor stori dejanje iz prvega ali drugega odstavka tega
člena iz malomarnosti, se kaznuje z zaporom do enega leta. 
(4) Če ima dejanje iz prvega, drugega ali tretjega odstavka
tega člena za posledico hudo ali posebno hudo telesno poškodbo ali temu
ustrezno okvaro zdravja ene ali več oseb, se storilec kaznuje za dejanje iz
prvega ali drugega odstavka z zaporom do osmih let, za dejanje iz tretjega
odstavka pa z zaporom do petih let. 
(5) Če ima dejanje iz prvega, drugega ali tretjega odstavka
tega člena za posledico smrt ene ali več oseb, se storilec kaznuje za dejanje
iz prvega ali drugega odstavka z zaporom od enega do dvanajstih let, za dejanje
iz tretjega odstavka pa z zaporom od enega do osmih let.
Proizvodnja in promet zdravstveno oporečnih živil in
drugih izdelkov
194. člen
(1) Kdor proizvaja, prodaja ali kako drugače daje v promet
živila, ki so škodljiva za človekovo zdravje, in tako povzroči nevarnost za
življenje ali zdravje ljudi, se kaznuje z zaporom do treh let. 
(2) Enako se kaznuje, kdor proizvaja, prodaja ali kako
drugače daje v promet sredstva za osebno nego, otroške igrače ali podobne
izdelke za množično potrošnjo, ki so škodljivi za zdravje. 
(3) Kdor stori dejanje iz prvega ali drugega odstavka tega
člena iz malomarnosti, se kaznuje z zaporom do enega leta. 
(4) Če ima dejanje iz prvega, drugega ali tretjega odstavka
tega člena za posledico hudo ali posebno hudo telesno poškodbo ali temu
ustrezno okvaro zdravja ene ali več oseb, se storilec kaznuje za dejanje iz
prvega ali drugega odstavka z zaporom do osmih let, za dejanje iz tretjega
odstavka pa z zaporom do petih let. 
(5) Če ima dejanje iz prvega, drugega ali tretjega odstavka
tega člena za posledico smrt ene ali več oseb, se storilec kaznuje za dejanje
iz prvega ali drugega odstavka z zaporom od enega do dvanajstih let, za dejanje
iz tretjega odstavka pa z zaporom od enega do osmih let. 
(6) Škodljiva živila in drugi izdelki se vzamejo.
Nevestno pregledovanje mesa za prehrano
195. člen
(1) Veterinar ali druga pooblaščena oseba, ki pri pregledu
klavnih živali ali mesa, ki je namenjeno za prehrano, nevestno ravna ali proti
predpisom ne opravi pregleda in s tem omogoči, da pride v promet meso, ki je
škodljivo za človekovo zdravje, se kaznuje z zaporom do enega leta. 
(2) Če je dejanje iz prejšnjega odstavka storjeno iz
malomarnosti, se storilec kaznuje z denarno kaznijo ali z zaporom do šestih
mesecev.
Neupravičena proizvodnja in promet z mamili
196. člen
(1) Kdor neupravičeno proizvaja, predeluje, prodaja ali
ponuja naprodaj, ali zaradi prodaje kupuje, hrani ali prenaša, ali posreduje
pri prodaji ali nakupu, ali kako drugače neupravičeno daje v promet substance
ali preparate, ki so razglašeni za mamila, se kaznuje z zaporom od enega do
desetih let. 
(2) Če je dejanje iz prejšnjega odstavka storjeno v
hudodelski združbi za izvrševanje takih dejanj, ali če je storilec tega dejanja
organiziral mrežo prekupčevalcev ali posrednikov, se kaznuje z zaporom najmanj
petih let. 
(3) Kdor brez pooblastila izdeluje, nabavlja, ima ali daje v
uporabo opremo, material ali predhodne sestavine, za katere ve, da so namenjene
za proizvodnjo mamil, se kaznuje z zaporom od šestih mesecev do petih let. 
(4) Mamila in sredstva za njihovo izdelovanje ter prevozna
sredstva s posebej prirejenimi prostori za transport in hrambo mamil, se
vzamejo.
Omogočanje uživanja mamil
197. člen
(1) Kdor napelje drugega k uživanju mamila ali mu da mamilo,
da ga uživa on ali kdo drug, ali kdor da na razpolago prostore za uživanje
mamila, ali kako drugače omogoči drugemu, da uživa mamilo, se kaznuje z zaporom
od treh mesecev do petih let. 
(2) Če je dejanje iz prejšnjega odstavka storjeno proti
mladoletniku ali proti več osebam, se storilec kaznuje z zaporom od enega do
desetih let. 
(3) Mamila in pripomočki za njihovo uživanje se vzamejo.
Enaindvajseto poglavje
KAZNIVA DEJANJA ZOPER ZAKONSKO ZVEZO, DRUŽINO IN MLADINO
Dvojna zakonska zveza
198. člen
(1) Kdor sklene novo zakonsko zvezo, čeprav je že poročen, se
kaznuje z denarno kaznijo ali z zaporom do enega leta. 
(2) Enako se kaznuje tudi, kdor sklene zakonsko zvezo z
osebo, za katero ve, da je poročena. 
(3) Če je prejšnja zakonska zveza prenehala ali je bila
razveljavljena, se pregon ne začne, če pa se je začel, se ustavi.
Sprememba rodbinskega stanja
199. člen
(1) Kdor podtakne ali zamenja otroka ali kako drugače
spremeni njegovo rodbinsko stanje, se kaznuje z zaporom do dveh let. 
(2) Poskus je kazniv.
Odvzem mladoletne osebe
200. člen
(1) Kdor protipravno odvzame mladoletno osebo roditelju,
posvojitelju, skrbniku, zavodu ali osebi, kateri je zaupana, ali jo zadržuje in
preprečuje, da bi jo imel tisti, ki ima pravico do nje, ali kdor zlonamerno
onemogoča, da bi se uresničila izvršljiva odločba glede mladoletne osebe, se
kaznuje z denarno kaznijo ali z zaporom do enega leta. 
(2) Če izreče sodišče pogojno obsodbo, lahko naloži storilcu,
da mora mladoletno osebo izročiti upravičencu, ali omogočiti uresničitev
izvršljive odločbe glede mladoletne osebe. 
(3) Če je storilec dejanja iz prvega odstavka tega člena
prostovoljno izročil mladoletno osebo upravičencu, ali omogočil uresničitev
izvršljive odločbe, se mu sme kazen odpustiti.
Zanemarjanje mladoletne osebe in surovo ravnanje
201. člen
(1) Roditelj, posvojitelj, skrbnik ali druga oseba, ki
zanemarja mladoletno osebo, za katero mora skrbeti, tako da hudo krši svoje
dolžnosti skrbi in vzgoje, se kaznuje z zaporom do dveh let. 
(2) Roditelj, posvojitelj, skrbnik ali druga oseba, ki sili
mladoletno osebo k pretiranemu delu ali k delu, ki ni primerno njeni starosti,
ali jo iz koristoljubnosti navaja k beračenju ali k drugim dejanjem, ki so
škodljiva za njen razvoj, ali z njo surovo ravna ali jo trpinči, se kaznuje z
zaporom do treh let.
Kršitev družinskih obveznosti
202. člen
(1) Kdor hudo zanemarja družinske obveznosti, ki jih ima po
zakonu in tako pusti v težkem položaju družinskega člana, ki ne more sam
skrbeti zase, se kaznuje z zaporom do dveh let. 
(2) Če izreče sodišče pogojno obsodbo, lahko naloži storilcu,
da mora v redu izvrševati svoje dolžnosti skrbi, vzgoje in preživljanja.
Neplačevanje preživnine
203. člen
(1) Kdor ne daje preživnine za osebo, ki jo je po zakonu
dolžan preživljati in za katero je višina njegove preživninske obveznosti
določena z izvršilnim naslovom, čeprav bi to zmogel, se kaznuje z zaporom do enega
leta. 
(2) Če je zaradi dejanja iz prejšnjega odstavka ogroženo ali
bi lahko bilo ogroženo preživljanje upravičenca ali če se storilec izmika
dajati preživnino, se kaznuje z zaporom do treh let. 
(3) Če izreče sodišče pogojno obsodbo, lahko naloži storilcu
dejanja iz prvega ali drugega odstavka tega člena, da mora redno plačevati
preživnino, lahko pa tudi, da mora poravnati zaostalo preživnino ali druge
prisojene obveznosti, nastale s preživljanjem.
Krvoskrunstvo
204. člen
Polnoletna oseba, ki spolno občuje z mladoletnim krvnim
sorodnikom v ravni črti ali z mladoletnim bratom oziroma sestro, se kaznuje z
zaporom do dveh let.
Dvaindvajseto poglavje
KAZNIVA DEJANJA ZOPER DELOVNO RAZMERJE IN SOCIALNO VARNOST
Kršitev temeljnih pravic delavcev
205. člen
Kdor vedoma ne ravna po predpisih o sklenitvi pogodbe o
zaposlitvi in odpovedi pogodbe o zaposlitvi, o plači in nadomestilih plače,
delovnem času, odmoru, počitku, letnem dopustu ali odsotnosti z dela, varstvu
žensk, mladine in invalidov, o prepovedi nadurnega ali nočnega dela in tako
prikrajša delavca za pravico, ki mu gre, ali mu jo omeji, se kaznuje z denarno
kaznijo ali z zaporom do enega leta.
Kršitev pravic pri zaposlovanju ali brezposelnosti
206. člen
(1) Kdor komu odreče ali omeji pravico do svobodne zaposlitve
pod enakimi pogoji, ki so določeni s predpisi, se kaznuje z denarno kaznijo ali
z zaporom do enega leta. 
(2) Enako se kaznuje, kdor vedoma ne ravna po predpisih o
pravicah brezposelnih oseb in tako brezposelno osebo prikrajša za pravico, ki
ji gre ali ji jo omeji.
Kršitev pravic do sodelovanja pri upravljanju in
kršitev sindikalnih pravic
207. člen
(1) Kdor s kršitvijo predpisov ali splošnih aktov prepreči
ali onemogoči delavcem izvrševanje pravic do sodelovanja pri upravljanju ali te
pravice zlorabi ali ovira njihovo uresničevanje, se kaznuje z denarno kaznijo
ali z zaporom do enega leta.
(2) Enako se kaznuje, kdor s kršitvijo predpisov ali splošnih
aktov prepreči ali onemogoči delavcem svobodno združevanje in izvrševanje
sindikalnih dejavnosti ali ovira uresničevanje sindikalnih pravic.
Ogrožanje varnosti pri delu
208. člen
(1) Kdor v rudniku, tovarni, na gradbišču ali kakšnem drugem
delovnem kraju uniči, poškoduje ali odstrani varnostne naprave in tako povzroči
nevarnost za življenje ljudi, se kaznuje z zaporom do treh let. 
(2) Oseba, ki je odgovorna za varnost in zdravje pri delu v
rudnikih, tovarnah, delavnicah, na gradbiščih ali na drugih delovnih krajih in
ki ne postavi varnostnih naprav ali ne skrbi za njihovo brezhibnost ali ne
poskrbi za njihovo delovanje, kadar je to potrebno, ali sicer ne ravna po
predpisih ali tehničnih pravilih o varnostnih ukrepih in tako povzroči
nevarnost za življenje ljudi, se kaznuje z zaporom do dveh let. 
(3) Če je dejanje iz prvega ali drugega odstavka tega člena
storjeno iz malomarnosti, se storilec kaznuje z zaporom do enega leta. 
(4) Če ima dejanje iz prvega, drugega ali tretjega odstavka
tega člena za posledico hudo telesno poškodbo ene ali več oseb, se storilec za
dejanje iz prvega ali drugega odstavka tega člena kaznuje z zaporom do petih
let, za dejanje iz tretjega odstavka pa z zaporom do treh let. 
(5) Če ima dejanje iz prvega, drugega ali tretjega odstavka
tega člena za posledico smrt ene ali več oseb, se storilec za dejanje iz prvega
ali drugega odstavka kaznuje z zaporom od enega do dvanajstih let, za dejanje
iz tretjega odstavka pa z zaporom od enega do osmih let.
Kršitev pravic iz socialnega zavarovanja
209. člen
Kdor vedoma ne ravna po predpisih s področja socialnega
zavarovanja in s tem koga prikrajša za pravico, ki mu gre ali mu jo omeji, se
kaznuje z denarno kaznijo ali z zaporom do enega leta.
Zloraba pravic iz socialnega zavarovanja
210. člen
Kdor hlini ali si povzroči bolezen ali delovno nezmožnost in
s tem doseže, da se mu na podlagi socialnega zavarovanja prizna pravica, ki mu
ne bi šla, se kaznuje z denarno kaznijo ali z zaporom do enega leta.
Triindvajseto poglavje
KAZNIVA DEJANJA ZOPER PREMOŽENJE
Tatvina
211. člen
(1) Kdor vzame komu tujo premično stvar z namenom, da si jo
protipravno prilasti, se kaznuje z zaporom do treh let. 
(2) Če je vrednost ukradene stvari majhna in je šlo storilcu
za to, da si prilasti stvar take vrednosti, se kaznuje z denarno kaznijo ali z
zaporom do enega leta. 
(3) Pregon za dejanje iz prejšnjega odstavka se začne na
predlog. 
(4) Če je storilec vrnil oškodovancu ukradeno stvar, preden
je zvedel, da je uveden kazenski postopek, se mu sme kazen odpustiti.
Velika tatvina
212. člen
(1) Storilec tatvine iz prvega odstavka prejšnjega člena se
kaznuje z zaporom do petih let: 
1)    
če je storil tatvino tako, da je z vlomom, vdorom ali z drugačnim
premagovanjem večjih ovir prišel v zaprto stavbo, sobo, blagajno, omaro ali v
druge zaprte prostore; 
2)    
če je storilo tatvino dvoje ali več oseb, ki so se združile zato, da bi
kradle; 
3)    
če je storil tatvino na posebno predrzen način; 
4)    
če je imel pri sebi kakšno orožje ali nevarno orodje za napad ali
obrambo; 
5)    
če je storil tatvino ob požaru, povodnji ali podobni naravni nesreči; 
6)    
če je storil tatvino tako, da je izrabil nemoč ali nesrečo drugega. 
(2) Enako se kaznuje storilec tatvine, če je ukradena stvar
posebnega kulturnega ali zgodovinskega pomena ali naravna vrednota ali če je
ukradena stvar velike vrednosti in je šlo storilcu za to, da si prilasti takšno
stvar ali stvar take vrednosti. 
(3) Če je bila z dejanjem iz prvega odstavka tega člena
pridobljena stvar posebnega kulturnega ali zgodovinskega pomena ali stvar
velike vrednosti in je šlo storilcu zato, da si prilasti takšno stvar ali stvar
take vrednosti, se kaznuje z zaporom od enega do osmih let.
Rop
213. člen
(1) Kdor vzame tujo premično stvar z namenom, da si jo
protipravno prilasti tako, da uporabi silo zoper kakšno osebo ali ji zagrozi z
neposrednim napadom na življenje ali telo, se kaznuje z zaporom od enega do
desetih let. 
(2) Če je vrednost ukradene stvari velika in je šlo storilcu
za to, da si prilasti stvar take vrednosti, se kaznuje z zaporom najmanj treh
let. 
(3) Če stori dejanje iz prvega ali drugega odstavka tega
člena dvoje ali več oseb, se storilec kaznuje z zaporom najmanj petih let.
Roparska tatvina
214. člen
(1) Kdor je zaloten pri tatvini, pa z namenom, da bi ukradeno
stvar obdržal, uporabi proti komu silo ali mu zagrozi z neposrednim napadom na
življenje ali telo, se kaznuje z zaporom od enega leta do desetih let. 
(2) Če je vrednost ukradene stvari velika in je storilcu šlo
za to, da si prilasti stvar take vrednosti, se kaznuje z zaporom najmanj treh
let.
Zatajitev
215. člen
(1) Kdor si protipravno prilasti tujo premično stvar, ki mu
je zaupana, se kaznuje z zaporom do dveh let. 
(2) Če je vrednost zatajene stvari majhna in je šlo storilcu
zato, da si prilasti stvar take vrednosti, se kaznuje z denarno kaznijo ali z
zaporom do šestih mesecev. 
(3) Če stori dejanje iz prvega odstavka tega člena skrbnik,
se kaznuje z zaporom do treh let. 
(4) Če je zatajena stvar posebnega kulturnega ali
zgodovinskega pomena ali naravna vrednota ali če je zatajena stvar velike
vrednosti in je šlo storilcu za to, da si prilasti takšno stvar ali stvar take
vrednosti, se kaznuje z zaporom do petih let. 
(5) Kdor si tujo premično stvar, ki jo je našel ali do katere
je po naključju prišel, protipravno prilasti, se kaznuje z denarno kaznijo ali
z zaporom do enega leta. 
(6) Pregon za dejanje iz prvega, drugega in petega odstavka
tega člena se začne na predlog.
Odvzem motornega vozila
216. člen
(1) Kdor vzame tuje motorno vozilo z namenom, da ga
protipravno uporabi za vožnjo, se kaznuje z zaporom do dveh let. 
(2) Poskus je kazniv.
Goljufija
217. člen
(1) Kdor z namenom, da bi sebi ali komu drugemu pridobil
protipravno premoženjsko korist, spravi koga z lažnivim prikazovanjem ali
prikrivanjem dejanskih okoliščin v zmoto ali ga pusti v zmoti in ga s tem
zapelje, da ta v škodo svojega ali tujega premoženja kaj stori ali opusti, se
kaznuje z zaporom do treh let. 
(2) Če je storilec z dejanjem iz prejšnjega odstavka
povzročil veliko premoženjsko škodo, se kaznuje z zaporom od enega do osmih
let. 
(3) Če je z dejanjem iz prvega odstavka tega člena povzročena
majhna premoženjska škoda in je šlo storilcu za to, da pridobi majhno
premoženjsko korist, se kaznuje z denarno kaznijo ali z zaporom do enega leta. 
(4) Kdor z namenom, da bi drugega oškodoval spravi koga z
lažnim prikazovanjem ali prikrivanjem dejanskih okoliščin v zmoto ali ga pusti
v zmoti in ga s tem zapelje, da ta v škodo svojega ali tujega premoženja kaj
stori ali opusti, se kaznuje z denarno kaznijo ali zaporom do enega leta. 
(5) Pregon za dejanje iz tretjega in četrtega odstavka tega
člena se začne na predlog.
Izsiljevanje
218. člen
(1) Kdor z namenom, da bi sebi ali komu drugemu pridobil
protipravno premoženjsko korist, s silo ali resno grožnjo koga prisili, da kaj
stori ali opusti v škodo svojega ali tujega premoženja ali kdor na takšen način
izterja dolg, se kaznuje z zaporom do petih let. 
(2) Enako se kaznuje kdor z namenom, da bi sebi ali komu
drugemu pridobil protipravno premoženjsko korist, komu zagrozi, da bo o njem
ali o njegovih bližnjih odkril kaj, kar bi škodovalo njihovi časti ali dobremu
imenu, in ga s tem prisili, da v škodo svojega ali tujega premoženja kaj stori
ali opusti ali kdor na takšen način izterja dolg. 
(3) Če dejanje iz prvega ali drugega odstavka tega člena
stori dvoje ali več oseb ali če je storjeno z uporabo orožja ali nevarnega
orodja ali na posebej surov in poniževalen način, se storilec kaznuje z zaporom
od enega do osmih let.
Oderuštvo
219. člen
Kdor sprejme ali si izgovori za uslugo, ki jo nekomu stori,
zase ali za koga drugega, očitno nesorazmerno premoženjsko korist s tem, da
izrabi njegovo slabo premoženjsko stanje, hude stanovanjske razmere, stisko,
nezadostno izkušenost ali lahkomiselnost, se kaznuje z zaporom do treh let in z
denarno kaznijo.
Zloraba zaupanja
220. člen
(1) Kdor zastopa premoženjske koristi kakšne osebe ali
oskrbuje njeno premoženje, pa ne izpolni svoje dolžnosti ali zlorabi dano mu
pooblastilo z namenom, da bi pridobil sebi ali komu drugemu kakšno premoženjsko
korist ali da bi oškodoval tistega, čigar premoženjske koristi zastopa ali
čigar premoženje oskrbuje, se kaznuje z zaporom do treh let. 
(2) Če stori dejanje iz prejšnjega odstavka skrbnik ali
odvetnik, se kaznuje z zaporom do petih let.
Prikrivanje
221. člen
(1) Kdor stvar, za katero ve, da je bila pridobljena s
kaznivim dejanjem, ali tisto, kar je bilo zanjo dobljeno s prodajo ali
zamenjavo, kupi, sprejme v zastavo, si kako drugače pridobi, prikrije ali
razpeča, se kaznuje z zaporom do dveh let. 
(2) Kdor stori dejanje iz prejšnjega odstavka, pa bi moral in
mogel vedeti, da je bila stvar pridobljena s kaznivim dejanjem, se kaznuje z
denarno kaznijo ali z zaporom do enega leta. 
(3) Če je vrednost stvari iz prvega ali drugega odstavka tega
člena večja, ali je stvar posebnega kulturnega ali zgodovinskega pomena, ali
naravna vrednota, se storilec kaznuje za dejanje iz prvega odstavka z zaporom
do treh let, za dejanje iz drugega odstavka pa z zaporom do dveh let. 
(4) Če je bila prikrita stvar pridobljena s kaznivim
dejanjem, za katero se storilec preganja na zasebno tožbo ali na predlog, se
storilec dejanj iz prvega in drugega odstavka tega člena preganja na zasebno
tožbo oziroma na predlog.
(5) Če je bilo dejanje iz prvega, drugega ali tretjega
odstavka tega člena storjeno v hudodelski združbi za izvrševanje takih kaznivih
dejanj, se storilec kaznuje z zaporom do petih let.
Nedovoljen izvoz in uvoz stvari, ki so posebnega
kulturnega ali zgodovinskega pomena ali naravne vrednote
222. člen
(1) Kdor brez dovoljenja pristojnega organa odnese v tujino
ali kdor iz nje v nasprotju z mednarodnim pravom prinese stvar, ki je posebnega
kulturnega ali zgodovinskega pomena, naravna vrednota ali ogrožena rastlinska
oziroma živalska vrsta, se kaznuje z zaporom do treh let. 
(2) Če je stvar iz prejšnjega odstavka velikega ali izjemnega
kulturnega, zgodovinskega ali naravovarstvenega pomena, se storilec kaznuje z
zaporom do petih let.
Poškodovanje ali uničenje stvari, ki so posebnega
kulturnega ali zgodovinskega pomena ali naravne vrednote
223. člen
(1) Kdor protipravno poškoduje ali uniči stvar, ki je
posebnega kulturnega ali zgodovinskega pomena, naravno vrednoto ali drugo
zavarovano naravno bogastvo ali stvar, ki je javna dobrina, se kaznuje z
zaporom do petih let. 
(2) Če je poškodovana ali uničena stvar kulturni ali
zgodovinski spomenik ali naravna vrednota velikega ali izjemnega pomena za
Republiko Slovenijo ali če je povzročena škoda velika, se storilec kaznuje z
zaporom do osmih let.
Poškodovanje tuje stvari
224. člen
(1) Kdor tujo stvar poškoduje, uniči ali napravi nerabno, se
kaznuje z denarno kaznijo ali z zaporom do dveh let. 
(2) Če je povzročena škoda velika, se storilec kaznuje z
zaporom do petih let. 
(3) Pregon za dejanje iz prvega odstavka tega člena se začne
na predlog.
Neupravičen vstop v informacijski sistem
225. člen
(1) Kdor neupravičeno vstopi v informacijski sistem ali kdor
neupravičeno prestreže podatek ob nejavnem prenosu v ali iz informacijskega
sistema, se kaznuje z denarno kaznijo. 
(2) Kdor podatke v informacijskem sistemu neupravičeno
uporabi, spremeni, preslika, prenaša, uniči ali v informacijski sistem
neupravičeno vnese kakšen podatek, ovira prenos podatkov ali delovanje
informacijskega sistema, se kaznuje za zaporom do dveh let.
(3) Poskus dejanja iz prejšnjega odstavka je kazniv. 
(4) Če je z dejanjem iz drugega odstavka tega člena
povzročena velika škoda, se storilec kaznuje z zaporom od treh mesecev do petih
let.
Požig
226. člen
(1) Kdor požge tujo hišo ali drugo stavbo, namenjeno za
bivanje, gospodarsko poslopje ali poslovno stavbo ali stavbo, ki je v javni
rabi, se kaznuje z zaporom od enega do osmih let. 
(2) Če so požgane stvari iz prejšnjega odstavka last tistega,
ki je požgal, ravnal pa je iz zlobnih ali drugih nizkotnih nagibov, se kaznuje
z zaporom do petih let.
Poškodovanje stanovanjskih in poslovnih stavb in
prostorov
227. člen
(1) Najemnik, oseba, ki poleg najemnika uporablja stanovanje,
lastnik, upravnik ali hišnik, ki s stanovanjske ali poslovne stavbe ali pa iz
stanovanjskih ali poslovnih prostorov protipravno odstrani zunanje ali notranje
naprave, instalacije ali njihove dele ali jih poškoduje in tako znatno zmanjša
uporabnost stavbe ali prostorov, se kaznuje z denarno kaznijo ali z zaporom do
enega leta. 
(2) Če je zaradi dejanja iz prejšnjega odstavka postala
stavba ali stanovanjski ali poslovni prostor neuporaben, se storilec kaznuje z
zaporom do treh let.
Nezakonita vselitev
228. člen
(1) Kdor se neupravičeno vseli v tuje stanovanje ali v druge
tuje prostore, se kaznuje z denarno kaznijo ali z zaporom do enega leta. 
(2) Poskus je kazniv. 
(3) Če izreče sodišče pogojno obsodbo, lahko naloži storilcu,
da mora v določenem roku izprazniti stanovanje ali prostore.
Oškodovanje tujih pravic
229. člen
(1) Kdor z namenom, da bi komu preprečil uveljavitev stvarne
pravice, odtuji, uniči, poškoduje ali vzame svojo stvar, na kateri ima ta
zastavno pravico ali pravico užitka, in ga s tem oškoduje, se kaznuje z denarno
kaznijo ali z zaporom do enega leta. 
(2) Enako se kaznuje tudi, kdor z namenom, da bi preprečil
plačilo upnika, med prisilno izvršbo uniči, poškoduje, odtuji ali skrije dele
svojega premoženja in s tem upnika oškoduje. 
(3) Pregon za dejanje iz prvega in drugega odstavka tega
člena se začne na predlog.
Pregon, kadar je storilec v bližnjem razmerju z
oškodovancem
230. člen
Za kaznivo dejanje iz 211., 212., prvega, drugega, četrtega
in petega odstavka 215. člena, 216., 217., prvega odstavka 220. in iz 224.
člena tega zakonika, ki so bila storjena proti zakoncu, krvnemu sorodniku v
ravni vrsti, bratu ali sestri ali drugemu krvnemu sorodniku v stranski vrsti do
vštetega tretjega kolena, sorodniku po svaštvu do vštetega drugega kolena,
posvojitelju ali posvojencu, rejniku ali rejencu ali proti drugim osebam, s
katerimi živi storilec v skupnem gospodinjstvu, se pregon začne na zasebno
tožbo.
Štiriindvajseto poglavje
KAZNIVA DEJANJA ZOPER GOSPODARSTVO
Ustvarjanje monopolnega položaja
231. člen
Kdor pri opravljanju gospodarske dejavnosti protipravno
sklene dogovor, s katerim se druga gospodarska družba omejuje v svobodnem
prometu blaga ali storitev, ali sklene dogovor, s katerim se kako drugače
ustvarja monopolen položaj gospodarske družbe na trgu, pa zaradi tega nastane
velika premoženjska korist za to gospodarsko družbo ali velika premoženjska
škoda za drugega, se kaznuje z zaporom do treh let.
Lažni stečaj
232. člen
Kdor z namenom, da obveznosti ne bi bile plačane, navidezno
ali dejansko poslabša svoje premoženjsko stanje ali premoženjsko stanje drugega
dolžnika in s tem povzroči stečaj tako da: 
1)    
premoženje ali njegov del, ki sodi v stečajno maso, navidezno proda,
brezplačno odstopi, odtuji za izredno nizko ceno ali uniči; 
2)    
sklene lažno pogodbo o dolgu ali prizna neresnične terjatve; 
3)    
prikrije, uniči, predrugači ali tako vodi poslovne knjige ali listine,
da se iz njih ne more ugotoviti dejansko premoženjsko stanje, se kaznuje z
zaporom od šestih mesecev do petih let.
Povzročitev stečaja z nevestnim gospodarjenjem
233. člen
Kdor ve, da sam ali kdo drug kot plačnik ni zmožen plačila,
pa nesmotrno troši sredstva ali jih odtujuje za izredno nizko ceno, se čez mero
zadolžuje, prevzema nesorazmerne obveznosti, sklepa ali obnavlja pogodbe z
osebami, za katere ve, da niso zmožne plačila, opušča pravočasno uveljavitev
terjatev ali kako drugače očitno krši svoje dolžnosti pri upravljanju s
premoženjem ali pri vodenju gospodarske dejavnosti, zaradi česar pride do
stečaja in velike premoženjske škode za upnike, se kaznuje z zaporom do petih
let.
Oškodovanje upnikov
234. člen
(1) Kdor pri opravljanju gospodarske dejavnosti ve, da je sam
ali kdo drug kot dolžnik postal nezmožen plačila, pa iz zadolženega premoženja
izplača dolg ali kako drugače namenoma spravi kakšnega upnika v ugodnejši
položaj in tako povzroči veliko premoženjsko škodo drugim upnikom, se kaznuje z
zaporom do petih let. 
(2) Enako se kaznuje, kdor ve, da je sam ali kdo drug kot
dolžnik postal nezmožen plačila, pa z namenom, da bi izigral in oškodoval
upnike, prizna neresnično terjatev, sestavi lažno pogodbo ali s kakšnim drugim
goljufivim dejanjem povzroči veliko premoženjsko škodo upnikom.
Poslovna goljufija
234.a člen
(1) Kdor pri opravljanju gospodarske dejavnosti pri sklenitvi
ali izvajanju pogodbe ali posla preslepi drugega s prikazovanjem, da bodo
obveznosti izpolnjene, ali s prikrivanjem, da obveznosti ne bodo ali ne bodo
mogle biti izpolnjene, zaradi delne ali celotne neizpolnitve obveznosti pa
nastane za stranko ali koga drugega premoženjska škoda, se kaznuje z zaporom do
petih let. 
(2) Če je zaradi dejanja iz prejšnjega odstavka nastala
velika premoženjska škoda, se storilec kaznuje z zaporom od enega do desetih
let.
(3) Če je zaradi dejanja iz prvega odstavka tega člena
nastala majhna premoženjska škoda, se storilec kaznuje z denarno kaznijo ali z
zaporom do enega leta.
Organiziranje denarnih verig in nedovoljenih iger na
srečo
234.b člen
(1) Kdor z namenom, da bi sebi ali komu drugemu pridobil
protipravno premoženjsko korist, organizira, sodeluje ali pomaga pri
organiziranju iger ali dejavnosti, pri katerih udeleženci vplačujejo določene
denarne zneske udeležencem, ki so se pred njimi vključili v igro ali dejavnost
in pričakujejo plačilo določenih denarnih zneskov od udeležencev, ki naj bi se
za njimi vključili v takšno igro ali dejavnost, se kaznuje z zaporom do treh
let. 
(2) Enako se kaznuje, kdor z namenom, da bi sebi ali komu
drugemu pridobil protipravno premoženjsko korist, organizira, sodeluje ali
pomaga pri organiziranju iger na srečo, za katere ni bilo izdano dovoljenje ali
koncesija pristojnega organa. 
(3) Če je zaradi dejanj iz prejšnjih odstavkov nastala velika
premoženjska škoda, se storilec kaznuje z zaporom od enega do osmih let.
Preslepitev pri pridobitvi posojila ali ugodnosti
235. člen
(1) Kdor za sebe ali za koga drugega pridobi posojilo,
investicijska sredstva, subvencijo ali kakšno drugo ugodnost za opravljanje
gospodarske dejavnosti, čeprav ne izpolnjuje zahtevanih pogojev, s tem, da
posojilodajalcu ali drugemu, ki je pristojen za odobritev takšne ugodnosti,
predloži neresnične ali nepopolne podatke o premoženjskem stanju, bilancah,
dobičku ali izgubi ali druge podatke, ki so pomembni za odobritev posojila ali
ugodnosti oziroma te podatke zamolči, se kaznuje z denarno kaznijo ali z
zaporom do treh let.
(2) Če je bilo posojilo ali druga ugodnost uporabljeno v
druge namene, kot so bili dogovorjeni s posojilodajalcem ali tistim, ki je
pristojen za odobritev takšne ugodnosti, se storilec kaznuje z denarno kaznijo
ali z zaporom do enega leta.
Preslepitev pri poslovanju z vrednostnimi papirji
236. člen
(1) Kdor pri trgovanju z delnicami, drugimi vrednostnimi
papirji ali opcijami lažno prikaže premoženjsko stanje, podatke o dobičku ali
izgubi ali druge podatke, ki pomembno vplivajo na njihovo vrednost, in s tem
zapelje eno ali več oseb, da jih kupijo ali prodajo, se kaznuje z denarno
kaznijo ali z zaporom do dveh let.
(2) Če je bila z dejanjem iz prejšnjega odstavka pridobljena
velika premoženjska korist, se storilec kaznuje z zaporom od enega do osmih
let.
Preslepitev kupcev
237. člen
(1) Kdor z namenom, da bi preslepil kupce, v večjem obsegu
razpečava izdelke z označbo, v kateri so podatki, ki ne ustrezajo vsebini,
vrsti, izvoru ali kakovosti blaga, ali razpečava izdelke, ki niso toliko težki
ali takšne kakovosti, kot se pri njih navadno domneva, ali razpečava izdelke
brez označbe o vsebini, vrsti, izvoru, kakovosti ali trajanju izdelka, če je
takšna označba predpisana, se kaznuje z denarno kaznijo ali z zaporom do dveh
let. 
(2) Enako se kaznuje, kdor sklepa pogodbe z lažnimi navedbami
o dobavnem roku ali načinu izpolnitve obveznosti kot bistvenem sestavnem delu
pogodbe. 
(3) Kdor z namenom, da bi preslepil kupce ali uporabnike
storitev lažno objavi, da je znižana cena blaga, ali da se blago razprodaja,
ali da se bodo cene zvišale, ali uporablja kakšno drugo lažno reklamo, se
kaznuje z denarno kaznijo.
Neupravičena uporaba tuje oznake ali modela
238. člen
(1) Kdor pri gospodarskem poslovanju neupravičeno uporabi
tujo firmo, žig, znamko, oznako o geografskem poreklu ali drugo posebno oznako
za blago ali uporabi bistveni del te oznake kot svojo firmo, žig, znamko ali
drug znak za označevanje blaga ali storitev, se kaznuje z zaporom do treh let. 
(2) Enako se kaznuje, kdor pri gospodarskem poslovanju
neupravičeno uporabi tuj model. 
(3) Predmeti iz prvega in drugega odstavka tega člena ter
orodja in naprave, ki se uporabljajo za njihovo izdelovanje, se vzamejo.
Neupravičena uporaba tujega izuma ali topografije
239. člen
(1) Kdor pri gospodarskem poslovanju neupravičeno uporabi tuj
izum, zavarovan s patentom ali dodatnim varstvenim certifikatom, ali
registrirano topografijo polprevodniškega vezja, se kaznuje z zaporom do treh
let. 
(2) Proizvodi, izdelani na podlagi neupravičene uporabe iz prejšnjega
odstavka, se vzamejo.
Ponareditev ali uničenje poslovnih listin
240. člen
(1) Kdor v poslovne knjige, spise ali druge poslovne listine,
ki jih mora voditi po zakonu ali na podlagi drugih predpisov, izdanih na podlagi
zakona, in so pomembne za poslovni promet z drugimi pravnimi ali fizičnimi
osebami ali so namenjene za odločitve v zvezi z gospodarsko ali finančno
dejavnostjo, vpiše lažne podatke ali ne vpiše kakšnega pomembnega podatka, ali
s svojim podpisom potrdi takšno knjigo, listino ali spis z lažno vsebino ali
omogoči sestavo knjige, listine ali spisa z lažno vsebino, se kaznuje z zaporom
do dveh let. 
(2) Enako se kaznuje, kdor lažno poslovno knjigo, listino ali
spis uporabi kot resnično ali kdor uniči, skrije, precej poškoduje ali kako
drugače napravi nerabne poslovne knjige, listine ali spise iz prejšnjega
odstavka. 
(3) Poskus dejanj iz prvega in drugega odstavka tega člena je
kazniv.
Izdaja in neupravičena pridobitev poslovne tajnosti
241. člen
(1) Kdor v nasprotju s svojimi dolžnostmi glede varovanja
poslovne tajnosti sporoči ali izroči komu podatke, ki so poslovna tajnost ali
mu kako drugače omogoči, da pride do njih, ali zbira take podatke z namenom, da
jih izroči nepoklicani osebi, se kaznuje z zaporom do treh let. 
(2) Enako se kaznuje, kdor z namenom, da. jih neupravičeno
uporabi, na protipraven način pride do podatkov, ki se varujejo kot poslovna
tajnost. 
(3) Če so podatki iz prvega ali drugega odstavka tega člena
posebno pomembni, če kdo izroči take podatke zato, da jih kdo odnese v tujino,
ali je dejanje storjeno iz koristoljubnosti, se storilec kaznuje z zaporom do
petih let. 
(4) Če je dejanje iz prvega ali tretjega odstavka tega člena
storjeno iz malomarnosti, se storilec kaznuje z zaporom do enega leta. 
(5) Za poslovno tajnost se štejejo listine in podatki, ki so
z zakonom, statutom, pravili ali drugim splošnim aktom ali odredbo pristojnega
organa ali druge upravičene osebe razglašeni za industrijsko, bančno ali drugo
poslovno tajnost in so tako pomembni, da so z njihovo izdajo očitno nastale ali
bi lahko nastale hujše škodljive posledice.
Vdor v informacijski sistem
242. člen
(1) Kdor pri gospodarskem poslovanju neupravičeno uporabi,
spremeni, preslika, prenaša, uniči ali v informacijski sistem vnese kakšen svoj
podatek, ovira prenos podatkov ali delovanje informacijskega sistema, ali kako
drugače vdre v informacijski sistem, da bi sebi ali komu drugemu pridobil
protipravno premoženjsko korist ali drugemu povzročil premoženjsko škodo, se
kaznuje z zaporom do treh let. 
(2) Če je bila z dejanjem iz prejšnjega odstavka pridobljena
velika premoženjska korist ali povzročena velika premoženjska škoda in je šlo
storilcu za to, da sebi ali komu drugemu pridobi tako premoženjsko korist ali
drugemu povzroči tako premoženjsko škodo, se kaznuje z zaporom do petih let.
Zloraba notranje informacije
243. člen
(1) Kdor notranjo informacijo, ki bi lahko pomembno vplivala
na ceno vrednostnega papirja ali izvedenega finančnega instrumenta, uvrščenega
na organiziran trg v Republiki Sloveniji ali v vsaj eni državi članici Evropske
unije oziroma za katerega je bil vložen predlog za uvrstitev na tak trg, ne
glede na to, ali se z njim trguje na tem trgu ali ne, pridobi v zvezi s svojim
položajem pri izdajatelju vrednostnega papirja, z lastniškim deležem v kapitalu
izdajatelja vrednostnega papirja, s svojo zaposlitvijo ali pri opravljanju
dejavnosti, in jo izkoristi z nakupom ali prodajo tega vrednostnega papirja ali
izvedenega finančnega instrumenta zase ali za koga drugega, posredno ali
neposredno, se kaznuje za zaporom do treh let. 
(2) Enako se kaznuje oseba, ki notranjo informacijo sporoči
nepoklicani osebi ali na podlagi notranje informacije priporoči tretji osebi
nakup ali prodajo vrednostnega papirja ali izvedenega finančnega instrumenta. 
(3) Enako se kaznuje oseba, ki nepooblaščeno pride do
notranje informacije in jo izkoristi z nakupom ali prodajo tega vrednostnega
papirja ali izvedenega finančnega instrumenta zase ali za koga drugega,
posredno ali neposredno. 
(4) Če je bila z dejanjem iz prejšnjih odstavkov pridobljena
velika premoženjska korist, se storilec kaznuje z zaporom do petih let.
Zloraba položaja ali pravic
244. člen
(1) Kdor pri opravljanju gospodarske dejavnosti z namenom, da
bi sebi ali komu drugemu pridobil premoženjsko korist ali povzročil
premoženjsko škodo, izrabi svoj položaj ali prestopi meje svojih pravic ali ne
opravi svoje dolžnosti, pa pri tem niso podani znaki kakšnega drugega kaznivega
dejanja, se kaznuje z zaporom do petih letih. 
(2) Če je bila z dejanjem iz prejšnjega odstavka pridobljena
velika premoženjska korist ali povzročena velika premoženjska škoda in je
storilcu šlo za to, da sebi ali komu drugemu pridobi tako premoženjsko korist
ali drugemu povzroči tako premoženjsko škodo, se kaznuje z zaporom od enega do
osmih let.
(3) Če je bilo dejanje iz prvega odstavka tega člena storjeno
z namenom, da storilec sebi ali komu drugemu pridobi nepremoženjsko korist, se
storilec kaznuje z zaporom do enega leta.
Poneverba
245. člen
(1) Kdor si protipravno prilasti denar, vrednostne papirje
ali kakšne druge premične stvari, ki so mu zaupane v zvezi z njegovim delom pri
opravljanju gospodarske dejavnosti, se kaznuje z zaporom do petih let. 
(2) Če je bila z dejanjem iz prejšnjega odstavka pridobljena
velika premoženjska korist in je šlo storilcu za to, da si pridobi tako
premoženjsko korist, se kaznuje z zaporom od enega do osmih let. 
(3) Če je vrednost poneverjene stvari majhna in je šlo
storilcu za to, da si pridobi tako vrednost, se kaznuje z denarno kaznijo ali z
zaporom do enega leta.
Neupravičena uporaba
246. člen
Kdor neupravičeno uporabi denar, vrednostne papirje ali
kakšne druge stvari, ki so mu zaupane v zvezi z njegovim delom pri opravljanju
gospodarske dejavnosti, se kaznuje z denarno kaznijo ali z zaporom do treh let.
Nedovoljeno sprejemanje daril
247. člen
(1) Kdor pri opravljanju gospodarske dejavnosti zase ali za
koga drugega terja ali sprejme nedovoljeno nagrado, darilo ali kakšno drugo
korist ali obljubo oziroma ponudbo takšne koristi zato, da bi pri sklenitvi
posla ali storitvi zanemaril koristi svoje organizacije ali druge fizične osebe
ali ji povzročil škodo, se kaznuje z zaporom od šestih mesecev do petih let. 
(2) Storilec dejanja iz prejšnjega odstavka, ki terja ali
sprejme nedovoljeno nagrado, darilo ali kakšno drugo korist ali obljubo oziroma
ponudbo takšne koristi zase ali za koga drugega kot protiuslugo za sklenitev
kakega posla ali da se opravi kakšna storitev, se kaznuje za zaporom od treh
mesecev do petih let. 
(3) Storilec dejanja iz prvega odstavka tega člena, ki po
sklenitvi posla ali opravljeni storitvi zase ali za koga drugega terja ali
sprejme nedovoljeno nagrado, darilo ali kakšno drugo korist, se kaznuje z
zaporom do dveh let. 
(4) Sprejeta nagrada, darilo ali kakšna druga korist se
vzamejo.
Nedovoljeno dajanje daril
248. člen
(1) Kdor osebi, ki opravlja gospodarsko dejavnost, obljubi,
ponudi ali da nedovoljeno nagrado, darilo ali kakšno drugo korist zanjo ali za
koga drugega zato, da bi sebi ali komu drugemu pridobil kakšno neupravičeno
ugodnost pri sklenitvi posla ali storitvi iz prvega odstavka 247. člena tega
zakonika, se kaznuje za zaporom od šestih mesecev do petih let. 
(2) Kdor osebi, ki opravlja gospodarsko dejavnost, obljubi,
ponudi ali da nedovoljeno nagrado, darilo ali kakšno drugo korist zanjo ali za
koga drugega kot protiuslugo za sklenitev kakega posla ali da se opravi kakšna
storitev, se kaznuje z zaporom do treh let. 
(3) Storilcu iz prejšnjih odstavkov, ki je dal nedovoljeno
nagrado, darilo ali kakšno drugo korist na zahtevo, pa je dejanje naznanil,
preden je bilo odkrito ali preden je izvedel, da je bilo odkrito, se sme kazen
odpustiti. 
(4) Dana nagrada, darilo ali kakšna druga korist se vzamejo,
v primeru iz prejšnjega odstavka pa se smejo vrniti tistemu, ki jih je dal.
Ponarejanje denarja
249. člen
(1) Kdor napravi kriv denar z namenom, da bi ga spravil v
obtok kot pravega, ali kdor predrugači pravi denar z namenom, da bi ga spravil
v obtok, ali kdor tak ponarejen denar spravi v obtok, se kaznuje z zaporom od
šestih mesecev do osmih let. 
(2) Enako se kaznuje, kdor si preskrbi ponarejen denar z
namenom, da bi ga spravil v obtok kot pravega. 
(3) Če zaradi dejanja iz prvega ali drugega odstavka tega
člena nastanejo motnje v gospodarstvu države, se storilec kaznuje z zaporom od
enega do desetih let. 
(4) Kdor da v obtok ponarejen denar, ki ga je prejel kot
pravega, ali kdor ve, da je bil denar ponarejen ali da je bil tak denar
spravljen v obtok, pa tega ne naznani, se kaznuje z denarno kaznijo ali z zaporom
do šestih mesecev. 
(5) Ponarejeni denar se vzame.
Ponarejanje in uporaba ponarejenih vrednotnic ali
vrednostnih papirjev
250. člen
(1) Kdor napravi kolke ali poštne znamke ali druge krive
vrednotnice, ali kdor predrugači kakšno tako pravo vrednotnico z namenom, da bi
jo uporabil kot pravo ali jo dal v uporabo komu drugemu, ali kdor ponarejene
vrednotnice uporabi kot prave ali si jih s tem namenom pridobi, se kaznuje z
zaporom do treh let. 
(2) Če so vrednotnice iz prejšnjega odstavka velike
vrednosti, se storilec kaznuje z zaporom od šestih mesecev do petih let. 
(3) Kdor napravi krive vrednostne papirje, ali kdor
predrugači kakšen tak pravi vrednostni papir z namenom, da bi ga uporabil kot
pravega ali ga dal v uporabo komu drugemu, ali kdor take ponarejene vrednostne
papirje uporabi kot prave ali jih s tem namenom pridobi, se kaznuje z zaporom
od enega do osmih let. 
(4) Če zaradi dejanja iz prejšnjega odstavka nastanejo motnje
v gospodarstvu države, se storilec kaznuje z zaporom od enega do desetih let. 
(5) Kdor odstrani žig, s katerim se vrednotnice iz prvega
odstavka tega člena uničujejo, ali kdor si kako drugače prizadeva napraviti te
vrednotnice, kakor da ne bi bile uporabljene, ali kdor že uporabljene take
vrednotnice znova uporabi ali proda, kakor da bi bile veljavne, se kaznuje z
denarno kaznijo ali z zaporom do enega leta. 
(6) Ponarejene vrednotnice in ponarejeni vrednostni papirji
se vzamejo.
Izdelava, pridobitev in odtujitev pripomočkov za
ponarejanje
251. člen
(1) Kdor izdela, si pridobi, proda ali da v uporabo
pripomočke za ponarejanje denarja, vrednotnic ali vrednostnih papirjev, se
kaznuje z zaporom do dveh let. 
(2) Pripomočki za ponarejanje se vzamejo.
Pranje denarja
252. člen
(1) Kdor denar ali premoženje, za katerega ve, da je bilo pridobljeno
s kaznivim dejanjem, sprejme, zamenja, hrani, z njim razpolaga, ga uporabi pri
gospodarski dejavnosti ali na drug način, določen z zakonom, s pranjem prikrije
ali poskusi prikriti njegov izvor, se kaznuje z zaporom do petih let.
(2) Enako se kaznuje, kdor stori dejanje iz prejšnjega
odstavka, pa je hkrati storilec ali udeleženec pri kaznivem dejanju, s katerim
je bil pridobljen denar ali premoženje iz prejšnjega odstavka.
(3) Če je denar ali premoženje iz prvega ali drugega odstavka
tega člena velike vrednosti, se storilec kaznuje z zaporom do osmih let in z
denarno kaznijo.
(4) Če je dejanje iz prejšnjih odstavkov storjeno v
hudodelski združbi za izvrševanje takih dejanj, se storilec kaznuje z zaporom
od enega do desetih let in z denarno kaznijo.
(5) Kdor bi moral in mogel vedeti, da je bil denar ali
premoženje pridobljeno s kaznivim dejanjem, pa stori dejanje iz prvega ali
tretjega odstavka tega člena, se kaznuje z zaporom do dveh let.
(6) Denar in premoženje iz prejšnjih odstavkov se vzameta.
Izdaja nekritega čeka in zloraba bančne ali kreditne
kartice
253. člen
(1) Kdor z namenom, da bi sebi ali komu drugemu pridobil
protipravno premoženjsko korist, izda ali da v promet ček, za katerega ve, da
ni krit in tako pridobi premoženjsko korist, se kaznuje z zaporom do petih let.
(2) Enako se kaznuje, kdor z namenom iz prejšnjega odstavka
uporabi bančno kartico na bančnem avtomatu za dvig gotovine, čeprav ve, da nima
kritja na tekočem računu, ali uporabi kreditno kartico, čeprav ve, da ob
plačilu ne bo imel kritja, in si tako pridobi premoženjsko korist. 
(3) Če je bila z dejanjem iz prvega ali drugega odstavka tega
člena pridobljena velika premoženjska korist, se storilec kaznuje z zaporom od
enega do osmih let.
Zatajitev finančnih obveznosti
254. člen
(1) Kdor da z namenom, da bi se sam ali kdo drug popolnoma
ali deloma izognil plačilu davkov, prispevkov ali drugih predpisanih obveznosti
fizičnih ali pravnih oseb, lažne podatke o zakonito pridobljenih dohodkih,
stroških, predmetih ali drugih okoliščinah, ki vplivajo na ugotovitev davkov in
drugih predpisanih obveznosti, ali na drug način preslepi organ, pristojen za
odmero ali za nadzor nad obračunavanjem in plačevanjem teh obveznosti, pa
obveznosti, ki se jim je izogibal, pomenijo večjo premoženjsko korist, se
kaznuje z zaporom do treh let. 
(2) Enako se kaznuje, kdor z namenom iz prejšnjega odstavka
ne prijavi zakonito pridobljenega dohodka ali drugih okoliščin, ki vplivajo na
ugotovitev davkov, prispevkov ali drugih prepisanih obveznosti fizičnih ali pravnih
oseb, kadar je prijava obvezna, pa obveznosti, katerim se je nameraval
izogniti, pomenijo večjo premoženjsko korist. 
(3) Če je bila z dejanjem iz prvega ali drugega odstavka tega
člena dosežena velika premoženjska korist in je storilcu šlo za to, da doseže
takšno premoženjsko korist, se kaznuje z zaporom do osmih let.
Tihotapstvo
255. člen
(1) Kdor se ukvarja s prenašanjem blaga čez carinsko črto in
se pri tem izogiba ukrepom carinskega nadzorstva, ali kdor prenese, izogibajoč
se ukrepom carinskega nadzorstva, čez carinsko črto blago velike premoženjske
vrednosti, ali ga prenese v skupini, oborožen, ali z uporabo sile ali grožnje,
se kaznuje z zaporom do petih let in z denarno kaznijo. 
(2) Blago, ki je predmet dejanja iz prvega odstavka tega
člena, se vzame.
Petindvajseto poglavje
KAZNIVA DEJANJA ZOPER PRAVNI PROMET
Ponarejanje listin
256. člen
(1) Kdor napravi krivo listino ali predrugači pravo listino z
namenom, da bi se taka listina uporabila kot prava, ali kdor krivo ali
predrugačeno listino uporabi kot pravo, se kaznuje z zaporom do dveh let. 
(2) Poskus je kazniv. 
(3) Kdor napravi krivo javno listino, oporoko, javno ali
uradno knjigo ali kakšno drugo knjigo, ki se mora voditi na podlagi zakona,
predrugači tako pravo listino ali kdor tako krivo ali predrugačeno listino
spravi v obtok ali hrani z namenom uporabe ali jo uporabi kot pravo, se kaznuje
z zaporom do treh let.
Posebni primeri ponarejanja listin
257. člen
Za ponarejanje listin se kaznuje po določbah prejšnjega
člena: 
1)    
kdor kakšen papir, golico ali kakšno drugo listino, ki jo je kdo
podpisal, neupravičeno izpolni s kakšno izjavo, ki ima pomen za pravna
razmerja; 
2)    
kdor koga preslepi o vsebini kakšne listine in jo ta podpiše, misleč, da
se podpisuje pod kakšno drugo listino ali pod kakšno drugo vsebino; 
3)    
kdor izda listino v imenu kakšne osebe brez njenega pooblastila ali v
imenu osebe, ki je ni; 
4)    
kdor kot izdajatelj listine doda k svojemu podpisu kakšen položaj ali
naziv, čeprav nima takega položaja ali naziva, pa to bistveno vpliva na dokazilno
moč listine; 
5)    
kdor napravi listino tako, da neupravičeno uporabi pravi pečat ali
znamenje.
Overitev lažne vsebine
258. člen
(1) Kdor spravi pristojni organ v zmoto in s tem doseže, da
ta v javni listini, zapisniku, knjigi ali poslovni listini potrdi karkoli
lažnega, kar naj bi bilo dokaz v pravnem prometu, se kaznuje z zaporom do treh
let. 
(2) Enako se kaznuje tudi, kdor uporabi javno listino,
zapisnik, knjigo ali poslovno listino iz prejšnjega odstavka, čeprav ve, da je
lažna.
Izdaja in uporaba lažnega zdravniškega ali
veterinarskega spričevala
259. člen
(1) Zdravnik ali veterinar, ki vedoma izda lažno zdravniško
oziroma veterinarsko spričevalo, se kaznuje z zaporom do enega leta. 
(2) Kdor vedoma uporabi lažno spričevalo iz prejšnjega
odstavka, se kaznuje z denarno kaznijo ali zaporom do šestih mesecev.
Ponarejanje znamenj za zaznamovanje blaga, mer in uteži
260. člen
(1) Kdor z namenom, da bi jih uporabil kot prave, napravi
kriva znamenja za zaznamovanje domačega ali tujega blaga, kakor so pečati, žigi,
znamke ali druge predpisane označbe, s katerimi se zaznamuje zlato, srebro,
živina, les ali kakšno drugo blago, ali prava taka znamenja predrugači ali
odstrani, ali kdor uporabi ponarejena znamenja kot prava, se kaznuje z denarno
kaznijo ali z zaporom do dveh let. 
(2) Enako se kaznuje, kdor ponaredi mere ali uteži, ali kdor
jih uporabi pri merjenju kot prave. 
(3) Kdor neupravičeno izdela, si pridobi, proda ali da v
uporabo pripomočke za izdelovanje znamenj za zaznamovanje ali označevanje
blaga, kakor tudi krivih mer in uteži, se kaznuje z zaporom do enega leta. 
(4) Ponarejena znamenja, mere in uteži, kakor tudi pripomočki
za njihovo ponarejanje se vzamejo.
Šestindvajseto poglavje
KAZNIVA DEJANJA ZOPER URADNO DOLŽNOST IN JAVNA POOBLASTILA
Zloraba uradnega položaja ali uradnih pravic
261. člen
(1) Uradna oseba, ki z namenom, da bi sebi ali komu drugemu
pridobila kakšno nepremoženjsko korist ali da bi komu prizadejala škodo, izrabi
svoj uradni položaj ali prestopi meje uradnih pravic ali ne opravi uradne dolžnosti,
se kaznuje z zaporom do enega leta. 
(2) Če storilec z dejanjem iz prejšnjega odstavka povzroči
večjo škodo ali huje prekrši pravice drugega, se kaznuje z zaporom do treh let.
(3) Uradna oseba, ki z namenom, da bi sebi ali komu drugemu
pridobila protipravno premoženjsko korist, izrabi svoj uradni položaj ali
prestopi meje uradnih pravic, ali ne opravi uradne dolžnosti, pa pri tem niso
podani znaki drugega kaznivega dejanja, se kaznuje z zaporom od treh mesecev do
petih let. 
(4) Če je storilec z dejanjem iz prejšnjega odstavka pridobil
veliko protipravno premoženjsko korist in mu je šlo za to, da si pridobi tako
korist, se kaznuje z zaporom od enega do osmih let.
Nevestno delo v službi
262. člen
Uradna oseba, ki vedoma krši zakone ali druge predpise,
opušča dolžno nadzorstvo, ali kako drugače očitno nevestno ravna v službi,
čeprav predvideva ali bi morala in mogla predvidevati, da lahko nastane zaradi
tega hujša kršitev pravic drugega ali škoda na javni dobrini ali premoženjska
škoda, pa zares nastane kršitev oziroma večja škoda, se kaznuje z denarno
kaznijo ali z zaporom do enega leta.
Poneverba v službi
263. člen
(1) Uradna oseba, ki si protipravno prilasti denar,
vrednostne papirje ali kakšne druge premične stvari, ki so ji zaupane v zvezi z
njenim delom v službi, se kaznuje z zaporom do petih let. 
(2) Če je storilec z dejanjem iz prejšnjega odstavka pridobil
veliko premoženjsko korist in mu je šlo za to, da si pridobi takšno
premoženjsko korist, se kaznuje z zaporom od enega do osmih let. 
(3) Če je vrednost poneverjene stvari majhna in je šlo
storilcu za to, da si pridobi tako vrednost, se kaznuje z denarno kaznijo ali
zaporom do enega leta.
Neupravičena uporaba v službi
264. člen
Uradna oseba, ki neupravičeno uporabi denar, vrednostne
papirje ali kakšne druge stvari, ki so ji zaupane v službi, se kaznuje z
denarno kaznijo ali z zaporom do treh let.
Ponareditev ali uničenje uradne listine, knjige ali
spisa
265. člen
(1) Uradna oseba, ki v uradno listino, knjigo, ali spis vpiše
lažne podatke, ali ne vpiše kakšnega pomembnega podatka, ali s svojim podpisom
oziroma pečatom potrdi uradno listino, knjigo ali spis z lažno vsebino, ali s
svojim podpisom oziroma uradnim pečatom omogoči sestavo uradne listine, knjige
ali spisa z lažno vsebino, se kaznuje z zaporom do treh let. 
(2) Enako se kaznuje tudi uradna oseba, ki uradno listino,
knjigo ali spis z lažno vsebino uporabi v službi kot resnične ali ki uradno
listino, knjigo ali spis uniči, skrije, jih precej poškoduje ali kako drugače
napravi nerabne.
Izdaja uradne tajnosti
266. člen
(1) Uradna oseba ali druga oseba, ki v nasprotju s svojimi
dolžnostmi varovanja uradne tajnosti sporoči ali izroči komu podatke, ki so
uradna tajnost, ali mu kako drugače omogoči, da pride do njih, ali zbira take
podatke z namenom, da jih izroči nepoklicani osebi, se kaznuje z zaporom do
treh let. 
(2) Enako se kaznuje, kdor z namenom, da jih neupravičeno
uporabi, na protipraven način pride do podatkov, ki se varujejo kot uradna
tajnost, kakor tudi kdor take podatke brez dovoljenja javno objavi. 
(3) Če je dejanje iz prvega odstavka tega člena storjeno iz
koristoljubnosti ali z namenom objave ali uporabe podatkov v tujini, se
storilec kaznuje z zaporom do petih let. 
(4) Če je dejanje iz prvega odstavka tega člena storjeno iz
malomarnosti, se storilec kaznuje z zaporom do enega leta. 
(5) Ne glede na določbe drugega odstavka tega člena se ne
kaznuje, kdor uradno tajnost, katere vsebina je v nasprotju z ustavnim redom
Republike Slovenije, posreduje za objavo ali objavi z namenom, da javnosti
razkrije nepravilnosti pri organiziranju, delovanju in vodenju službe, če
objava za državo nima škodljivih posledic.
(6) Za uradno tajnost se štejejo podatki, ki so z zakonom, z
drugim predpisom, splošnim aktom ali s sklepom pristojnega organa, ki so izdani
na podlagi zakona, razglašeni za uradno tajnost in so tako pomembni, da so z
njihovo izdajo nastale ali bi lahko nastale hujše škodljive posledice za
službo.
Jemanje podkupnine
267. člen
(1) Uradna oseba, ki zase ali za koga drugega terja ali sprejme
nagrado, darilo ali kakšno drugo korist ali obljubo oziroma ponudbo takšne
koristi, da bi v mejah svojih uradnih pravic opravila uradno dejanje, ki ga ne
bi smela opraviti, ali da ne bi opravila uradnega dejanja, ki bi ga morala ali
smela opraviti, se kaznuje z zaporom od enega do osmih let in denarno kaznijo. 
(2) Uradna oseba, ki zase ali za koga drugega terja ali
sprejme nagrado, darilo ali kakšno drugo korist ali obljubo oziroma ponudbo
takšne koristi, da bi v mejah svojih uradnih pravic opravila uradno dejanje, ki
bi ga tudi sicer morala ali smela opraviti, ali da ne bi opravila uradnega
dejanja, ki ga tudi sicer ne bi smela opraviti, se kaznuje z zaporom od enega
do petih let. 
(3) Uradna oseba, ki potem, ko opravi oziroma ne opravi
uradnega dejanja, navedenega v prejšnjih odstavkih, terja ali sprejme v zvezi s
tem nagrado, darilo ali kakšno drugo korist, se kaznuje z denarno kaznijo ali z
zaporom do treh let. 
(4) Sprejeta nagrada, darilo ali kakšna druga korist se
vzamejo.
Dajanje podkupnine
268. člen
(1) Kdor uradni osebi obljubi, ponudi ali da nagrado, darilo
ali kakšno drugo korist zanjo ali za koga drugega, da bi v mejah svojih uradnih
pravic opravila uradno dejanje, ki ga ne bi smela opraviti, ali da ne bi
opravila uradnega dejanja, ki bi ga morala ali smela opraviti, se kaznuje za
zaporom od enega do petih let in denarno kaznijo. 
(2) Kdor uradni osebi obljubi, ponudi ali da nagrado, darilo
ali kakšno drugo korist zanjo ali za koga drugega, da bi v mejah svojih pravic
opravila uradno dejanje, ki bi ga tudi sicer morala ali smela opraviti, ali da
ne bi opravila uradnega dejanja, ki ga tudi sicer ne bi smela opraviti, se
kaznuje za zaporom od šestih mesecev do treh let. 
(3) Storilcu kaznivega dejanja iz prejšnjih odstavkov, ki je
dal nagrado, darilo ali kakšno drugo korist na zahtevo uradne osebe, pa je
dejanje naznanil, preden je bilo odkrito ali preden je izvedel, da je odkrito,
se sme kazen odpustiti. 
(4) Dana nagrada, darilo ali kakšna druga korist se vzamejo,
v primerih iz prejšnjega odstavka pa se smejo vrniti tistemu, ki jih je dal.«.
Sprejemanje daril za nezakonito posredovanje
269. člen
(1) Kdor zase ali za koga drugega terja ali sprejme nagrado,
darilo ali kakšno drugo korist ali obljubo oziroma ponudbo takšne koristi, da
bi izkoristil svoj položaj ali vpliv in posredoval, da se opravi ali ne opravi
kakšno uradno dejanje, se kaznuje z zaporom do treh let. 
(2) Enako se kaznuje, kdor izrabi svoj položaj ali vpliv in
posreduje, da bi se opravilo uradno dejanje, ki se ne bi smelo opraviti, ali da
se ne bi opravilo uradno dejanje, ki bi se moralo ali smelo opraviti. 
(3) Če storilec za posredovanje iz prejšnjega odstavka zase
ali za koga drugega sprejme nagrado, darilo ali kakšno drugo korist, se kaznuje
z zaporom od enega do petih let. 
(4) Sprejeta nagrada, darilo ali kakšna druga korist se
vzamejo.
Dajanje daril za nezakonito posredovanje
269.a člen
(1) Kdor drugemu obljubi, ponudi ali da nagrado, darilo ali
kakšno drugo korist zanj ali za koga drugega, da bi izkoristil svoj položaj ali
vpliv in posredoval, da se opravi ali ne opravi kakšno uradno dejanje, se
kaznuje z zaporom do treh let. 
(2) Kdor drugemu obljubi, ponudi ali da nagrado, darilo ali
kakšno drugo korist zanj ali za koga drugega, da bi izkoristil svoj položaj ali
vpliv in posredoval, da bi se opravilo uradno dejanje, ki se ne bi smelo
opraviti, ali da se ne bi opravilo uradno dejanje, ki bi se moralo ali smelo
opraviti, se kaznuje z zaporom od enega do petih let. 
(3) Storilcu kaznivega dejanja iz prejšnjih odstavkov, ki je
dal nagrado, darilo ali kakšno drugo korist na zahtevo osebe, ki je nezakonito
posredovala, pa je dejanje naznanil preden je bilo odkrito ali preden je
izvedel, da je odkrito, se sme kazen odpustiti. 
(4) Dana nagrada, darilo ali kakšna druga korist se vzamejo,
v primeru iz prejšnjega odstavka pa se smejo vrniti tistemu, ki jih je dal.
Kršitev človeškega dostojanstva z zlorabo uradnega
položaja ali uradnih pravic
270. člen
Uradna oseba, ki pri opravljanju službe z zlorabo svojega
uradnega položaja ali uradnih pravic s kom grdo ravna, ga žali, ga lahko
telesno poškoduje ali sploh ravna z njim tako, da prizadene njegovo človeško
dostojanstvo, se kaznuje z zaporom do treh let.
Izsiljevanje izjave
271. člen
(1) Uradna oseba, ki pri opravljanju službe ali javnih
pooblastil uporabi silo, grožnjo ali kakšno drugo nedovoljeno sredstvo ali
nedovoljen način, z namenom, da bi od obdolženca, priče, izvedenca ali koga
drugega izsilila izpovedbo ali kakšno drugo izjavo, se kaznuje z zaporom od
treh mesecev do petih let. 
(2) Če je bilo dejanje iz prejšnjega odstavka storjeno s
hudim nasiljem, ali če storilec z izsiljevanjem izpovedbe povzroči hude
posledice za obdolženca v kazenskem postopku, se storilec kaznuje z zaporom od
enega do osmih let.
Protipravna prilastitev stvari ob preiskavi ali izvršbi
272. člen
(1) Uradna oseba, ki ob preiskavi stanovanja, prostorov ali
oseb ali ob izvršbi v sodnem ali upravnem postopku vzame stvar z namenom, da si
jo protipravno prilasti, se kaznuje z zaporom od šestih mesecev do petih let. 
(2) Če gre za stvar velike vrednosti in je šlo storilcu za
to, da si prilasti stvar take vrednosti, se kaznuje z zaporom od enega do osmih
let.
Sedemindvajseto poglavje
KAZNIVA DEJANJA ZOPER VOJAŠKO DOLŽNOST
Neizpolnitev ukaza in odrekanje poslušnosti
273. člen
(1) Vojaška oseba, ki ne izpolni ukaza nadrejenega v zvezi s
službo ali mu odreče poslušnost, pa zaradi tega nastane nevarnost za življenje
ljudi ali premoženje velike vrednosti, se kaznuje z zaporom do dveh let. 
(2) Vojaška oseba, ki se upira stražarju, straži, patroli,
dežurnemu ali drugi vojaški osebi, ko ta pri opravljanju svoje vojaške
dolžnosti skrbi za varnost in red v vojaški enoti, se kaznuje z denarno kaznijo
ali z zaporom do enega leta.
Upiranje nadrejenemu
274. člen
(1) Vojaška oseba, ki se skupaj z drugimi vojaškimi osebami
upre ukazu nadrejenega v zvezi s službo ali ga noče izpolniti, ali mu odreče,
da bi storila svojo dolžnost, se kaznuje z zaporom od treh mesecev do petih
let. (2) Vojaška oseba, ki pri storitvi dejanja iz prejšnjega odstavka uporabi
orožje, se kaznuje z zaporom od enega do desetih let. 
(3) S kaznijo iz prejšnjega odstavka se kaznuje tisti, ki je
organiziral dejanje iz prvega odstavka tega člena, kakor tudi vojaški
starešina, ki je sodeloval pri takem dejanju.
Odklonitev sprejema ali uporabe orožja
275. člen
Vojaška oseba, ki v nasprotju s predpisi in brez upravičenega
razloga noče sprejeti orožja, ali ga noče uporabiti po ukazu ali po pravilih
službe, se kaznuje z zaporom do enega leta.
Lažni raporti in lažna poročila
276. člen
Vojaška oseba, ki pri opravljanju službe poda lažen raport
ali lažno poročilo, ali v raportu ali v poročilu zamolči kakšno dejstvo, ki ga
ne bi smela zamolčati, in s tem spravi v nevarnost življenje ljudi ali
premoženje velike vrednosti, se kaznuje z denarno kaznijo ali z zaporom do
enega leta.
Samovoljna odstranitev in beg iz obrambnih sil
277. člen
(1) Vojaška oseba, ki samovoljno zapusti svojo enoto ali
službo med izvrševanjem pomembne naloge ali med večjo bojno pripravljenostjo
enote, se kaznuje z denarno kaznijo ali z zaporom do enega leta. 
(2) Enako se kaznuje vojaška oseba, ki ve za okoliščine iz
prvega odstavka tega člena, pa se samovoljno ne vrne z dovoljenega izostanka iz
enote ali službe, in vojaška oseba, ki samovoljno zapusti svojo enoto ali
službo za več kot deset dni. 
(3) Vojaška oseba, ki se skriva, da bi se izognila službi v
oboroženih silah, se kaznuje z zaporom do treh let. 
(4) S kaznijo iz prejšnjega odstavka se kaznuje vojaška
oseba, ki odide iz države in ostane v tujini, da bi se izognila službi v
oboroženih silah.
Grdo ravnanje s podrejenim
278. člen
(1) Vojaški starešina, ki v službi ali v zvezi s službo grdo
ravna s podrejenim, ali ravna z njim tako, da žali njegovo človeško
dostojanstvo, se kaznuje z zaporom do treh let. 
(2) Če vojaški starešina stori dejanje iz prejšnjega odstavka
proti več osebam, se kaznuje z zaporom do petih let.
Kršitev predpisov o straženju
279. člen
(1) Vojaška oseba, ki ravna proti predpisom o straženju,
patrolni, dežurni ali drugi službi za vzdrževanje varnosti in reda v vojaški
enoti, poveljstvu ali zavodu, ali za vojaško zaščito objektov ali območij in s
tem povzroči nevarnost za življenje ljudi ali premoženje velike vrednosti, se
kaznuje z zaporom do treh let. 
(2) Če je dejanje iz prejšnjega odstavka storjeno iz
malomarnosti, se storilec kaznuje z zaporom do enega leta. 
(3) Če imata dejanji iz prvega ali drugega odstavka tega
člena za posledico hudo telesno poškodbo ene ali več oseb, se storilec kaznuje
za dejanje iz prvega odstavka z zaporom od enega do petih let, za dejanje iz
drugega odstavka pa z zaporom do treh let. 
(4) Če imata dejanji iz prvega ali drugega odstavka tega
člena za posledico smrt ene ali več oseb, se storilec kaznuje za dejanje iz
prvega odstavka z zaporom od enega do dvanajstih let, za dejanje iz drugega
odstavka pa z zaporom od enega do osmih let.
Opustitev ukrepov za varnost ljudi in premoženja v
vojaški enoti
280. člen
(1) Vojaški starešina, ki ne stori predpisanih ali ukazanih
ukrepov za varnost življenja in zdravja zaupanih mu ljudi, za zavarovanje in
dobro vzdrževanje objektov, predmetov in sredstev za bojno pripravljenost, za
nujno oskrbo zaupane mu enote s hrano, opremo ali materialom, ali ne ukrene,
kar je dolžan ukreniti, da so zavarovalna dela pravočasno in v redu opravljena
in spravi s tem v nevarnost življenje ljudi ali premoženje velike vrednosti, se
kaznuje z zaporom do treh let. 
(2) Če je dejanje iz prejšnjega odstavka storjeno iz
malomarnosti, se storilec kaznuje z zaporom do enega leta. 
(3) Če imata dejanji iz prvega ali drugega odstavka tega
člena za posledico hudo telesno poškodbo ene ali več oseb, se storilec kaznuje
za dejanje iz prvega odstavka z zaporom od enega do petih let, za dejanje iz
drugega odstavka pa z zaporom do treh let. 
(4) Če imata dejanji iz prvega ali drugega odstavka tega
člena za posledico smrt ene ali več oseb, se storilec kaznuje za dejanje iz
prvega odstavka z zaporom od enega do dvanajstih let, za dejanje iz drugega
odstavka pa z zaporom od enega do osmih let.
Opustitev zavarovanja pri vojaških vajah
281. člen
(1) Vojaška oseba, ki pri vaji, pouku ali poskusih ne stori
predpisanih ali ukazanih varnostnih ali previdnostnih ukrepov in spravi s tem v
nevarnost življenje ljudi ali premoženje velike vrednosti, se kaznuje z zaporom
do treh let. 
(2) Če je dejanje iz prejšnjega odstavka storjeno iz
malomarnosti, se storilec kaznuje z zaporom do enega leta. 
(3) Če imata dejanji iz prvega ali drugega odstavka tega
člena za posledico hudo telesno poškodbo ene ali več oseb, se storilec kaznuje
za dejanje iz prvega odstavka z zaporom od enega do petih let, za dejanje iz
drugega odstavka pa z zaporom do treh let. 
(4) Če imata dejanji iz prvega ali drugega odstavka tega
člena, za posledico smrt ene ali več oseb, se storilec kaznuje za dejanje iz
prvega odstavka z zaporom od enega do dvanajstih let, za dejanje iz drugega
odstavka pa z zaporom od enega do osmih let.
Izdaja vojaške tajnosti
282. člen
(1) Vojaška oseba ali druga oseba, ki v nasprotju s svojimi
dolžnostmi varovanja vojaške tajnosti komu drugemu sporoči ali izroči podatke,
ki so vojaška tajnost, ali mu kako drugače omogoči, da pride do njih, ali zbira
take podatke z namenom, da jih izroči nepoklicani osebi, se kaznuje z zaporom
od treh mesecev do petih let. 
(2) Enako se kaznuje, kdor na protipraven način pridobi
podatke, za katere ve, da se varujejo kot vojaška tajnost, ali kdor take
podatke brez dovoljenja javno objavi. 
(3) Če je dejanje iz prvega ali drugega odstavka tega člena
storjeno glede posebno zaupnih podatkov ali iz koristoljubnosti ali z namenom
objave ali uporabe podatkov v tujini, se storilec kaznuje z zaporom od enega do
desetih let. 
(4) Če je dejanje iz prvega odstavka tega člena storjeno iz
malomarnosti, se storilec kaznuje z zaporom do treh let. 
(5) Ne glede na določbo drugega odstavka tega člena se ne
kaznuje, kdor vojaško tajnost, katere vsebina je v nasprotju z ustavnim redom
Republike Slovenije, posreduje za objavo ali objavi z namenom, da javnosti
razkrije nepravilnosti pri organiziranju, delovanju in vodenju obrambnih sil in
njihovih priprav za obrambo države, če objava za državo nima škodljivih
posledic.
(6) Za vojaško tajnost se štejejo podatki ali dokumenti, ki
so z zakonom, drugim predpisom ali s sklepom pristojnega organa, izdanim na
podlagi zakona, razglašeni za vojaško tajnost in katerih izdaja je imela ali bi
lahko imela hujše škodljive posledice za oborožene sile in njihove priprave za
obrambo države.
Odgovornost za kaznivo dejanje, storjeno na ukaz
nadrejenega
283. člen
Podrejeni se ne kaznuje, če stori kaznivo dejanje na ukaz ali
povelje nadrejenega in se ta ukaz ali povelje tiče vojaške dolžnosti, razen če
gre za vojno hudodelstvo ali kakšno drugo hudo kaznivo dejanje, ali če je
vedel, da pomeni izvršitev ukaza ali povelja kaznivo dejanje.
Milejše kaznovanje zaradi izzvanosti
284. člen
Če je bil storilec kaznivega dejanja iz 273. člena, prvega
odstavka 274. člena ali prvega odstavka 277. člena tega zakonika izzvan z
nezakonitim ali surovim ravnanjem vojaške osebe, se sme kaznovati mileje ali se
mu sme odpustiti kazen.
Osemindvajseto poglavje
KAZNIVA DEJANJA ZOPER PRAVOSODJE
Opustitev ovadbe, da se pripravlja kaznivo dejanje
285. člen
(1) Kdor ve, da se pripravlja kaznivo dejanje, za katero je z
zakonom predpisana kazen nad tri leta zapora, pa ga v času, ko se je dalo. še
preprečiti, ne naznani in je bilo dejanje poskušeno ali dokončano, se kaznuje z
zaporom do enega leta. 
(2) Če je šlo pri dejanju iz prejšnjega odstavka za kaznivo
dejanje, za katero je z zakonom predpisana kazen tridesetih let zapora, se storilec
kaznuje z zaporom do treh let. 
(3) Tisti, ki ne naznani, da se pripravlja kaznivo dejanje iz
prvega odstavka tega člena, se ne kaznuje, če mu je storilec zakonec, oseba, s
katero živi v zunajzakonski skupnosti, krvni sorodnik v ravni vrsti, brat ali
sestra, posvojitelj ali posvojenec. Če se katero od oseb, navedenih v tem
odstavku, ne kaznuje za opustitev ovadbe iz prvega odstavka tega člena, se za
opustitev ovadbe ne kaznuje niti njen zakonec ali oseba, s katero živi v
zunajzakonski skupnosti.
Opustitev ovadbe kaznivega dejanja ali storilca
286. člen
(1) Kdor ve za storilca kaznivega dejanja, za katero je z
zakonom predpisana kazen tridesetih let zapora, ali kdor samo ve, da je bilo
tako dejanje storjeno, pa tega ne naznani, čeprav je od take ovadbe odvisno, da
se storilec ali dejanje pravočasno odkrijeta, se kaznuje z zaporom do treh let.
(2) Uradna oseba, ki vedoma opusti ovadbo kaznivega dejanja,
za katero zve pri opravljanju svoje službe, če je zanj z zakonom predpisana
kazen hujša od treh let zapora, storilec pa se preganja po uradni dolžnosti, se
kaznuje z zaporom do treh let. 
(3) Tisti, ki opusti ovadbo, se ne kaznuje, če mu je storilec
zakonec, oseba, s katero živi v zunajzakonski skupnosti, krvni sorodnik v ravni
vrsti, brat ali sestra, posvojitelj ali posvojenec ali če je on storilcu
zagovornik, zdravnik ali spovednik. Če se katera od oseb, navedenih v tem
odstavku, razen zagovornika, zdravnika ali spovednika, ne kaznuje za opustitev
ovadbe iz prvega odstavka tega člena, se za opustitev ovadbe ne kaznuje niti
njen zakonec niti oseba, s katero živi v zunajzakonski skupnosti.
Pomoč storilcu po storitvi kaznivega dejanja
287. člen
(1) Kdor skriva storilca kaznivega dejanja, ki se preganja po
uradni dolžnosti, ali mu s skrivanjem orodja, sledov ali kako drugače pomaga,
da ga ne odkrijejo, ali kdor skriva obsojenca ali stori kaj drugega z namenom,
da se ne bi izvršila kazen ali izrečeni varnostni ukrep, ali da se ne bi
uporabil vzgojni ukrep oddaje v vzgojni zavod ali prevzgojni dom, se kaznuje z
zaporom do enega leta. 
(2) Če gre za pomoč po prejšnjem odstavku storilcu kaznivega
dejanja, za katero je predpisana kazen zapora tridesetih let, se storilec
kaznuje z zaporom do petih let. 
(3) Kazen za dejanje iz prvega odstavka tega člena ne sme
biti ne po vrsti ne po višini hujša od kazni, ki je predpisana za kaznivo
dejanje osebe, kateri je storilec pomagal. 
(4) Za dejanje iz prvega ali drugega odstavka tega člena se
ne kaznuje tisti, ki mu je storilec zakonec, oseba, s katero živi v
zunajzakonski skupnosti, ali krvni sorodnik v ravni vrsti, brat ali sestra,
posvojitelj ali posvojenec. Če se katera od oseb, navedenih v tem odstavku, ne
kaznuje za kaznivo dejanje iz prvega ali drugega odstavka, se za pomoč storilcu
pri storitvi kaznivega dejanja iz prvega ali drugega odstavka tega člena ne
kaznuje niti njegov zakonec ali oseba, s katero živi v zunajzakonski skupnosti.
(5) Če se pregon storilca kaznivega dejanja začne na predlog,
se tudi storilec kaznivega dejanja iz prvega odstavka tega člena preganja na
predlog.
Kriva ovadba
288. člen
(1) Kdor koga naznani, da je storil kaznivo dejanje, ki se
preganja po uradni dolžnosti, pa ve, da ga ni storil, se kaznuje z zaporom do
dveh let. 
(2) Enako se kaznuje, kdor podtakne sledove kaznivega dejanja
ali kako drugače povzroči, da se uvede kazenski postopek za kaznivo dejanje, za
katero se storilec preganja po uradni dolžnosti, zoper nekoga, za katerega ve,
da ga ni storil. 
(3) Kdor se sam naznani, da je storil kaznivo dejanje, ki se
preganja po uradni dolžnosti, čeprav ga ni storil, se kaznuje z denarno
kaznijo. 
(4) Enako se kaznuje tudi, kdor naznani, da je bilo storjeno
kaznivo dejanje, ki se preganja po uradni dolžnosti, čeprav ve, da tako dejanje
ni bilo storjeno.
Kriva izpovedba
289. člen
(1) Priča, izvedenec, cenilec, prevajalec ali tolmač, ki pred
sodiščem, v postopku o prekršku, v postopku parlamentarne preiskave, v postopku
za ugotavljanje kršitev delovnih obveznosti ali drugih kršitev delovne
discipline, v drugem disciplinskem ali upravnem postopku po krivem izpove,
izvedenec ali cenilec, ki da krivo pisno mnenje ali prevajalec, ki da lažni
pisni prevod, se kaznuje z zaporom do dveh let. 
(2) Enako se kaznuje stranka, ki je pri dokazovanju z
zaslišanjem strank v pravdnem, nepravdnem, izvršilnem ali upravnem postopku po
krivem izpovedala, in je sodišče ali drug pristojni organ na to izpovedbo oprlo
svojo odločbo v tem postopku. 
(3) Za krivo izpovedbo v kazenskem postopku, se storilec
kaznuje z zaporom do treh let. 
(4) Če ima dejanje iz prejšnjega odstavka posebno hude
posledice za obdolženca, se storilec kaznuje z zaporom od šestih mesecev do
petih let. 
(5) Če storilec prostovoljno prekliče svojo krivo izpovedbo,
preden se izda dokončna odločba, se kaznuje z denarno kaznijo, sme pa se mu
tudi odpustiti kazen.
Preprečitev dokazovanja
290. člen
(1) Kdor z namenom, da bi preprečil ali otežil dokazovanje,
skrije, uniči ali poškoduje tujo listino ali jo napravi delno ali popolnoma
nerabno, se kaznuje z zaporom do enega leta. 
(2) Enako se kaznuje tudi, kdor z namenom iz prejšnjega
odstavka odstrani, uniči, pokvari, premakne ali prestavi mejnik, zemljemersko
znamenje ali sploh kakšno znamenje o lastninski pravici na nepremičnini ali o
pravici do uporabe vode, ali kdor z enakim namenom tako znamenje krivo postavi.
(3) Kdor z namenom, da bi preprečil ali otežil dokazovanje v
kazenskem postopku, predloži dokaze, za katere ve, da so lažni ali ponarejeni,
se kaznuje z zaporom do treh let.
Kršitev tajnosti postopka
291. člen
(1) Kdor neupravičeno izda, kar je zvedel v postopku pred
glavno obravnavo, ali na obravnavi pred sodiščem, na ustni obravnavi v upravnem
postopku ali v postopku o prekršku, ali v postopku parlamentarne preiskave, za
kar je z zakonom določeno, da se ne sme objaviti, ali pa je bilo z odločbo
pristojnega organa ali sodišča odločeno, da ostane tajno, se kaznuje z denarno
kaznijo ali z zaporom do enega leta. 
(2) Enako se kaznuje, kdor brez dovoljenja sodišča objavi
potek postopka proti mladoletniku, ali objavi mladoletnikovo ime ali druge
podatke, iz katerih je mogoče sklepati, za katerega mladoletnika gre.
Preprečitev vrnitve na delo
292. člen
Kdor vedoma ne ravna po pravnomočni sodni odločbi, s katero
je bilo odločeno o vrnitvi delavca na delo, se kaznuje z denarno kaznijo ali z
zaporom do enega leta.
Kršitev prepovedi opravljanja poklica
293. člen
Kdor omogoči drugemu opravljanje poklica, dejavnosti ali
dolžnosti, čeprav ve, da mu je bil s pravnomočno sodno odločbo izrečen
varnostni ali varstveni ukrep prepovedi opravljanja poklica, ali da je takšna prepoved
nastala kot pravna posledica obsodbe, se kaznuje z denarno kaznijo ali z
zaporom do enega leta.
Beg osebe, ki ji je vzeta prostost
294. člen
Kdor s silo ali grožnjo, da bo neposredno napadel življenje
ali telo, pobegne iz zavoda za prestajanje kazni ali pripora, se kaznuje z
zaporom do treh let.
Upor oseb, ki jim je vzeta prostost
295. člen
(1) Kdor sodeluje v skupini oseb, ki jim je vzeta prostost in
so se zbrale z namenom, da bi se s silo osvobodile ali da bi združeno napadle
osebe, katerih nadzorstvu so zaupane, ali da bi jih s silo ali z grožnjo, da
bodo neposredno uporabile silo, prisilile, da kaj storijo ali opustijo, kar je
proti njihovi dolžnosti, se kaznuje z zaporom do dveh let. 
(2) Storilec dejanja iz prejšnjega odstavka, ki je uporabil silo
ali grožnjo, se kaznuje z zaporom do treh let.
Omogočanje bega osebi, ki ji je vzeta prostost
296. člen
(1) Kdor s silo, grožnjo, preslepitvijo ali kako drugače
omogoči beg komu, ki prestaja kazen v zavodu za prestajanje kazni ali komu, ki
je priprt, ali ki prestaja varnostni ukrep obveznega psihiatričnega zdravljenja
in varstva v zdravstvenem zavodu, ali mladoletniku, ki je v prevzgojnem domu,
se kaznuje z zaporom do treh let. 
(2) Če je dejanje iz prejšnjega odstavka storjeno v
organizirani skupini, se storilec kaznuje z zaporom do petih let.
Devetindvajseto poglavje
KAZNIVA DEJANJA ZOPER JAVNI RED IN MIR
Hudodelsko združevanje
297. člen
(1) Kdor sodeluje v organizirani hudodelski združbi, ki ima
namen izvrševati kazniva dejanja, za katera se sme izreči kazen več kot treh
let zapora, se kaznuje z zaporom od treh mesecev do petih let. 
(2) Kdor ustanovi ali vodi združbo iz prejšnjega odstavka, se
kaznuje z zaporom od šestih mesecev do osmih let. 
(3) Storilcu kaznivega dejanja iz prejšnjih odstavkov, ki
prepreči nadaljnje izvrševanje teh dejanj, ali razkrije podatke, ki so pomembni
za preiskovanje in dokazovanje že storjenih kaznivih dejanj, se sme kazen za ta
dejanja omiliti v skladu s 3. točko 42. člena tega zakonika.
Dogovor za kaznivo dejanje
298. člen
Kdor se s kom dogovori, da bosta storila kaznivo dejanje, za
katero se sme izreči kazen petih let zapora ali hujša kazen, se kaznuje z
zaporom do enega leta.
Nasilništvo
299. člen
(1) Kdor drugega hudo žali, z njim grdo ravna, mu dela
nasilje ali ogroža njegovo varnost in s tem v javnosti ali v družini povzroči ogroženost,
zgražanje ali prestrašenost, se kaznuje z zaporom do dveh let. 
(2) Če dejanje iz prejšnjega odstavka stori dvoje ali več
oseb ali če je prišlo do hudega ponižanja več oseb ali če storilec drugega
lahko telesno poškoduje, se storilec kaznuje z zaporom do treh let.
Zbujanje sovraštva, razdora ali nestrpnosti, ki temelji na kršitvi
načela enakosti
300. člen
(1) Kdor izziva ali razpihuje narodnostno, rasno ali versko
sovraštvo, razdor ali nestrpnost, ali širi ideje o večvrednosti ene rase nad drugo
ali daje kakršnokoli pomoč pri rasistični dejavnosti, ali zanika, zmanjšuje
pomen, odobrava ali zagovarja genocid, se kaznuje z zaporom do dveh let.
(2) Če je dejanje iz prejšnjega odstavka storjeno s prisilo,
grdim ravnanjem, ogrožanjem varnosti, s sramotitvijo narodnostnih, etničnih ali
verskih simbolov, s poškodovanjem tujih stvari, z oskrunitvijo spomenikov,
spominskih znamenj ali grobov, se storilec kaznuje z zaporom do petih let.
(3) Material in predmeti, ki nosijo sporočila iz prvega
odstavka tega člena, kot tudi pripomočki, namenjeni za njihovo izdelovanje,
razmnoževanje in razpečevanje, se vzamejo ali njihova uporaba ustrezno
onemogoči.
Sodelovanje v skupini, ki stori kaznivo dejanje
301. člen
(1) Kdor sodeluje v skupini, ki s skupnim delovanjem stori
kakšno nasilje proti ljudem, uniči ali poškoduje premoženje večje vrednosti ali
poskusi storiti takšno kaznivo dejanje, se kaznuje za samo sodelovanje z
zaporom do dveh let. 
(2) Če je bil pri delovanju skupine iz prejšnjega odstavka
kdo ubit ali hudo telesno poškodovan, se udeleženec skupine za samo sodelovanje
kaznuje z zaporom do treh let. 
(3) Vodja skupine, ki je storila dejanje iz prvega ali
drugega odstavka tega člena, se kaznuje z zaporom od šestih mesecev do petih
let.
Preprečitev uradnega dejanja ali maščevanje uradni osebi
302. člen
(1) Kdor s silo ali z grožnjo, da bo neposredno uporabil
silo, prepreči uradni osebi uradno dejanje, ki ga je nameravala opraviti v
okviru svojih pravic, ali jo na enak način prisili, da opravi uradno dejanje,
se kaznuje z zaporom do dveh let. 
(2) Poskus je kazniv. 
(3) Če storilec ob storitvi dejanja iz prvega odstavka tega
člena razžali uradno osebo, grdo ravna z njo ali ji prizadene lahko telesno
poškodbo, ali pa ji grozi z uporabo orožja, se kaznuje z zaporom do treh let. 
(4) Kdor stori dejanje iz prvega ali tretjega odstavka tega
člena proti uradni osebi, ko ta opravlja naloge javne ali državne varnosti,
zasleduje storilca kaznivega dejanja ali pazi na koga, ki mu je vzeta prostost
ali opravlja dejanja kazenskega pregona, vodi preiskavo ali sodi v kazenskem
postopku zoper hudodelsko združbo ali zaradi drugih kaznivih dejanj, za katera
se sme izreči kazen, hujša od treh let zapora, se kaznuje z zaporom do petih
let. 
(5) Enako se kaznuje, kdor se uradni osebi, ki opravlja ali
je opravljala dejanja kazenskega pregona, vodi ali je vodila preiskavo, ali
sodi ali je sodila v kazenskem postopku zoper hudodelsko združbo ali zaradi
drugih kaznivih dejanj, maščuje zaradi dejanj, ki jih je opravila sama ali
druga uradna oseba v okviru svojih pravic, tako, da je ogroženo življenje, telo
ali premoženje uradne osebe ali njenih bližnjih sorodnikov.
(6) Če je storilec dejanja iz prvega do petega odstavka tega
člena izzvan z nezakonitim ali surovim ravnanjem uradne osebe, se kaznuje z
denarno kaznijo ali z zaporom do šestih mesecev, sme pa se mu kazen odpustiti.
Napad na uradno osebo, ko ta opravlja naloge varnosti
303. člen
(1) Kdor napade ali resno zagrozi, da bo napadel uradno osebo
ali drugo osebo, za katero ve, da pomaga uradni osebi, ko ta opravlja naloge
javne ali državne varnosti ali čuva javni red, se kaznuje z zaporom do dveh
let. 
(2) Če storilec ob storitvi dejanja iz prejšnjega odstavka
uradni osebi ali drugi osebi, za katero ve, da ji pomaga, grozi z orožjem, ali
z njo grdo ravna, ali jo lahko telesno poškoduje, se kaznuje z zaporom do treh
let. 
(3) S kaznijo iz prejšnjega odstavka, se kaznuje, kdor stori
dejanje iz prvega odstavka tega člena proti dvema ali več osebam.
Sodelovanje v skupini, ki prepreči uradni osebi uradno
dejanje
304. člen
(1) Kdor sodeluje v skupini, ki s skupnim delovanjem prepreči
ali poskusi preprečiti uradni osebi uradno dejanje ali jo na enak način
prisili, da opravi uradno dejanje, se kaznuje za samo sodelovanje z zaporom do
enega leta. 
(2) Vodja skupine, ki je storila dejanje iz prejšnjega
odstavka, se kaznuje z zaporom do treh let.
Hujskanje k upiranju
305. člen
(1) Kdor druge hujska k nasilnemu upiranju zakonitim odločbam
ali ukrepom državnih organov ali proti uradni osebi, ki opravlja uradno
dejanje, se kaznuje z zaporom do enega leta. 
(2) Če zaradi dejanja iz prejšnjega odstavka odločba ali
ukrep državnega organa ni bil izvršen, ali je bila izvedba znatno otežena, ali
je to dejanje storil vodja skupine, se storilec kaznuje z zaporom do treh let.
Odstranitev ali poškodovanje uradnega pečata ali
znamenja
306. člen
Kdor odstrani ali poškoduje uradni pečat ali znamenje, ki ga
je upravičena uradna oseba uporabila za to, da zavaruje predmete ali prostore,
ali kdor brez odstranitve ali poškodbe pečata ali znamenja vstopi v tak
prostor, se kaznuje z denarno kaznijo ali z zaporom do šestih mesecev.
Odvzem ali uničenje uradnega pečata ali uradnih spisov
307. člen
(1) Kdor protipravno vzame, skrije, uniči ali poškoduje ali
kako drugače napravi neraben uradni pečat, uradno knjigo, spis ali listino, ki
pripada državnemu organu, gospodarski družbi, drugi pravni osebi ali
posamezniku, ki izvršuje javna pooblastila, ali je pri njih, se kaznuje z zaporom
do dveh let. 
(2) Poskus je kazniv.
Lažno izdajanje za uradno ali vojaško osebo
308. člen
(1) Kdor se z namenom, da bi sebi ali drugemu pridobil kakšno
korist ali da bi komu prizadejal škodo, lažno izdaja za uradno ali vojaško
osebo ali neupravičeno nosi znamenje uradne ali vojaške osebe, se kaznuje z
denarno kaznijo ali z zaporom do enega leta. 
(2) Enako se kaznuje, kdor opravi kakšno dejanje, ki ga je
upravičena opraviti samo uradna ali vojaška oseba.
Izdelovanje in pridobivanje orožja in pripomočkov,
namenjenih za kaznivo dejanje
309. člen
(1) Kdor orožje, razstrelilne snovi ali pripomočke, s
katerimi se lahko napravijo, ali strupe, za katere ve, da so namenjeni za
kaznivo dejanje, izdela ali si jih pridobi ali jih hrani ali komu omogoči, da
pride do njih, se kaznuje z zaporom do treh let. 
(2) Kdor napravi ali komu odstopi ponarejen ključ, odpirač
ali kakšen drug pripomoček za vlom, čeprav ve, da je namenjen za kaznivo
dejanje, se kaznuje z zaporom do enega leta. 
(3) Enako se kaznuje, kdor z namenom izvršitve kaznivega
dejanja poseduje, izdeluje, prodaja, daje v uporabo, uvaža, izvaža ali na drug
način zagotavlja pripomočke za vdor ali neupravičen vstop v informacijski
sistem.
Nedovoljena proizvodnja in promet orožja ali eksplozivov
310. člen
(1) Kdor protipravno izdela, pridobi, ponuja, proda, hrani,
menja, vnese v državo ali iznese iz nje strelno, kemično, biološko ali jedrsko
orožje, strelivo ali eksploziv ali vojaško orožje in vojaško opremo, katerih
promet posameznikom ni dovoljen ali je omejen, ali pri tem posreduje, se
kaznuje z zaporom od šestih mesecev do petih let.
(2) Če gre pri dejanju iz prejšnjega odstavka za orožje,
strelivo ali razstrelilne snovi ali kakšno drugo bojno sredstvo v veliki
količini ali vrednosti ali ki pomeni nevarnost ali če je dejanje storjeno v
hudodelski združbi, se storilec kaznuje z zaporom od enega do desetih let.
(3) Kdor protipravno izdela, pridobi, hrani, proda, menja,
vnese v državo ali iznese iz nje sestavne oziroma rezervne dele orožja,
streliva, eksplozivov ali vojaškega orožja in vojaške opreme, material ali
sestavine, za katere ve, da bodo uporabljene za proizvodnjo ali delovanje
predmetov iz prejšnjih odstavkov, ali pri tem posreduje, se kaznuje z zaporom
do petih let.
Prepovedano prehajanje meje ali ozemlja države
311. člen
(1) Kdor nasilno prekorači državno mejo Republike Slovenije
ali oborožen nezakonito vstopi na njeno ozemlje, se kaznuje z zaporom od treh
mesecev do treh let ali z denarno kaznijo. 
(2) Enako se kaznuje tujec, ki nima dovoljenja za bivanje v
Republiki Sloveniji, če se na način iz prejšnjega odstavka zadržuje na njenem
ozemlju ali se upre zakoniti odstranitvi s tega ozemlja. 
(3) Kdor se ukvarja s tem, da tujce, ki nimajo dovoljenja za
vstop v Republiko Slovenijo ali bivanje v njej, nezakonito spravlja na njeno
ozemlje, jih po njem prevaža ali jim pomaga pri skrivanju, ali kdor skupino
takih tujcev za plačilo nezakonito spravi čez mejo ali ozemlje države, se
kaznuje z zaporom do petih let in z denarno kaznijo. 
(4) S kaznijo iz prejšnjega odstavka se kaznuje uradna oseba,
ki z zlorabo uradnega položaja ali pravic omogoči tujcu nezakonit vstop na
ozemlje Republike Slovenije ali nezakonito bivanje na njem. 
(5) Če storilec z dejanji iz tretjega ali četrtega odstavka
tega člena sebi ali komu drugemu pridobi nesorazmerno premoženjsko korist ali
priskrbi brezpravno delovno silo ali povzroči nevarnost za življenje ali
zdravje ljudi ali podpira teroristično dejavnost ali taka dejanja stori kot
član hudodelske združbe, se kaznuje z zaporom od enega do osmih let in z
denarno kaznijo. 
(6) Določbe prejšnjih odstavkov se uporabljajo tudi za
kazniva dejanja, storjena v tujini, če je država, v kateri so bila storjena,
enako kot Republika Slovenija sprejela skupno mednarodnopravno obveznost
preprečevati takšna kazniva dejanja, ne glede na to, kje so storjena, ter je
dejanja v svojem zakonu ustrezno enako določila kot kazniva dejanja. Če je bilo
kaznivo dejanje storjeno na območju Evropske unije, se pri uporabi določb
drugega, tretjega, četrtega in petega odstavka tega člena ne štejejo kot tujci
državljani njenih članic.
Zloraba znamenj za pomoč in za nevarnost
312. člen
Kdor zlorabi znamenje za pomoč ali znamenje za nevarnost ali
neutemeljeno kliče na pomoč in s tem povzroči, da so državni organi ali druge pristojne
organizacije ukrepale brez potrebe, se kaznuje z denarno kaznijo ali z zaporom
do šestih mesecev.
Samovoljnost
313. člen
(1) Kdor si samovoljno vzame svojo pravico, ali pravico, za
katero misli, da mu gre, se kaznuje z denarno kaznijo ali z zaporom do šestih
mesecev. 
(2) Kdor si samovoljno vzame svojo pravico ali pravico za
katero misli, da mu gre, z uporabo sile ali resne grožnje z napadom na
življenje ali telo, se kaznuje z zaporom do dveh let. 
(3) Enako se kaznuje, kdor stori dejanje iz prejšnjega
odstavka za drugega. 
(4) Pregon za dejanje iz prvega odstavka tega člena se začne
na zasebno tožbo, za dejanji iz drugega in tretjega odstavka pa na predlog.
Oviranje verskih obredov
314. člen
Kdor ovira ali prepreči verski obred, se kaznuje z denarno
kaznijo ali z zaporom do enega leta.
Skrunitev groba
315. člen
(1) Kdor neupravičeno prekoplje ali razdere grob ali kakšen
drug kraj, na katerem so pokopani umrli, ali ga sicer hudo oskruni, se kaznuje
z zaporom do enega leta. 
(2) Če dejanje iz prejšnjega odstavka stori dvoje ali več
oseb, ali če je bilo oskrunjeno dvoje ali več grobov se kaznuje z zaporom do
treh let.
Skrunitev trupla
316. člen
Kdor neupravičeno skrije, odnese, poškoduje, uniči ali kako
drugače oskruni truplo, del trupla, ali posmrtne ostanke, se kaznuje z zaporom
do dveh let.
Trideseto poglavje
KAZNIVA DEJANJA ZOPER SPLOŠNO VARNOST LJUDI IN PREMOŽENJA
Povzročitev splošne nevarnosti
317. člen
(1) Kdor s požarom, povodnijo, eksplozijo, strupom ali
strupenim plinom, z ionizirajočim sevanjem, z motorno silo, električno ali
kakšno drugo energijo ali s kakšnim drugim splošno nevarnim dejanjem ali
sredstvom ali z opustitvijo dejanja, ki bi ga bil dolžan storiti za zagotovitev
splošne varnosti ljudi in premoženja, povzroči nevarnost za življenje ljudi ali
za premoženje velike vrednosti, se kaznuje z zaporom do treh let. 
(2) Kdor stori dejanje iz prejšnjega odstavka iz
malomarnosti, se kaznuje z denarno kaznijo ali z zaporom do enega leta. 
(3) Če ima dejanje iz prvega ali drugega odstavka tega člena
za posledico hudo telesno poškodbo ene ali več oseb ali veliko premoženjsko
škodo, se storilec kaznuje za dejanje iz prvega odstavka z zaporom do petih
let, za dejanje iz drugega odstavka pa z zaporom do treh let. 
(4) Če ima dejanje iz prvega ali drugega odstavka tega člena
za posledico smrt ene ali več oseb, se storilec kaznuje za dejanje iz prvega
odstavka z zaporom od enega do dvanajstih let, za dejanje iz drugega odstavka
pa z zaporom od enega do osmih let.
Povzročitev nevarnosti pri gradbeni dejavnosti
318. člen
(1) Oseba, ki je odgovorna za načrtovanje ali nadzor načrtov
za pripravo ali vodenje zidave ali gradbenih del, pa pri tem ravna v nasprotju
s predpisi ali splošno priznanimi tehničnimi pravili in tako povzroči nevarnost
za življenje ljudi ali za premoženje velike vrednosti, se kaznuje z zaporom do
treh let. 
(2) Če je dejanje iz prejšnjega odstavka storjeno iz
malomarnosti, se storilec kaznuje z denarno kaznijo ali z zaporom do enega
leta. 
(3) Če ima dejanje iz prvega ali drugega odstavka tega člena
za posledico hudo telesno poškodbo ene ali več oseb ali veliko premoženjsko
škodo, se storilec za dejanje iz prvega odstavka kaznuje z zaporom od enega do
petih let, za dejanje iz drugega odstavka pa z zaporom do treh let. 
(4) Če ima dejanje iz prvega ali drugega odstavka tega člena
za posledico smrt ene ali več oseb, se storilec za dejanje iz prvega odstavka
kaznuje z zaporom od enega do dvanajstih let, za dejanje iz drugega odstavka pa
z zaporom do osmih let.
Povzročitev nevarnosti z jedrskimi snovmi
319. člen
(1) Kdor poseduje, uporablja, odloži, prevaža ali kako
drugače razpolaga z jedrskimi snovmi, pri tem pa ravna v nasprotju s predpisi
ali tehničnimi pravili o varnostnih ukrepih, se kaznuje z zaporom do treh let. 
(2) Če je dejanje iz prejšnjega odstavka storjeno iz
malomarnosti, se storilec kaznuje z denarno kaznijo ali z zaporom do enega
leta. 
(3) Kdor protipravno pridobi jedrske snovi in jih poseduje,
odloži, uporablja, prevaža, izroči komu drugemu ali drugemu omogoči, da pride
do njih, se kaznuje z zaporom do petih let. 
(4) Če ima dejanje iz prvega, drugega ali tretjega odstavka
tega člena za posledico hudo telesno poškodbo ene ali več oseb ali veliko
premoženjsko škodo, se storilec za dejanje iz prvega odstavka kaznuje z zaporom
do petih let, za dejanje iz drugega odstavka z zaporom do treh let, za dejanje
iz tretjega odstavka pa z zaporom od enega do osmih let. 
(5) Če ima dejanje iz prvega, drugega ali tretjega odstavka
tega člena za posledico smrt ene ali več oseb, se storilec za dejanje iz prvega
odstavka kaznuje z zaporom od enega do dvanajstih, za dejanje iz drugega
odstavka z zaporom od enega do osmih let, za dejanje iz tretjega odstavka pa z
zaporom najmanj treh let.
Poškodovanje ali uničenje javnih naprav
320. člen
(1) Kdor uniči, poškoduje ali odstrani električne vode,
plinovode, vodovode, toplovode, naftovode, telekomunikacijske naprave,
podmorske kable, kanalizacijske naprave in naprave za varstvo okolja ali druge
podobne javne naprave in tako povzroči motnje v preskrbi prebivalstva ali
gospodarstva, se kaznuje z zaporom do petih let. 
(2) Če je dejanje iz prejšnjega odstavka storjeno iz
malomarnosti, se storilec kaznuje z denarno kaznijo ali z zaporom do enega
leta.
Prevažanje ali prenašanje razstreliva ali nevarnih
snovi proti predpisom
321. člen
Kdor v nasprotju s predpisi o prometu z razstrelivom ali
lahko vnetljivimi snovmi ali z drugimi nevarnimi snovmi ali nevarnimi odpadki
prevaža, odda za prevoz z javnim prometnim sredstvom takšne snovi ali jih sam
prenaša, ko uporablja javno prevozno sredstvo, se kaznuje z denarno kaznijo ali
z zaporom do enega leta.
Zloraba telekomunikacijskih znamenj
322. člen
Kdor vedoma brez potrebe odda mednarodno dogovorjeno znamenje
klica na pomoč ali znamenje, da mu grozi nevarnost, ali kdor s
telekomunikacijskim znamenjem preslepi, da je podana varnost, ali kdor kako
drugače zlorabi mednarodno dogovorjeno telekomunikacijsko znamenje, se kaznuje
z denarno kaznijo ali z zaporom do enega leta.
Neodvrnitev nevarnosti
323. člen
(1) Kdor ne naznani pravočasno pristojnemu organu ali
organizaciji ali sicer ne stori vsega, kar je potrebno, da se odvrne požar,
povodenj, eksplozija, prometna nesreča, ekološka nesreča, ali kakšna druga
nevarnost za življenje ljudi ali za čezmerno obremenitev okolja ali za premoženje
večje vrednosti, čeprav bi to lahko storil brez nevarnosti zase ali za koga
drugega, se kaznuje z denarno kaznijo ali z zaporom do enega leta. 
(2) Kdor komu s silo, grožnjo ali s preslepitvijo prepreči,
da bi storil, kar je potrebno, da se odvrne nevarnost za življenje ljudi, za
okolje ali za premoženje večje vrednosti, se kaznuje z zaporom do dveh let.
Odklonitev sodelovanja pri odvračanju splošne
nevarnosti
324. člen
Kdor v nasprotju z odredbo pristojnega organa ali
organizacije brez upravičenega razloga ne sodeluje pri odvračanju splošne
nevarnosti ali pri odpravljanju posledic, se kaznuje z denarno kaznijo ali z
zaporom do šestih mesecev.
Enaintrideseto poglavje
KAZNIVA DEJANJA ZOPER VARNOST JAVNEGA PROMETA
Povzročitev prometne nesreče iz malomarnosti
325. člen
(1) Udeleženec v prometu, ki s kršitvijo predpisov o varnosti
cestnega prometa iz malomarnosti povzroči prometno nesrečo, v kateri je bila
kakšna oseba hudo telesno poškodovana, se kaznuje z denarno kaznijo ali z
zaporom do treh let. 
(2) Če ima dejanje iz prejšnjega odstavka za posledico smrt
ene ali več oseb, se storilec kaznuje z zaporom do osmih let.
Ogrožanje posebnih vrst javnega prometa
326. člen
(1) Kdor s kršitvijo predpisov o varnosti železniškega,
ladijskega, zračnega prometa ali prometa na žičnicah ali v avtobusnem prometu s
kršitvijo predpisov o varnosti cestnega prometa iz malomarnosti povzroči
nesrečo, se kaznuje z denarno kaznijo ali z zaporom do dveh let. 
(2) Če ima dejanje iz prejšnjega odstavka za posledico hudo
telesno poškodbo kakšne osebe, se storilec kaznuje z zaporom do petih let. 
(3) Če ima dejanje iz prvega odstavka tega člena za posledico
smrt ene ali več oseb, se storilec kaznuje z zaporom do osmih let.
Ogrožanje javnega prometa z nevarnim dejanjem ali
sredstvom
327. člen
(1) Kdor uniči ali poškoduje prometne naprave, prometna
sredstva, prometne znake in naprave za signalizacijo, prometne varnostne
naprave, daje napačne signale ali znamenja, postavlja ovire na prometnih poteh
ali ravna na drug podoben način in tako povzroči nevarnost za življenje ljudi
ali za premoženje velike vrednosti, se kaznuje z zaporom do treh let. 
(2) Če je dejanje iz prejšnjega odstavka storjeno iz
malomarnosti, se storilec kaznuje z zaporom do enega leta. 
(3) Če ima dejanje iz prvega ali drugega odstavka tega člena
za posledico hudo telesno poškodbo ene ali več oseb ali veliko premoženjsko
škodo, se storilec kaznuje za dejanje iz prvega odstavka z zaporom do petih
let, za dejanje iz drugega odstavka pa z zaporom do treh let. 
(4) Če ima dejanje iz prvega ali drugega odstavka tega člena
za posledico smrt ene ali več oseb, se storilec kaznuje za dejanje iz prvega
odstavka z zaporom od enega do dvanajstih let, za dejanje iz drugega odstavka
pa z zaporom do osmih let.
Opustitev nadzorstva v javnem prometu
328. člen
(1) Oseba, kateri je zaupano nadzorstvo nad vzdrževanjem
cest, mostov, nad prevoznimi sredstvi ali javnim prometom, ali kateri je
zaupano vodstvo ali usmerjanje vožnje, pa s kršitvijo svoje dolžnosti povzroči
nevarnost za življenje ljudi ali za premoženje velike vrednosti, se kaznuje z
zaporom do treh let. 
(2) Enako se kaznuje oseba, ki da nalog za vožnjo, čeprav ve,
da voznik zaradi utrujenosti ali iz kakšnega drugega vzroka ni zmožen voziti
vozila ali da prevozno sredstvo ni brezhibno, in tako povzroči nevarnost za
življenje ljudi ali za premoženje velike vrednosti. 
(3) Če je dejanje iz prvega ali drugega odstavka tega člena
storjeno iz malomarnosti, se storilec kaznuje z zaporom do enega leta. 
(4) Če ima dejanje iz prvega, drugega ali tretjega odstavka
tega člena za posledico hudo telesno poškodbo ene ali več oseb ali veliko
premoženjsko škodo, se storilec za dejanje iz prvega in drugega odstavka
kaznuje z zaporom do petih let, za dejanje iz tretjega odstavka pa z zaporom do
treh let. 
(5) Če ima dejanje iz prvega, drugega ali tretjega odstavka
tega člena za posledico smrt ene ali več oseb, se storilec za dejanje iz prvega
in drugega odstavka kaznuje z zaporom od enega do dvanajstih let, za dejanje iz
tretjega odstavka pa z zaporom do osmih let.
Zapustitev poškodovanca v prometni nesreči brez pomoči
329. člen
(1) Voznik motornega vozila ali drugega prevoznega sredstva,
ki pusti brez pomoči koga, ki je bil s tem prevoznim sredstvom ali zaradi njega
poškodovan, se kaznuje z zaporom do enega leta. 
(2) Če ima opustitev pomoči za posledico hudo telesno
poškodbo ali smrt poškodovanega, se storilec kaznuje z zaporom od treh mesecev
do petih let.
Ugrabitev letala ali ladje
330. člen
Kdor s silo ali z resno grožnjo, da bo uporabil silo, prevzame
nadzor nad letalom, ki je v letu, ali nad ladjo, ki je med plovbo, se kaznuje z
zaporom najmanj enega leta.
Napad na varnost zračnega prometa
331. člen
(1) Kdor spravi v nevarnost let letala, tako da položi ali
prinese v letalo eksplozivne ali druge podobne naprave ali snovi, uniči ali
poškoduje navigacijske naprave na letalu ali napravi na letalu kakšno drugo
škodo ali daje kriva obvestila v zvezi z letom, se kaznuje z zaporom od enega
leta do desetih let. 
(2) Enako se kaznuje, kdor ogrozi varnost na letališču tako,
da s silo ali grožnjo z uporabo sile prisili osebje letališča, da prekine
poslovanje v zvezi s poleti letal, ali z eksplozivom ali drugo podobno napravo
ali snovjo uniči ali poškoduje letalo ali naprave, namenjene za varnost
zračnega prometa. 
(3) Če ima dejanje iz prvega ali drugega odstavka tega člena
za posledico smrt ene ali več oseb ali uničenje letala ali letališča, se
storilec kaznuje z zaporom najmanj treh let.
Uničenje in odstranitev znamenj, namenjenih za varnost
zračnega prometa
332. člen
Kdor uniči, poškoduje ali odstrani znamenje, ki je namenjeno
za varnost zračnega prometa, se kaznuje z zaporom do dveh let.
Dvaintrideseto poglavje
KAZNIVA DEJANJA ZOPER OKOLJE, PROSTOR IN NARAVNE DOBRINE
Obremenjevanje in uničenje okolja in prostora
333. člen
(1) Kdor s kršitvijo predpisov povzroči čezmerno onesnaženje
okolja, razvrednotenje okolje ali čezmerno rabo in izkoriščanje naravnih dobrin
in s tem spravi v nevarnost življenje ali zdravje večjega števila ljudi, ali
povzroči nevarnost za delno ali popolno poškodbo okolja ali uničenje okolja, se
kaznuje z zaporom do dveh let. 
(2) Če je dejanje iz prejšnjega odstavka storjeno iz
malomarnosti, se storilec kaznuje z denarno kaznijo ali z zaporom do enega
leta. 
(3) Če ima dejanje iz prvega ali drugega odstavka tega člena
za posledico poslabšanje zdravja večjega števila ljudi, delno ali popolno
uničenje živalskega ali rastlinskega sveta ali zajemališč pitne vode ali drugo
poškodbo okolja s hujšimi posledicami, ponavljajočo se kritično onesnaženost
ali kritično razvrednotenje okolja, se storilec kaznuje za dejanje iz prvega
odstavka z zaporom do treh let, za dejanje iz drugega odstavka pa z zaporom do
dveh let. 
(4) Če ima dejanje iz prvega ali drugega odstavka tega člena
za posledico nepopravljivo poškodbo ali uničenje okolja ali zavarovanega
naravnega bogastva, se storilec za dejanje iz prvega odstavka kaznuje z zaporom
do osmih let, za dejanje iz drugega odstavka pa z zaporom do, petih let.
Razvrednotenje okolja z motornim vozilom
334. člen
Kdor brez ustreznega dovoljenja vozi z motornim vozilom izven
javno označenih poti, prireja trening ali tekmovanje z motornimi vozili tako,
da povzroča razvrednotenje okolja, se kaznuje z zaporom do treh let.
Vnašanje nevarnih snovi v državo
335. člen
(1) Kdor v nasprotju s predpisi vnese v državo radioaktivne
ali druge nevarne snovi ali odpadke, se kaznuje z zaporom do treh let. 
(2) Kdor z zlorabo svojega položaja ali pooblastila v
nasprotju s predpisi omogoči, da se v državo vnesejo snovi ali odpadki iz prvega
odstavka tega člena, se kaznuje z zaporom od šestih mesecev do petih let.
Protipravno odlaganje nevarnih snovi
336. člen
Kdor v nasprotju s predpisi odloži, skladišči ali zavrže
radioaktivne ali druge za zdravje ali življenje ljudi ali okolje nevarne snovi
ali odpadke, se kaznuje z denarno kaznijo ali z zaporom do enega leta.
Onesnaženje pitne vode
337. člen
(1) Kdor s kakšno škodljivo snovjo onesnaži vodo, ki jo
ljudje uporabljajo kot pitno vodo in tako povzroči nevarnost za življenje ali
zdravje ljudi, se kaznuje z zaporom do treh let. 
(2) Če je dejanje iz prejšnjega odstavka storjeno iz
malomarnosti, se storilec kaznuje z denarno kaznijo ali z zaporom do treh
mesecev. 
(3) Če ima dejanje iz prvega ali drugega odstavka tega člena
za posledico hudo telesno poškodbo ene ali več oseb, se storilec kaznuje za
dejanje iz prvega odstavka z zaporom do petih let, za dejanje iz drugega
odstavka pa z zaporom do treh let. 
(4) Če ima dejanje iz prvega ali drugega odstavka tega člena
za posledico smrt ene ali več oseb, se storilec kaznuje za dejanje iz prvega
odstavka z zaporom od enega do dvanajstih let, za dejanje iz drugega odstavka
pa z zaporom od enega do osmih let. 
(5) Kdor s kakšno škodljivo snovjo onesnaži vodo, ki je
namenjena za napajanje živali in tako povzroči nevarnost za življenje in
zdravje živali, se kaznuje z denarno kaznijo ali z zaporom do enega leta. 
(6) Če ima dejanje iz petega odstavka za posledico pogin
živali večje vrednosti ali večjega števila živali, se storilec kaznuje z
zaporom do treh let.
Onesnaženje živil ali krme
338. člen
(1) Kdor s kakšno škodljivo snovjo onesnaži živila in tako
povzroči nevarnost za življenje ali zdravje ljudi, se kaznuje z zaporom do treh
let. 
(2) Če je dejanje iz prejšnjega odstavka storjeno iz
malomarnosti, se storilec kaznuje z denarno kaznijo ali z zaporom do treh
mesecev. 
(3) Če ima dejanje iz prvega ali drugega odstavka tega člena
za posledico hudo telesno poškodbo ene ali več oseb, se storilec kaznuje za
dejanje iz prvega odstavka z zaporom do petih let, za dejanje iz drugega
odstavka pa z zaporom do treh let. 
(4) Če ima dejanje iz prvega ali drugega odstavka tega člena
za posledico smrt ene ali več oseb, se storilec kaznuje za dejanje iz prvega
odstavka z zaporom od enega do dvanajstih let, za dejanje iz drugega odstavka
pa z zaporom od enega do osmih let. 
(5) Kdor s kakšno škodljivo snovjo onesnaži živalsko krmo ali
druga krmila, ki so namenjena za prehrano živali in tako povzroči nevarnost za
življenje ali zdravje živali, se kaznuje z denarno kaznijo ali z zaporom do
enega leta. 
(6) Če ima dejanje iz petega odstavka za posledico pogin
živali večje vrednosti ali večjega števila živali, se storilec kaznuje z
zaporom do treh let.
Protipravno zavzetje nepremičnine
339. člen
(1) Kdor zavzame tuje zemljišče, ki je po predpisih določeno
za zavarovano zemljišče ali območje, za naravno vrednoto ali za javno dobro, se
kaznuje z denarno kaznijo ali z zaporom do enega leta. 
(2) Enako se kaznuje, kdor zavzame tuje zemljišče z namenom,
da ga uporabi za gradnjo.
Uničenje nasadov s škodljivo snovjo
340. člen
Kdor povzroči s škodljivo snovjo uničenje tujih rastlin,
sadnih dreves ali drugih nasadov in s tem povzroči večjo škodo na teh nasadih,
se kaznuje z denarno kaznijo ali z zaporom do dveh let.
Uničevanje gozdov
341. člen
(1) Kdor vedoma proti predpisom ali odredbam pristojnih
organov v večjem obsegu krči ali seka na golo gozd ali ga kako drugače uničuje,
pa pri tem niso podani znaki kakšnega drugega kaznivega dejanja, se kaznuje z
zaporom do enega leta. 
(2) Kdor stori dejanje iz prejšnjega odstavka v varovalnem
gozdu ali gozdu, ki ima poseben namen, se kaznuje z zaporom do treh let.
Mučenje živali
342. člen
Kdor surovo ravna z živaljo ali ji po nepotrebnem povzroča
trpljenje, se kaznuje z denarno kaznijo ali z zaporom do treh mesecev.
Nezakonit lov
343. člen
(1) Kdor brez dovoljenja ali sicer neupravičeno lovi in ubije
ali rani divjo žival ali jo ujame živo, se kaznuje z denarno kaznijo ali z
zaporom do šestih mesecev. 
(2) Če gre pri dejanju iz prejšnjega odstavka za divjad večje
vrednosti ali divjad pomembno po predpisih o lovstvu, ali je dejanje storjeno
med varstveno dobo ali v skupini, se storilec kaznuje z denarno kaznijo ali z
zaporom do enega leta. 
(3) Kdor lovi ogrožene ali zredčene vrste divjadi, katerih lov
je prepovedan, kdor lovi brez posebnega dovoljenja divjad določene vrste, za
katero je potrebno tako dovoljenje, kdor lovi na način ali s sredstvi, s
katerimi se divjad množično pokončuje ali kdor lovi s pomočjo motornega vozila
ali žarometa, se kaznuje z denarno kaznijo ali z zaporom do dveh let.
Nezakonit ribolov
344. člen
Kdor lovi ribe z razstrelivom, elektriko, strupom, omamnim
sredstvom, pa pri tem povzroči pogin rib, ali lovi na način, ki je škodljiv za
njihovo razmnoževanje, se kaznuje z denarno kaznijo ali z zaporom do enega
leta.
Prenašanje kužnih bolezni pri živalih in rastlinah
345. člen
(1) Kdor med epidemijo kakšne živalske kužne bolezni, ki
lahko spravi v nevarnost rejo živali na celotnem območju države, ne ravna po
predpisih, s katerimi so določeni ukrepi za zatiranje ali preprečevanje
bolezni, se kaznuje z denarno kaznijo ali z zaporom do enega leta. 
(2) Enako se kaznuje, kdor med trajanjem nevarnosti za
bolezen ali škodljivce, ki lahko spravijo v nevarnost rastlinski svet na
celotnem območju države, ne ravna po predpisih, s katerimi so določeni ukrepi
za zatiranje ali preprečevanje bolezni ali škodljivcev. 
(3) Če ima dejanje iz prvega ali drugega odstavka tega člena
za posledico razširitev kužne bolezni ali škodljivcev v večjem obsegu, se
storilec kaznuje z zaporom do dveh let. 
(4) Če je dejanje iz prvega, drugega ali tretjega odstavka
tega člena storjeno iz malomarnosti, se storilec kaznuje z denarno kaznijo ali
z zaporom do šestih mesecev.
Izdelovanje škodljivih zdravil za zdravljenje živali
346. člen
(1) Kdor izdela za prodajo ali razpečava snovi kot zdravila
za zdravljenje ali za preprečevanje kužnih bolezni pri živalih, ki so nevarna
za njihovo življenje ali zdravje, pa je zaradi tega prišlo do pogina živali
večje vrednosti, ali večjega števila živali ali do razširitve kužne bolezni, se
kaznuje z denarno kaznijo ali z zaporom do enega leta. 
(2) Snovi iz prejšnjega odstavka tega člena se vzamejo.
Nevestna veterinarska pomoč
347. člen
Veterinar, ali drug veterinarski delavec, ki pri opravljanju
veterinarske dejavnosti iz malomarnosti ravna v očitnem nasprotju s pravili
veterinarske znanosti in stroke in tako povzroči pogin živali večje vrednosti,
se kaznuje z denarno kaznijo ali z zaporom do enega leta.
Triintrideseto poglavje
KAZNIVA DEJANJA ZOPER VARNOST REPUBLIKE SLOVENIJE IN NJENO USTAVNO UREDITEV
Veleizdaja
348. člen
Kdor s silo ali z grožnjo, da bo uporabil silo, ogrozi obstoj
Republike Slovenije, ali tako poskuša spremeniti njeno ustavno ureditev, ali
strmoglaviti najvišje državne organe, se kaznuje z zaporom od enega do desetih
let.
Napad na ozemeljsko celovitost
349. člen
Kdor poskuša s silo ali z grožnjo, da bo uporabil silo
odcepiti del ozemlja Republike Slovenije ali del tega ozemlja pripojiti drugi
državi, se kaznuje z zaporom od enega do desetih let.
Napad na neodvisnost države
350. člen
Državljan Republike Slovenije, ki poskuša spraviti Republiko
Slovenijo v podrejenost ali odvisnost nasproti drugi državi, se kaznuje z
zaporom od enega do desetih let.
Kršitev ozemeljske nedotakljivosti
351. člen
Kdor vdre na ozemlje Republike Slovenije z namenom kršitve
njene teritorialne nedotakljivosti, se kaznuje z zaporom od enega do desetih
let.
Umor najvišjih predstavnikov države
352. člen
(1) Kdor z namenom, da bi ogrozil ustavno ureditev ali
varnost Republike Slovenije, vzame življenje predsedniku Republike Slovenije,
predsedniku državnega zbora, predsedniku državnega sveta, predsedniku vlade,
predsedniku ustavnega sodišča ali predsedniku vrhovnega sodišča, se kaznuje z
zaporom najmanj desetih let ali z zaporom tridesetih let. 
(2) Kdor z namenom, da bi ogrozil ustavno ureditev ali
varnost Republike Slovenije, vzame življenje poslancu, članu državnega sveta,
članu vlade, sodniku ustavnega sodišča ali sodniku vrhovnega sodišča, se
kaznuje z zaporom najmanj desetih let. 
Nasilje zoper najvišje predstavnike države
353. člen
Kdor z namenom, da bi ogrozil ustavno ureditev ali varnost
Republike Slovenije, ugrabi katerega izmed najvišjih predstavnikov države (352.
člen tega zakonika), ali stori zoper njega ali njegovega bližnjega kakšno drugo
nasilje, ali napade njegove uradne prostore, zasebno stanovanje ali prevozno
sredstvo, se kaznuje z zaporom najmanj treh let.
Oborožen upor
354. člen
(1) Kdor organizira ali vodi oborožen upor z namenom ogroziti
obstoj Republike Slovenije, spremeniti njeno ustavno ureditev ali strmoglaviti
njene najvišje državne organe, se kaznuje z zaporom najmanj treh let. 
(2) Kdor sodeluje v oboroženem uporu iz prejšnjega odstavka,
se kaznuje z zaporom do petih let.
Terorizem
355. člen
Kdor z namenom, da bi ogrozil ustavno ureditev ali varnost
Republike Slovenije, povzroči eksplozijo ali požar, ali stori kakšno drugo
splošno nevarno dejanje ali nasilje, ali zagrozi z uporabo jedrske snovi ali
drugih sredstev za množično pobijanje ljudi in tako ustvari pri ljudeh občutek
negotovosti ali prestrašenosti, se kaznuje z zaporom najmanj treh let.
Diverzija
356. člen
Kdor z namenom, da bi ogrozil ustavno ureditev ali varnost
Republike Slovenije, poruši, zažge ali kako drugače uniči ali poškoduje kakšen
gospodarski objekt, prometno sredstvo ali prometno napravo, napravo namenjeno
sistemu zvez, javno napravo za vodo ali prenos energije ali kakšen drug objekt,
ki je pomemben za varnost ljudi, preskrbo prebivalstva ali za gospodarstvo, se
kaznuje z zaporom najmanj treh let.
Sabotaža
357. člen
Kdor z namenom, da bi ogrozil ustavno ureditev ali varnost
Republike Slovenije, na prikrit, zahrbten ali drug podoben način povzroči pri
opravljanju svoje delovne obveznosti veliko škodo državnemu organu, ali
organizaciji, v kateri dela, ali drugemu državnemu organu, ali organizaciji, se
kaznuje z zaporom od enega do desetih let.
Vohunstvo
358. člen
(1) Kdor služi tuji državi ali tuji organizaciji ali njunemu
agentu tako, da zbira zaupne vojaške, gospodarske ali uradne podatke ali
dokumente, ali jim jih sporoči ali izroči, ali jim omogoči, da pridejo do njih,
se kaznuje z zaporom od enega do osmih let. 
(2) Kdor v škodo Republike Slovenije ustvari za tujo državo
ali tujo organizacijo obveščevalno službo, ali jo vodi, se kaznuje z zaporom
najmanj treh let. 
(3) Kdor stopi v tujo obveščevalno službo iz prejšnjega
odstavka, ali podpira njeno delo, se kaznuje z zaporom od šestih mesecev do
petih let.
Izdaja državne tajnosti
359. člen
(1) Kdor v nasprotju s svojimi dolžnostmi varovanja državne
tajnosti sporoči ali izroči komu podatke ali dokumente, ki so državna tajnost,
ali mu kako drugače omogoči, da pride do njih, ali zbira takšne podatke z
namenom, da jih izroči nepoklicani osebi, se kaznuje z zaporom od enega do
osmih let. 
(2) Kdor drugemu sporoči podatke ali dokumente, za katere ve,
da so državna tajnost in do katerih je prišel protipravno, se kaznuje z zaporom
do petih let. 
(3) Če je dejanje iz prvega odstavka tega člena storjeno iz
malomarnosti, se storilec kaznuje z zaporom do treh let. 
(4) Za državno tajnost se štejejo podatki in dokumenti, ki so
z zakonom, ali z drugim predpisom ali sklepom pristojnega organa, izdanim na
podlagi zakona, razglašeni za tajne in ki so tako pomembni, da so z njihovo izdajo
nastale ali bi očitno lahko nastale škodljive posledice za varnost države ali
za njene politične ali gospodarske koristi. Za državno tajnost se štejejo tudi
podatki in dokumenti, ki so dostopni in zaupani samo določenim osebam in ki
morajo ostati tajni zaradi njihovega izjemnega pomena za varnost države.
Ščuvanje k nasilni spremembi ustavne ureditve
360. člen
(1) Kdor z namenom, da bi ogrozil obstoj, ustavno ureditev
ali varnost Republike Slovenije, poziva ali ščuva k neposredni izvršitvi
kaznivih dejanj iz 348. do 357. člena tega zakonika, se kaznuje z zaporom do
petih let. 
(2) Kdor stori dejanje iz prejšnjega odstavka z gmotno ali
kako drugo pomočjo iz tujine, se kaznuje z zaporom od šestih mesecev do petih
let. 
(3) Kdor izdeluje ali razmnožuje material, s katerim se
poziva ali ščuva k izvršitvi kaznivih dejanj iz prvega odstavka tega člena, z
namenom, da bi ga sam ali kdo drug razširjal, ali kdor z enakim namenom hrani
večjo količino takega materiala, ali kdor tak material razširja, se kaznuje z zaporom
do treh let.
Združevanje za izvrševanje kaznivih dejanj zoper
ustavno ureditev in varnost Republike Slovenije
361. člen
(črtan)
Kaznovanje za najhujše oblike kaznivih dejanj
362. člen
(1) Za kaznivo dejanje iz členov: 348. do 351. in od 353. do
357. tega zakonika, ki ima za posledico smrt ene ali več oseb, hudo nasilje ali
veliko razdejanje, se storilec kaznuje z zaporom najmanj desetih let. 
(2) Če storilec pri izvršitvi dejanj iz prejšnjega odstavka
naklepoma vzame življenje eni ali več osebam, se kaznuje z zaporom najmanj
desetih let ali z zaporom tridesetih let.
Štiriintrideseto poglavje
KAZNIVA DEJANJA ZOPER OBRAMBNO MOČ DRŽAVE
Skrivanje pred obrambnimi obveznostmi
363. člen
(1) Kdor se skriva, da bi se izognil naboru, služenju
vojaškega roka, vojaški vaji ali drugi obrambni obveznosti, čeprav je bil
vpoklican z osebnim ali splošnim pozivom, se kaznuje z denarno kaznijo ali z
zaporom do enega leta. 
(2) Enako se kaznuje, kdor se ne odzove pozivu na služenje
vojaškega roka ali na vojaško vajo. 
(3) Kdor odide iz države ali ostane v tujini, da bi se
izognil obveznostim iz prvega odstavka tega člena, se kaznuje z zaporom do treh
let. 
(4) Storilec dejanja iz prvega, drugega ali tretjega odstavka
tega člena, ki se je prostovoljno javil pristojnemu organu, se sme kaznovati
mileje, sme pa se mu tudi odpustiti kazen.
Izmikanje obrambnim obveznostim s preslepitvijo
364. člen
(1) Kdor z namenom, da bi se izognil vojaški službi ali drugi
obrambni obveznosti, hlini bolezen, uporabi ponarejeno listino ali kako drugače
preslepi pristojni organ in ga tako zapelje, da ga ta razglasi za nezmožnega za
opravljanje vojaške službe ali vojaške dolžnosti, se kaznuje z zaporom do treh
let. 
(2) Enako se kaznuje, kdor z namenom, da bi se izognil službi
ali obveznosti iz prejšnjega odstavka ali da bi bil določen za lažjo službo ali
obveznost, samega sebe poškoduje ali kako drugače napravi nezmožnega ali dovoli
drugemu, da ga napravi nezmožnega. 
(3) Kdor drugega z njegovim dovoljenjem ali brez njegovega
dovoljenja telesno poškoduje ali ga kako drugače napravi nezmožnega, z namenom,
da bi se ta izognil vojaški službi ali drugi vojaški obveznosti, se kaznuje z
zaporom od šestih mesecev do petih let.
Sila proti vojaški osebi pri opravljanju vojaške
dolžnosti
365. člen
(1) Kdor s silo ali z grožnjo, da bo neposredno uporabil
silo, prepreči vojaški osebi opravljati vojaško dolžnost ali jo na enak način
prisili opravljati vojaško dolžnost, se kaznuje z zaporom do dveh let. 
(2) Poskus je kazniv. 
(3) Če storilec ob storitvi dejanja iz prvega odstavka tega
člena razžali vojaško osebo, grdo ravna z njo ali ji prizadene lahko telesno
poškodbo, ali ji grozi z uporabo orožja, se kaznuje z zaporom do treh let. 
(4) Če je bil storilec dejanja iz prvega do tretjega odstavka
tega člena izzvan z nezakonitim ali surovim ravnanjem vojaške osebe, se kaznuje
z denarno kaznijo ali z zaporom do šestih mesecev, sme pa se mu tudi odpustiti
kazen.
Napad na vojaško osebo, ki opravlja službo
366. člen
(1) Kdor napade ali resno zagrozi, da bo napadel vojaško
osebo, ki opravlja službo, se kaznuje z zaporom do dveh let. 
(2) Če storilec pri dejanju iz prejšnjega odstavka vojaški
osebi grozi z orožjem, z njo grdo ravna ali jo lahko telesno poškoduje, se
kaznuje z zaporom do treh let. 
(3) S kaznijo iz prejšnjega odstavka se kaznuje, kdor stori
dejanje iz prvega odstavka tega člena proti dvema ali več vojaškim osebam.
Nevestno ravnanje s sredstvi za obrambo
367. člen
Kdor ravna v nasprotju s predpisi z orožjem, strelivom,
razstrelivom, bojnimi napravami ali drugimi sredstvi, namenjenimi za obrambo
države, ki so mu zaupana v hrambo, popravilo, oskrbo ali uporabo, čeprav
predvideva ali bi moral in mogel predvideti, da se sredstva lahko izgubijo,
uničijo ali poškodujejo, pa zaradi tega nastane velika premoženjska škoda, se
kaznuje z zaporom do dveh let.
Izpodkopavanje obrambnih ukrepov
368. člen
Kdor uniči obrambne naprave, obrambne objekte, položaje,
orožje ali druga obrambna sredstva, jih napravi nerabna ali kako drugače ovira
ali opušča obrambne ukrepe države, se kaznuje z zaporom od enega do desetih
let.
Preprečevanje boja proti sovražniku
369. člen
Državljan Republike Slovenije, ki med vojno ali oboroženim
spopadom preprečuje državljanom Republike Slovenije ali državljanom njenih
zaveznikov boj proti sovražniku, se kaznuje z zaporom od enega do desetih let.
Služba v sovražnikovi vojski
370. člen
Državljan Republike Slovenije, ki med vojno ali oboroženim
spopadom služi v sovražnikovi vojski ali v drugih sovražnikovih oboroženih
formacijah ali sodeluje v vojni ali oboroženem spopadu kot borec proti
Republiki Sloveniji ali njenim zaveznikom, se kaznuje z zaporom do osmih let.
Novačenje za tujo vojsko
371. člen
(1) Kdor novači državljane Republike Slovenije za službo v
vojski ali v drugih oboroženih formacijah tuje države ali tuje sile, se kaznuje
z zaporom od treh mesecev do petih let. 
(2) Kdor novači državljane Republike Slovenije za službo v
sovražnikovi vojski ali v drugih sovražnikovih oboroženih formacijah ali za
sodelovanje v vojni ali oboroženem spopadu proti Republiki Sloveniji ali njenim
zaveznikom, se kaznuje z zaporom od enega do desetih let.
Pomoč sovražniku
372. člen
(1) Državljan Republike Slovenije, ki med vojno pomaga
sovražniku pri rekviziciji, jemanju živeža ali drugih dobrin ali pri kakšnih
drugih ukrepih proti prebivalstvu, se kaznuje z zaporom do petih let. 
(2) Enako se kaznuje državljan Republike Slovenije, ki med
vojno politično ali gospodarsko sodeluje s sovražnikom.
Petintrideseto poglavje
KAZNIVA DEJANJA ZOPER ČLOVEČNOST IN MEDNARODNO PRAVO
Genocid
373. člen
(1) Kdor z namenom, da bi popolnoma ali deloma uničil kakšno
narodnostno, etnično, rasno ali versko skupino, ukaže pobijati njene člane ali
jim povzročati hude telesne poškodbe ali hudo izpodkopavati njihovo telesno ali
duševno zdravje ali prisilno izseljevati prebivalstvo ali spraviti skupino v
take življenjske razmere, ki vodijo k njenemu popolnemu ali delnemu pokončanju,
ali uporabiti ukrepe, s katerimi se preprečujejo rojstva med člani skupine, ali
prisilno preseljevati otroke v kakšno drugo skupino, ali kdor z enakim namenom
sam stori katero od naštetih dejanj, se kaznuje z zaporom najmanj desetih let
ali z zaporom tridesetih let. 
(2) Enako se kaznuje, kdor stori dejanje iz prejšnjega
odstavka proti kakšni socialni ali politični skupini.
(3) Enako se kaznuje tudi kdor ščuva ali poziva k neposredni
izvršitvi kaznivih dejanj iz tega člena.
Hudodelstva zoper civilno prebivalstvo
374. člen
(1) Kdor v nasprotju s pravili mednarodnega prava med vojno,
oboroženim spopadom ali okupacijo, ali kdor pri izvajanju ali v podporo
politiki kakšne države ali organizacije, kot del velikega sistematičnega
napada, ukaže ali stori proti civilnemu prebivalstvu naslednja dejanja: napad
na civilno prebivalstvo, na naselja, posamezne civilne osebe ali osebe, onesposobljene
za boj, ki je imel za posledico smrt, hudo telesno poškodbo ali hudo
izpodkopavanje zdravja ljudi; izrabo navzočnosti civilnih ali drugih zaščitenih
oseb za odvrnitev vojaških operacij; napad brez izbire cilja, s katerim se
prizadene civilno prebivalstvo; poboje, mučenje, nečloveško ravnanje, biološke,
medicinske ali druge znanstvene poskuse, odvzem tkiva ali organov zaradi
presaditve, povzročanje velikega trpljenja ali kršitev telesne neokrnjenosti
ali zdravja; izseljevanje ali preseljevanje ali prisilno raznarodovanje ali
spravljanje prebivalstva v drugo vero; posiljevanje, prisiljevanje k
prostituciji, prisilno nosečnost, prisilno sterilizacijo in druge oblike
spolnega nasilja, ki pomenijo hude kršitve mednarodnega prava; zastraševalne
ali teroristične ukrepe, jemanje talcev, kolektivno kaznovanje, nezakonito
odvažanje v koncentracijska taborišča in drugačno nezakonito zapiranje, jemanje
pravice do pravilnega in nepristranskega sojenja; prisiljevanje k službi v
sovražnikovih oboroženih silah ali v njegovi obveščevalni službi ali upravi,
vlačenje na prisilno delo, izstradanje prebivalstva, zaplembo premoženja,
plenitev premoženja prebivalstva, nezakonito in samovoljno uničevanje ali
prilaščanje premoženja v velikem obsegu, ki ni upravičeno z vojaškimi
potrebami, nalaganje nezakonite in nesorazmerno velike kontribucije in
rekvizicije, zmanjševanje vrednosti domačega denarja ali nezakonito izdajanje
denarja, se kaznuje z zaporom najmanj desetih let ali z zaporom tridesetih let.
(2) Enako se kaznuje, kdor s kršitvijo pravil mednarodnega
prava med vojno, oboroženim spopadom ali okupacijo, ali kdor pri izvajanju ali
v podporo politiki kakšne države ali organizacije, kot del velikega
sistematičnega napada, ukaže: napad na objekte, ki so po mednarodnem pravu
posebej zavarovani in na objekte in naprave z nevarnim učinkom, kot so jezovi,
nasipi in jedrske elektrarne; napad brez izbire cilja, s katerim se prizadenejo
civilni objekti, ki so pod posebnim varstvom mednarodnega prava, nebranjeni
kraji in demilitarizirana območja; napad, namerno usmerjen zoper osebje,
objekte, material, enote in vozila, ki sodelujejo pri zagotavljanju
človekoljubne pomoči ali v mirovnih misijah skladno z Ustanovno listino
Združenih narodov, dokler so ti, skladno z mednarodnim pravom, upravičeni do
enakega varstva kot civilne osebe ali civilni objekti; povzročiti dolgotrajno
in veliko škodo za naravno okolje, kar lahko prizadene zdravje ali obstanek
prebivalstva, ali kdor izvrši kakšno izmed navedenih dejanj. 
(3) Kdor s kršitvijo pravil mednarodnega prava med vojno,
oboroženim spopadom ali okupacijo kot okupator ukaže ali izvrši preselitev
delov svojega civilnega prebivalstva na okupirano območje, se kaznuje z zaporom
najmanj petih let.
Hudodelstva zoper ranjence in bolnike
375. člen
(1) Kdor v nasprotju s pravili mednarodnega prava med vojno
ali oboroženim spopadom ali kdor pri izvajanju ali v podporo politiki kakšne
države ali organizacije, kot del velikega sistematičnega napada, ukaže ali
stori proti ranjencem, bolnikom, brodolomcem ali sanitetnemu ali verskemu
osebju tale dejanja: poboje, mučenje, nečloveško ravnanje, biološke, medicinske
ali druge znanstvene poskuse, odvzem tkiva ali organov zaradi presaditve,
povzročanje velikega trpljenja ali kršitev telesne neokrnjenosti ali zdravja
ali nezakonito in samovoljno uničevanje ali prilaščanje materiala, sredstev
sanitetnega transporta in zalog sanitetnih ustanov ali enot v velikem obsegu,
ki ni upravičeno z vojaškimi potrebami, se kaznuje z zaporom najmanj desetih
let ali z zaporom tridesetih let.
(2) Enako se kaznuje, kdor s kršitvijo pravil mednarodnega
prava med vojno, oboroženim spopadom ali okupacijo ukaže ali stori napad,
namerno usmerjen zoper poslopja, zdravstvene enote ali osebje, ki uporabljajo
razpoznavne oznake iz Ženevskih konvencij skladno z mednarodnim pravom.
Vojno hudodelstvo zoper vojne ujetnike
376. člen
Kdor v nasprotju s pravili mednarodnega prava ukaže ali stori
proti vojnim ujetnikom tale dejanja: poboje, mučenje, nečloveško ravnanje,
biološke, medicinske ali druge znanstvene poskuse, odvzem tkiva ali organov
zaradi presaditve, povzročanje velikega trpljenja ali kršitev telesne
neokrnjenosti ali zdravja ali prisiljevanje k službi v sovražnikovih oboroženih
silah ali jemanje pravice do pravilnega in nepristranskega sojenja, se kaznuje
z zaporom najmanj desetih let ali z zaporom tridesetih let.
Vojno hudodelstvo z uporabo nedovoljenih bojnih
sredstev
377. člen
(1) Kdor med vojno ali oboroženim spopadom ukaže, da se
uporabi tak način boja ali takšna bojna sredstva, ki so po pravilih
mednarodnega prava prepovedana, ali jih sam uporabi, se kaznuje z zaporom
najmanj desetih let ali z zaporom tridesetih let. 
(2) Enako se kaznuje, kdor s kršitvijo pravil mednarodnega
prava med vojno ali oboroženim spopadom ukaže, da v boju ne sme biti preživelih
pripadnikov sovražnika, ali vodi boj proti sovražniku na takšni podlagi.
Novačenje oseb, mlajših od osemnajst let
378. člen
Kdor med vojno, oboroženim spopadom ali okupacijo, ali kdor
pri izvajanju ali v podporo politiki kakšne države ali organizacije kot del
velikega sistematičnega napada, ukaže ali stori novačenje oseb, ki še niso
stare osemnajst let, v državne ali druge oborožene sile in njihovo izrabljanje
za aktivno sodelovanje pri sovražnostih, se kaznuje za zaporom najmanj desetih
let.
Protipravno pobijanje in povzročanje ran sovražniku
379. člen
(1) Kdor v nasprotju s pravili mednarodnega prava med vojno
ali oboroženim spopadom sovražnika, ki je položil orožje ali se brezpogojno
vdal ali nima sredstev za obrambo, ubije ali rani, se kaznuje z zaporom najmanj
enega leta. 
(2) Če je uboj iz prejšnjega odstavka storjen na grozovit ali
zahrbten način, iz koristoljubnosti ali drugih nizkotnih nagibov, ali če je
ubitih več ljudi, se storilec kaznuje z zaporom najmanj desetih let ali z
zaporom tridesetih let.
Protipravno jemanje stvari ubitim in ranjenim na
bojišču
380. člen
(1) Kdor ukaže protipravno jemati stvari ubitim ali ranjenim
na bojišču ali jih sam protipravno jemlje, se kaznuje z zaporom od enega do
petih let. 
(2) Če je dejanje iz prejšnjega odstavka storjeno na grozovit
način, se storilec kaznuje z zaporom od enega do desetih let.
Kršitev parlamentarčeve pravice
381. člen
Kdor v nasprotju s pravili mednarodnega prava med vojno ali
oboroženim spopadom žali parlamentarca ali njegovo spremstvo, grdo ravna z
njimi, jih zadrži ali jim prepreči vrnitev ali kako drugače prekrši njihovo
nedotakljivost, se kaznuje z zaporom od šestih mesecev do petih let.
Surovo ravnanje z ranjenci, bolniki in vojnimi ujetniki
382. člen
Kdor v nasprotju s pravili mednarodnega prava surovo ravna z
ranjenci, bolniki ali vojnimi ujetniki ali jim onemogoča ali preprečuje, da bi
uporabljali pravice, ki jim gredo po teh pravilih, se kaznuje z zaporom od
šestih mesecev do petih let.
Neupravičena odložitev repatriacije vojnih ujetnikov
383. člen
Kdor s kršitvijo pravil mednarodnega prava po končani vojni
ali oboroženem spopadu ukaže odložiti ali sam odloži repatriacijo vojnih
ujetnikov ali civilnih oseb, se kaznuje z zaporom od šestih mesecev do petih
let.
Uničevanje kulturnih in zgodovinskih spomenikov in
naravnih znamenitosti
384. člen
(1) Kdor v nasprotju s pravili mednarodnega prava med vojno
ali oboroženim spopadom uničuje kulturne ali zgodovinske spomenike in stavbe
ali zavode, namenjene znanosti, umetnosti, vzgoji ali človekoljubnim ciljem,
naravne znamenitosti ali druga zavarovana naravna bogastva, se kaznuje z
zaporom od enega do desetih let. 
(2) Če je z dejanjem iz prejšnjega odstavka uničen jasno
prepoznaven objekt, ki je kot kulturna in duhovna dediščina naroda ali kot
naravna dediščina pod posebnim varstvom mednarodnega prava, se storilec kaznuje
z zaporom najmanj treh let.
Ščuvanje k napadalni vojni
385. člen
Kdor poziva ali ščuva k napadalni vojni, se kaznuje z zaporom
od enega do desetih let.
Zloraba mednarodnih znamenj
386. člen
(1) Kdor zlorabi ali neupravičeno nosi zastavo ali znamenje
Organizacije združenih narodov, znamenja ali zastavo Rdečega križa ali pa
znamenja, ki tem ustrezajo, ali druga priznana mednarodna znamenja, s katerimi
se zaznamujejo neki objekti, da bi bili zavarovani pred vojaškimi operacijami,
se kaznuje z zaporom do treh let. 
(2) Kdor stori dejanje iz prejšnjega odstavka v območju
vojnih operacij, se kaznuje z zaporom od šestih mesecev do petih let.
Spravljanje v suženjsko razmerje
387. člen
(1) Kdor s kršitvijo pravil mednarodnega prava spravi drugega
v suženjsko ali njemu podobno razmerje ali ga ima v takem razmerju, kupi,
proda, izroči drugi osebi ali posreduje pri nakupu, prodaji ali izročitvi take
osebe, ali ščuva drugega, naj proda svojo svobodo ali svobodo osebe, ki jo
preživlja ali zanjo skrbi, se kaznuje z zaporom od enega do desetih let. 
(2) Kdor prevaža osebe v suženjskem ali njemu podobnem
razmerju iz ene države v drugo, se kaznuje z zaporom od šestih mesecev do petih
let. 
(3) Kdor stori dejanje iz prvega ali drugega odstavka tega
člena proti mladoletniku, se kaznuje z zaporom najmanj treh let.
Trgovina z ljudmi
387.a člen
(1) Kdor zaradi prostitucije ali drugih oblik spolnih zlorab,
prisilnega dela, suženjstva, služabništva ali trgovine z organi, človeškimi
tkivi ali krvjo drugo osebo kupi, prevzame, nastani, prepelje, proda, izroči,
oziroma z njo kako drugače razpolaga ali pri teh ravnanjih posreduje, se
kaznuje z zaporom od enega do desetih let. 
(2) Če je dejanje iz prejšnjega odstavka storjeno proti
mladoletniku ali pa s silo, grožnjo, preslepitvijo, ugrabitvijo ali zlorabo
podrejenega ali odvisnega položaja, ali z namenom prisiljevanja k nosečnosti
ali umetni oploditvi, se storilec kaznuje z zaporom najmanj treh let. 
(3) S kaznijo iz prejšnjega odstavka se kaznuje, kdor stori
dejanje iz prvega ali drugega odstavka tega člena kot član hudodelske združbe
za izvrševanje takih dejanj ali če je bila s tem dejanjem pridobljena velika
premoženjska korist.
Mednarodni terorizem
388. člen
(1) Kdor z namenom, da bi škodoval tuji državi ali mednarodni
organizaciji, ugrabi kakšno osebo ali stori kakšno drugo nasilje, povzroči
eksplozijo ali požar ali s kakšnim splošno nevarnim dejanjem ali splošno
nevarnimi sredstvi povzroči nevarnost za življenje ljudi ali za premoženje
velike vrednosti, se kaznuje z zaporom od enega do desetih let. 
(2) Kdor z namenom, da bi prisilil kako pravno osebo,
mednarodno organizacijo ali državo, da kaj stori ali ne stori, zagrozi, da bo z
uporabo jedrske snovi ali kakšnih drugih sredstev za množično pobijanje ljudi
ogrozil ali prizadel življenje ljudi ali premoženje velike vrednosti, se
kaznuje z zaporom najmanj enega leta. 
(3) Če ima dejanje iz prvega ali drugega odstavka tega člena
za posledico smrt ene ali več oseb, se storilec kaznuje z zaporom najmanj petih
let. 
(4) Če storilec pri izvršitvi dejanja iz prvega ali drugega
odstavka tega člena naklepoma vzame življenje eni ali več osebam, se kaznuje z
zaporom najmanj desetih let ali z zaporom tridesetih let.
Financiranje terorističnih dejanj
388.a člen
(1) Kdor zagotovi ali zbere denar ali premoženje z namenom,
da bo deloma ali v celoti uporabljeno za storitev kaznivih dejanj iz 144.,
330., 331., 352., 353., 354., 355., 360., 388., 389. ali 390. člena tega
zakonika ali kakšnega drugega nasilnega dejanja, katerega cilj je rušenje
ustavnega reda Republike Slovenije, povzročiti hujše motnje v javnem življenju
ali gospodarstvu, povzročiti smrt ali hudo telesno poškodbo oseb, ki aktivno ne
sodelujejo v vojaškem spopadu ali katerega namen je prestrašiti ljudi ali
prisiliti državo ali mednarodno organizacijo, da kaj stori ali opusti, se
kaznuje z zaporom od enega do desetih let. 
(2) Enako se kaznuje storilec dejanja iz prejšnjega odstavka
tudi, če z namenom zagotovljena ali zbrana denar ali premoženje nista bila
dejansko uporabljena za storitev v prejšnjem odstavku navedenih kaznivih
dejanj. 
(3) Če je bilo dejanje iz prejšnjih odstavkov storjeno v
hudodelski združbi, se storilec kaznuje z zaporom najmanj treh let. 
(4) Denar in premoženje iz prejšnjih odstavkov se vzameta.
Ogrožanje oseb pod mednarodnim varstvom
389. člen
(1) Kdor ogrozi varnost osebe, ki je pod mednarodnim pravnim
varstvom z resno grožnjo, da bo napadel njo, njene uradne prostore, zasebno
stanovanje ali prevozno sredstvo, se kaznuje z zaporom od enega do desetih let.
(2) Kdor osebo, ki je pod mednarodnim pravnim varstvom,
ugrabi ali stori zoper njo kakšno drugo nasilje ali napade njene uradne
prostore, zasebno stanovanje ali prevozno sredstvo, se kaznuje z zaporom
najmanj enega leta. 
(3) Če ima dejanje iz prvega ali drugega odstavka tega člena
za posledico smrt ene ali več oseb, se storilec kaznuje z zaporom najmanj petih
let.
(4) Če storilec pri izvršitvi dejanja iz prvega ali drugega
odstavka tega člena naklepoma vzame življenje eni ali več osebam, se kaznuje z
zaporom najmanj desetih let ali z zaporom tridesetih let.
Jemanje talcev
390. člen
(1) Kdor ugrabi kakšno osebo in grozi, da jo bo ubil,
poškodoval ali zadržal kot talca z namenom, da bi prisilil kakšno državo ali
mednarodno organizacijo, da nekaj stori ali ne stori kot izrecen ali molčeč
pogoj za izpustitev talca, se kaznuje z zaporom najmanj enega leta. 
(2) Če ima dejanje iz prejšnjega odstavka za posledico smrt
ene ali več oseb, se storilec kaznuje z zaporom najmanj petih let. 
(3) Če storilec pri izvršitvi dejanja iz prvega odstavka tega
člena naklepoma vzame življenje eni ali več osebam, se kaznuje z zaporom
najmanj desetih let ali z zaporom tridesetih let.
Piratstvo
391. člen
(1) Član posadke ali potnik na ladji ali letalu, razen vojne
ladje ali letala ter javne ladje ali letala, ki s kršitvijo pravil mednarodnega
prava, z namenom, da bi sebi ali drugemu pridobil premoženjsko ali
nepremoženjsko korist ali drugega hudo oškodoval, na odprtem morju ali na
kraju, ki ni pod oblastjo nobene države, stori protipravno nasilje zoper drugo
ladjo ali letalo, osebe ali stvari, ki so na njih, se kaznuje z zaporom od
enega do desetih let. 
(2) Za piratstvo iz prejšnjega odstavka se šteje tudi, če
dejanje stori član posadke vojne ali javne ladje ali letala, ki se je uprla in
prevzela oblast nad ladjo ali letalom.

Kazenski zakon Republike Slovenije (Uradni list RS, št. 63/94) vsebuje naslednje prehodne in
končne določbe:
»Šestintrideseto poglavje
PREHODNE IN KONČNE DOLOČBE
392. člen
Določbe kazenskega zakona Republike Slovenije (Uradni list
SRS, št. 12/77, 3/78,19/84, 47/87, 33/89 in 5/90), ki se nanašajo na naslednja
kazniva dejanja: nevestno gospodarjenje (127. člen), povzročitev stečaja (128.
člen), nevestno ravnanje z zaupanim družbenim premoženjem (129. člen),
sklenitev škodljive pogodbe (130. člen), zloraba pooblastil (132. člen) in
razsipništvo na škodo družbenega premoženja (139. člen) ter določba tretjega
odstavka člena kazenskega zakona Republike Slovenije postanejo sestavni del
tega zakonika. 
Določbe iz prejšnjega odstavka se uporabljajo, če je kaznivo
dejanje storjeno pri upravljanju družbenih sredstev ali na škodo družbenega
premoženja ali kapitala.
393. člen
Za presojo zakonitosti na podlagi izrednih pravnih sredstev,
vloženih zoper pravnomočne sodbe, izrečene pred uveljavitvijo tega zakonika, se
uporabljajo določbe, ki so veljale oziroma so se uporabljale do uveljavitve
tega zakonika, če zakon ne določa drugače.
394. člen
(1) Kazenska sankcija, izrečena s pravnomočno sodbo pred
uveljavitvijo tega zakonika, se ne izvrši, če v tem zakoniku dejanje iz
pravnomočne sodbe ni določeno kot kaznivo dejanje ali pa v njem ni predpisana
taka vrsta kazenske sankcije. 
(2) Če je bil s pravnomočno sodbo pred uveljavitvijo tega
zakonika izrečen varnostni ukrep: 
-       
obveznega psihiatričnega zdravljenja in varstva v zdravstvenem zavodu,
sme ta trajati največ deset let; 
-       
prepovedi vožnje motornega vozila, se ta nadomesti s kaznijo prepovedi
vožnje motornega vozila, ki sme trajati največ do enega leta; 
-       
prepovedi opravljanja poklica, dejavnosti ali dolžnosti, sme ta trajati
največ pet let; 
-       
trajnega izgona tujca iz države, se ta nadomesti s kaznijo izgona tujca
iz države za deset let.
395. člen
Z dnem, ko začne veljati ta zakonik, preneha veljati kazenski
zakon Republike Slovenije (Uradni list SRS, št. 12/77, 3/78, 19/84, 47/87,
33/89 in 5/90) ter 16. člen, prvi odstavek 17. člena in 18. člen zakona o
parlamentarni preiskavi (Uradni list RS, št. 63/93). 
Z dnem, ko začne veljati ta zakonik, se v Republiki Sloveniji
preneha uporabljati kazenski zakon SFRJ (Uradni list SFRJ, št. 44/76, 34/84,
74/87, 57/89, 3/90 in 38/90) in druge določbe zveznih zakonov, ki določajo
kazniva dejanja in so veljale v Republiki Sloveniji ob uveljavitvi ustavnega
zakona za izvedbo Temeljne ustavne listine o samostojnosti in neodvisnosti
Republike Slovenije (Uradni list RS, št. 1/91-I).
396. člen
Ta zakonik začne veljati 1. januarja 1995.«.

Zakon o spremembah in dopolnitvah kazenskega
zakonika Republike Slovenije – KZ-A (Uradni list RS, št. 23/99) vsebuje naslednjo končno določbo:
»56. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah kazenskega
zakonika – KZ-B (Uradni
list RS, št. 40/04) vsebuje naslednjo končno določbo:
»KONČNA
DOLOČBA
56. člen
Ta zakon začne veljati petnajsti dan po objavi v Uradnem
listu Republike Slovenije.«.