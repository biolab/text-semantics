I. UVODNE DOLOČBE
1. člen
(vsebina zakona)
(1) S tem zakonom se urejajo obveznost plačevanja letne
dajatve za uporabo v Republiki Sloveniji registriranih motornih in priklopnih
vozil v cestnem prometu (v nadaljnjem besedilu: letna dajatev), način določitve
višine letne dajatve, oprostitve plačila, vračilo sorazmernega deleža, nadzor
nad plačevanjem ter postopki v zvezi z obveznostjo plačevanja letne dajatve.
(2) S tem zakonom se urejajo obveznost plačevanja dajatve za
motorna vozila, odjavljena v skladu z zakonom, ki ureja motorna vozila (v
nadaljnjem besedilu: dajatev za odjavljeno vozilo), način določitve višine
dajatve za odjavljeno vozilo, nadzor nad plačevanjem ter postopki v zvezi z
obveznostjo plačevanja dajatve za odjavljeno vozilo.
(3) Ta zakon prenaša v slovenski pravni red Direktivo
Evropskega parlamenta in Sveta 1999/62/ES z dne 17. junija 1999 o cestnih
pristojbinah za uporabo določene infrastrukture za težka tovorna vozila (UL L
št. 187 z dne 20. 7. 1999, str. 42), zadnjič spremenjeno z
Direktivo Sveta 2013/22/EU z dne 13. maja 2013 o prilagoditvi nekaterih
direktiv na področju prometne politike zaradi pristopa Republike Hrvaške (UL L
št. 158 z dne 10. 6. 2013, str. 356), v delu, ki se nanaša na
področje obdavčitve vozil.
2. člen
(zavezanci za plačilo)
(1) Zavezanec ali zavezanka (v nadaljnjem besedilu:
zavezanec) za plačilo letne dajatve je fizična ali pravna oseba, na katero je
motorno ali priklopno vozilo (v nadaljnjem besedilu: vozilo) registrirano.
(2) Zavezanec za plačilo dajatve za odjavljeno vozilo je
lastnik ali lastnica (v nadaljnjem besedilu: lastnik) odjavljenega motornega
vozila (v nadaljnjem besedilu: odjavljeno vozilo) s sedežem ali prebivališčem v
Republiki Sloveniji. Če je lastnik vozila mladoletna oziroma poslovno
nesposobna oseba, je zavezanec za plačilo njen zakoniti zastopnik, na katerega
je bilo vozilo registrirano. Če je vozilo v lasti več oseb, je zavezanec za
plačilo oseba, ki je kot lastnik navedena v evidenci registriranih vozil. Pri
dedovanju je zavezanec za plačilo zapadlih dajatev dedič, ki vozilo podeduje.
3. člen
(proračunska pripadnost prihodkov)
Prihodki od letne dajatve in dajatve za odjavljeno vozilo so
prihodek proračuna Republike Slovenije, kot namenska sredstva za izvedbo
investicij in vzdrževanje javne prometne infrastrukture v Republiki Sloveniji.
4. člen
(smiselna in subsidiarna uporaba zakona)
(1) Glede vprašanj postopka, ki niso urejena s tem zakonom, se
subsidiarno uporabljajo določbe zakona, ki ureja splošni upravni postopek.
(2) Za zaračunavanje zamudnih obresti, pravice do izterjave letne
dajatve in dajatve za odjavljeno vozilo ter pravice do vračila letne dajatve,
se smiselno uporabljajo določbe zakona, ki ureja davčni postopek.
5. člen
(evidentiranje plačil)
(1) Za obračun in nadzor nad plačili ter za odmero letne
dajatve upravne enote in nosilci javnega pooblastila za registracijo vozil,
določenega na podlagi zakona, ki ureja motorna vozila (v nadaljnjem besedilu:
nosilec javnega pooblastila) brezplačno pridobivajo potrebne podatke o vozilih,
lastnikih vozil in osebah, na katere je vozilo registrirano, od ministrstva,
pristojnega za vodenje evidence registriranih vozil. Do evidence dostopajo
elektronsko.
(2) Za obračun in nadzor nad plačili ter za odmero dajatve za
odjavljeno vozilo Direkcija Republike Slovenije za infrastrukturo (v nadaljnjem
besedilu: direkcija) brezplačno pridobiva potrebne podatke o vozilih, lastnikih
vozil in osebah, na katere je vozilo registrirano, od ministrstva, pristojnega
za vodenje evidence registriranih vozil, od Finančne uprave republike Slovenije
pa podatke o davčnih številkah lastnikov vozil. Do evidence dostopajo
elektronsko.
(3) Za nadzor nad pobiranjem letne dajatve vodijo upravne enote
in nosilci javnega pooblastila evidenco izdanih potrdil iz petega in šestega
odstavka 11. člena tega zakona. Direkcija zagotavlja strokovno pomoč pri
izvajanju in nadzira izvajanje pobiranja letne dajatve.
(4) Za nadzor nad pobiranjem dajatve za odjavljeno vozilo
vodi direkcija evidenco izdanih plačilnih nalogov za plačilo iz tretjega
odstavka 16. člena tega zakona.
II. LETNA DAJATEV
6. člen
(predmet letne dajatve)
(1) Letna dajatev se plačuje enkrat letno.
(2) Letna dajatev se plača tudi pred izdajo dovoljenja za
daljšo dobo uporabe preskusnih tablic in takšnih preskusnih tablic. Dajatev se
plača praviloma za eno leto, pri veljavnosti preskusnih tablic za obdobje,
krajše od enega leta, pa se plača sorazmerni del letne dajatve, predpisane za
eno leto. Višino letne dajatve za preskusne tablice določi Vlada Republike
Slovenije (v nadaljnjem besedilu: vlada), v skladu s četrtim odstavkom
7. člena tega zakona.
7. člen
(višina letne dajatve)
(1) Višina letne dajatve se določi za posamezne kategorije oziroma
podkategorije vozil glede na podatke iz evidence registriranih vozil.
(2) Pri določanju višine letne dajatve se upoštevajo
naslednja merila:
-       
za motorna kolesa in osebna vozila delovna prostornina motorja vozila;
-       
za avtobuse število sedežev;
-       
za tovorna vozila največja dovoljena masa;
-       
za vlečna vozila nazivna moč motorja vlečnega vozila, največja dovoljena
masa ali največja dovoljena masa skupine vozil;
-       
za priklopna vozila največja dovoljena masa.
(3) Pri določanju višine letne dajatve za posamezne
kategorije oziroma podkategorije vozil se kot merilo upoštevajo tudi emisije
onesnaževal zraka in način vzmetenja vozil.
(4) Podrobnejši način določanja letne dajatve ter višino
letne dajatve za posamezne kategorije oziroma podkategorije vozil določi vlada
ob upoštevanju, da višina letne dajatve za posamezno kategorijo oziroma
podkategorijo vozil ni nižja od najnižje, določene v prilogi, ki je sestavni
del tega zakona.
(5) Pri določanju višine letne dajatve za vlečna vozila lahko
vlada v predpisu iz prejšnjega odstavka za vsa vlečna vozila upošteva zgolj eno
od meril iz četrte alineje drugega odstavka tega člena. Pri izbiri merila
upošteva tehnične možnosti za izvedljivost obračuna letne dajatve ob uporabi
podatkov iz prvega odstavka tega člena.
(6) Za vozila, ki samo občasno vozijo po javnih cestah v Republiki
Sloveniji, uporabljajo pa jih fizične ali pravne osebe, katerih glavna
dejavnost ni prevoz blaga, vlada lahko določi nižjo letno dajatev, kot jo
določa ta zakon, ali oprostitev plačila letne dajatve, če prevozi s temi vozili
ne izkrivljajo konkurence in če Evropska Komisija s tem soglaša.
8. člen
(vozila, za katera se letna dajatev ne plačuje ali se
plačuje nižja letna dajatev)
(1) Letna dajatev se ne plačuje za:
-       
motorna vozila, ki imajo vgrajen samo električni pogonski motor;
-       
traktorje in traktorske priklopnike;
-       
kolesa z motorjem oziroma lahka dvokolesna vozila na motorni pogon,
trikolesa s prostornino motorja do vključno 50 ccm oziroma trikolesne mopede in
lahka štirikolesa oziroma lahke štirikolesnike;
-       
lahke priklopnike, katerih največja dovoljena masa ne presega 750 kg;
-       
vozila, ki se uporabljajo za obrambo, Slovensko vojsko, Civilno zaščito
ter intervencijska vozila gorske reševalne službe, jamarske reševalne službe,
podvodne reševalne službe, službe za zaščito in reševanje ob ekoloških in
drugih nesrečah na morju in ekološkega laboratorija z mobilno enoto;
-       
policijska vozila;
-       
gasilska vozila;
-       
vozila nujne medicinske pomoči;
-       
starodobna vozila, ki so nacionalno bogastvo;
-       
vozila diplomatskih predstavništev in konzulatov, razen konzulatov, ki
jih vodijo častni konzularni funkcionarji, ter članov njihovega osebja, ki niso
državljani ali osebe s stalnim prebivališčem v Republiki Sloveniji;
-       
vozila misij tujih držav, mednarodnih organizacij in predstavništev mednarodnih
organizacij s sedežem v Republiki Sloveniji ter oseb, zaposlenih v njih, ki
niso državljani ali osebe s stalnim prebivališčem v Republiki Sloveniji.
(2) Nižja letna dajatev v višini 20 % letne dajatve za
posamezne kategorije oziroma podkategorije vozil iz 7. člena tega zakona
se plačuje za vozila s statusom starodobnega vozila.
(3) Nižja letna dajatev v višini 50 % letne dajatve za osebna
vozila iz 7. člena tega zakona se plačuje za največ eno vozilo v lasti ali
uporabi enega izmed članov družine, ki ima na dan vložitve vloge za znižanje
letne dajatve na istem naslovu stalnega prebivališča prijavljene štiri ali več
otrok, starih do 18 let. Znižanje se uveljavlja na podlagi dokazila o skupnem
stalnem prebivališču vsaj enega od staršev in otrok.
(4) Prejšnji odstavek se smiselno uporablja tudi za rejniške družine.
9. člen
(oprostitve plačila letne dajatve za vozila za prevoz
invalidov)
(1) Oprostitev plačila letne dajatve se lahko uveljavi za
osebna vozila z motorjem moči do vključno 150 kW ter za osebna vozila,
prirejena za prevoz oseb na invalidskem vozičku, pod pogojem, da se vozila iz
tega odstavka uporabljajo za prevoz:
-       
oseb, pri katerih je ugotovljena najmanj 80 % telesna okvara ali 80 %
vojna invalidnost, ter oseb, pri katerih je zaradi izgube, okvare ali
paraliziranosti spodnjih okončin ali medenice ugotovljena najmanj 60 % telesna
okvara ali 60 % vojna invalidnost;
-       
oseb, ki so popolnoma izgubile vid na obeh očesih;
-       
oseb z zmerno, težjo ali težko duševno ter najtežjo telesno prizadetostjo,
ki jim je priznana invalidnost po predpisih o družbenem varstvu duševno in
telesno prizadetih oseb in
-       
otrok, ki potrebujejo posebno nego in varstvo do 18. leta starosti
oziroma do 26. leta starosti, če se šolajo.
(2) Oprostitev plačila letne dajatve po prvi in drugi alineji
prejšnjega odstavka se uveljavlja na podlagi odločbe, izdane na podlagi mnenja
izvedenskega organa Zavoda za pokojninsko in invalidsko zavarovanje Slovenije,
oziroma odločbe, izdane na podlagi predpisov o vojnih invalidih, ob upoštevanju
izvida in mnenja pristojne zdravniške komisije.
(3) Oprostitev plačila letne dajatve po tretji alineji prvega
odstavka tega člena se za polnoletne osebe uveljavlja na podlagi odločbe o
priznanem statusu invalida, v skladu s predpisi o družbenem varstvu telesno in
duševno prizadetih oseb, za mladoletne osebe pa na podlagi odločbe pristojnega
centra za socialno delo, izdane na podlagi izvedenskega mnenja o razvrščanju otrok
in mladostnikov z motnjami v telesnem in duševnem razvoju, ali odločbe o
usmeritvi, ki jo izda območna enota Zavoda Republike Slovenije za šolstvo,
izdane na podlagi strokovnega mnenja komisije za usmerjanje otrok s posebnimi
potrebami, iz katere je razvidno, da gre za invalida z zmerno, težjo ali težko
duševno ali najtežjo telesno prizadetostjo.
(4) Oprostitev plačila letne dajatve po četrti alineji prvega
odstavka tega člena se uveljavlja na podlagi odločbe centra za socialno delo o
priznanju dodatka za nego otroka, ki potrebuje posebno nego in varstvo, v
skladu z zakonom, ki ureja starševsko varstvo in družinske prejemke.
(5) Oprostitev plačila letne dajatve se lahko za polnoletne
osebe uveljavlja za eno vozilo, registrirano na ime te osebe ali na njegovega
starša, zakonca ali zunajzakonskega partnerja, s katerim živi na istem naslovu.
Za osebe, ki jim je odvzeta poslovna sposobnost ali imajo podaljšano
roditeljsko pravico, oprostitev plačila letne dajatve za eno vozilo,
registrirano na svoje ime, uveljavlja njen zakoniti zastopnik. Za mladoletne
osebe iz tega člena oprostitev plačila letne dajatve za eno vozilo, registrirano
na njeno ime ali na njenega starša, uveljavljajo njeni starši, pri katerih ima
ta oseba stalno prebivališče. Če je otrok zaupan v varstvo in vzgojo drugi
osebi, s katero imata skupno stalno prebivališče, ta uveljavlja oprostitev
plačila letne dajatve.
(6) Za uveljavljanje oprostitve plačila letne dajatve za
vozilo, ki ga uporablja invalid na invalidskem vozičku, je treba priložiti
poleg drugih dokazil iz tega člena še dokument Zavoda za zdravstveno
zavarovanje Slovenije o pravici do medicinskega pripomočka – invalidskega
vozička.
(7) Oprostitev plačila letne dajatve za invalidske
organizacije se uveljavlja na podlagi potrdila o statusu invalidske
organizacije, ki ga izda ministrstvo, pristojno za invalide. Invalidska
organizacija lahko uveljavlja oprostitev plačila letne dajatve za več osebnih
vozil ne glede na omejitve iz prvega odstavka tega člena, ki se uporabljajo za
prevoz oseb iz prvega odstavka tega člena, in so registrirana na invalidsko
organizacijo.
10. člen
(uveljavljanje oprostitve plačila letne dajatve)
(1) O oprostitvi plačila letne dajatve odločajo upravne enote
z odločbo, zoper katero je dovoljena pritožba na ministrstvo, pristojno za
promet. V izreku odločbe se navedejo zavezanec, identifikacijska številka
vozila (številka šasije vozila), za katero se oprostitev prizna, ter obdobje,
za katero se prizna oprostitev.
(2) Vloga za uveljavljanje oprostitve plačila letne dajatve
se lahko vloži tudi pri nosilcu javnega pooblastila, ki jo nemudoma pošlje
upravni enoti.
(3) Če je bila letna dajatev plačana pred dokončnostjo
odločbe iz prvega odstavka tega člena, ima zavezanec pravico do vračila
sorazmernega deleža plačane letne dajatve od dne vložitve vloge za oprostitev.
11. člen
(plačevanje letne dajatve)
(1) Letno dajatev plača zavezanec ali druga oseba (v nadaljnjem
besedilu: stranka) pred registracijo vozila oziroma podaljšanjem veljavnosti
prometnega dovoljenja, v enkratnem znesku za 12 mesecev vnaprej oziroma za
obdobje, določeno v 12. členu tega zakona.
(2) Letna dajatev se lahko plača neposredno pri upravni enoti
ali pri nosilcu javnega pooblastila. Pri plačilu letne dajatve pri nosilcu
javnega pooblastila mora nosilec javnega pooblastila naslednji delovni dan
izvesti nakazilo prejetih plačil na transakcijski račun, ki ga določi
direkcija.
(3) Stranka lahko plača letno dajatev tudi neposredno na
vplačilni račun, določen s predpisi o načinu plačevanja obveznih dajatev.
(4) Upravne enote in nosilci javnega pooblastila morajo
strankam omogočiti brezgotovinsko plačilo letne dajatve.
(5) Upravna enota oziroma nosilec javnega pooblastila preveri
pravilnost obračuna in plačila letne dajatve ter izda stranki potrdilo o
poravnani letni dajatvi (v nadaljnjem besedilu: potrdilo). Vsebino in obliko
potrdila predpiše minister oziroma ministrica (v nadaljnjem besedilu: minister),
pristojen za promet.
(6) Potrdilo iz prejšnjega odstavka se izda, če je bila letna
dajatev plačana v pravilnem znesku, pa tudi, če se za vozilo letna dajatev ne
plača, ker so izpolnjeni pogoji iz 8. člena tega zakona, oziroma če je
bila priznana oprostitev plačila letne dajatve za vozilo v primerih iz
9. člena tega zakona.
(7) Če obračunana letna dajatev ni plačana v pravilnem
znesku, upravna enota zavezancu z odločbo odmeri višino letne dajatve. O
pritožbi zoper to odločbo odloča ministrstvo, pristojno za promet.
(8) Za motorno oziroma priklopno vozilo se ne sme izdati ali
podaljšati veljavnost prometnega dovoljenja, če letna dajatev ni bila plačana v
pravilnem znesku pred izdajo oziroma podaljšanjem prometnega dovoljenja.
Upravna enota oziroma nosilec javnega pooblastila obvezno preveri ta podatek
pred izdajo oziroma podaljšanjem prometnega dovoljenja.
(9) Če direkcija pri nadzoru ugotovi, da nosilec javnega
pooblastila ne izvaja nakazila prejetih plačil v skladu z drugim odstavkom tega
člena, ga pozove, da v roku treh delovnih dni po prejemu poziva izvede
nakazilo. Če nakazilo do poteka roka ni izvedeno, ministrstvo, pristojno za
vodenje evidence registriranih vozil, na predlog direkcije nosilcu javnega
pooblastila onemogoči informacijski dostop do evidence registriranih vozil.
Ponoven dostop do evidence se omogoči po plačilu vseh zapadlih obveznosti. Če
nosilec javnega pooblastila v enem letu več kot dvakrat ne izpolni obveznosti
iz drugega odstavka tega člena, se mu odvzame javno pooblastilo.
12. člen
(plačilo letne dajatve za obdobje, krajše oziroma daljše od
enega leta)
(1) Če se vozilo registrira oziroma se zanj izda prometno
dovoljenje za obdobje, krajše od enega leta, se plača za obdobje registracije
vozila oziroma obdobje veljavnosti prometnega dovoljenja sorazmeren delež letne
dajatve. Sorazmeren delež se določi v dnevih za obdobje, za katero je vozilo
registrirano oziroma za katero velja prometno dovoljenje.
(2) Če za vozilo še ni treba opraviti prvega tehničnega
pregleda oziroma se opravi tehnični pregled za obdobje, daljše od enega leta,
se lahko na željo stranke plača letna dajatev vnaprej za obdobje, daljše od
enega leta, vendar največ za obdobje veljavnosti prometnega dovoljenja.
Obveznost se določi v dnevih za obdobje, za katero je vozilo registrirano
oziroma za katero velja prometno dovoljenje.
13. člen
(vračilo letne dajatve ob odjavi vozila)
(1) Kadar se vozilo odjavi pred potekom dobe, za katero je
bila plačana letna dajatev, se stranki vrne sorazmerni delež za dneve do poteka
preostale dobe, šteto od dneva odjave vozila.
(2) Ob odjavi vozila se stranki izpiše izračun za vračilo, s
podpisom katerega stranka izjavi, da je seznanjena z višino pripadajočega
sorazmernega deleža letne dajatve in se strinja z njo, ter navede številko
transakcijskega računa, kamor naj se nakaže pripadajoči sorazmerni delež letne
dajatve. En podpisan izvod izračuna za vračilo prejme stranka, en izvod pa
ostane v evidenci upravne enote oziroma nosilca javnega pooblastila. Če stranka
izračuna ne podpiše, izda upravna enota stranki odločbo o višini pripadajočega
sorazmernega deleža letne dajatve.
(3) Nosilec javnega pooblastila elektronsko pošlje izračun iz
prejšnjega odstavka upravni enoti. Izračun se pošlje v izplačilo najpozneje v
osmih dneh.
III. DAJATEV ZA ODJAVLJENO VOZILO
14. člen
(predmet dajatve za odjavljeno vozilo)
(1) Dajatev za odjavljeno vozilo se plačuje za vozila
kategorij M1, N1 in L2e. Obveznost plačila prvič nastane po preteku dveh let od
odjave vozila, v skladu z zakonom, ki ureja motorna vozila, in nato vsako leto
na datum odjave vozila.
(2) Dajatev za odjavljeno vozilo se plačuje deset let od
zadnje odjave vozila. Če se vozilo v tem času znova registrira, začne ta rok
znova teči ob naslednji odjavi vozila.
(3) Dajatev za odjavljeno vozilo se ne plačuje za vozila s
statusom starodobnega vozila.
15. člen
(višina dajatve za odjavljeno vozilo)
(1) Višina dajatve za odjavljeno vozilo se določi v višini 25
% letne dajatve, ki je za tako vozilo določena v skladu s 7. členom tega
zakona, brez upoštevanja oprostitev ali znižanj plačila letne dajatve, vendar
ni manjša kot 25 eurov.
(2) Ne glede na prejšnji odstavek se za vozila, ki imajo
vgrajen samo električni pogonski motor, plača naslednja dajatev za odjavljeno
vozilo po kategorijah:
-       
M1 in N1: 25 eurov;
-       
L2e: 20 eurov.
16. člen
(plačevanje dajatve za odjavljeno vozilo)
(1) Dajatev za odjavljeno vozilo se plačuje enkrat letno v
enkratnem znesku.
(2) Če lastnik odjavljenega vozila prenese lastništvo na
drugo osebo, ki ima sedež ali prebivališče v Republiki Sloveniji, novi lastnik
postane zavezanec za plačilo dajatve za odjavljeno vozilo v istih rokih kot
prejšnji.
(3) Direkcija v 15 dneh po nastanku obveznosti plačila
dajatve za odjavljeno vozilo pošlje lastniku odjavljenega vozila plačilni nalog
za plačilo nastale obveznosti. Plačilni nalog velja kot odločba. Lastnik mora
plačilo izvesti v 30 dneh po prejemu naloga. Pri izdaji naloga direkcija
upošteva podatke o zavezancu za plačilo iz drugega odstavka 2. člena tega
zakona.
(4) Dajatev za odjavljeno vozilo se plača na vplačilni račun,
določen s predpisi, ki urejajo način plačevanja obveznih dajatev.
(5) Če znesek obračunane dajatve za odjavljeno vozilo ni
plačan ali ni plačan v celoti, direkcija pošlje predlog za izvršbo organu,
pristojnemu za izterjavo davčnih obveznosti.
(6) Obveznost plačila dajatve za odjavljeno vozilo preneha, če
iz evidence registriranih vozil, ki se vodi na podlagi zakona, ki ureja motorna
vozila, izhaja da je bilo vozilo:
-       
predano v razgradnjo v skladu s predpisi o varstvu okolja ali
-       
znova registrirano.
(7) Obveznost plačila dajatve za odjavljeno vozilo preneha tudi,
če zavezanec upravni enoti ali nosilcu javnega pooblastila predloži:
-       
potrdilo o uničenju vozila v skladu s predpisi, ki urejajo varstvo
okolja;
-       
policijski zapisnik, iz katerega izhaja, da je bilo vozilo ukradeno;
-       
dokazilo, da je bilo vozilo registrirano v drugi državi ali
-       
izvozno carinsko deklaracijo s potrditvijo izstopa vozila iz carinskega
območja Unije.
(8) Upravna enota ali nosilec javnega pooblastila takoj po
predložitvi dokumentov iz prejšnjega odstavka vnese podatke iz teh dokumentov v
evidenco registriranih vozil.

Priloga:
Najnižja višina letne dajatve

Zakon o dajatvah za motorna vozila – ZDajMV
(Uradni list RS, št. 54/17) vsebuje naslednje prehodne in
končne določbe:
»IV. PREHODNE IN KONČNE DOLOČBE
17. člen
(vozila odjavljena pred
uveljavitvijo tega zakona)
Ta zakon se ne uporablja za vozila odjavljena pred
uveljavitvijo tega zakona.
18. člen
(izdaja podzakonskih
predpisov)
(1) Vlada izda predpis iz četrtega odstavka 7. člena
tega zakona v šestih mesecih od uveljavitve tega zakona.
(2) Minister, pristojen za promet, izda predpis iz petega
odstavka 11. člena tega zakona v šestih mesecih od uveljavitve tega
zakona.
19. člen
(dokončanje postopkov)
(1) Zavezancem, ki do 31. maja 2018 plačajo letno
dajatev za obdobje, krajše oziroma daljše od enega leta, se višina letne dajatve
določi na podlagi 10. člena Zakona o letni dajatvi za uporabo vozil v
cestnem prometu (Uradni list RS, št. 57/08).
(2) Zavezancem, ki letno dajatev plačajo do 31. maja
2018, se višina vračila letne dajatve ob odjavi vozila izvede na podlagi prvega
odstavka 11. člena Zakona o letni dajatvi za uporabo vozil v cestnem
prometu (Uradni list RS, št. 57/08).
20. člen
(prenehanje veljavnosti in
podaljšanje uporabe)
(1) Z dnem uveljavitve tega zakona preneha veljati Zakon o
letni dajatvi za uporabo vozil v cestnem prometu (Uradni list RS,
št. 57/08).
(2) Z dnem uveljavitve tega zakona preneha veljati Uredba o
načinu določanja in višini letne dajatve za uporabo vozil v cestnem prometu
(Uradni list RS, št. 59/13 in 1/16), uporablja pa se do uveljavitve
predpisa iz četrtega odstavka 7. člena tega zakona, če ni v nasprotju s
tem zakonom.
(3) Z dnem uveljavitve tega zakona preneha veljati Pravilnik
o potrdilu o poravnani letni dajatvi za uporabo vozila v cestnem prometu
(Uradni list RS, št. 14/09), uporablja pa se do uveljavitve predpisa iz
petega odstavka 11. člena tega zakona, če ni v nasprotju s tem zakonom.
21. člen
(začetek uporabe)
(1) Določbe 14., 15. in 16. člena tega zakona se začnejo
uporabljati 1. aprila 2018.
(2) Oprostitev letne dajatve za vozila jamarske reševalne
službe, podvodne reševalne službe in službe za zaščito in reševanje ob
ekoloških in drugih nesrečah na morju iz pete alineje prvega odstavka
8. člena ter deveta alineja prvega odstavka 8. člena, 12. člen
in prvi odstavek 13. člena tega zakona se začnejo uporabljati
1. junija 2018.
(3) Do 13. januarja 2018 so stroški brezgotovinskega
plačila letne dajatve breme stranke.
22. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o interventnih ukrepih za pomoč
gospodarstvu in turizmu pri omilitvi posledic epidemije COVID-19 – ZIUPGT (Uradni
list RS, št. 112/21) vsebuje naslednjo končno določbo:
»51. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.«.