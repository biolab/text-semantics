I. SPLOŠNE DOLOČBE
1. člen
(vsebina zakona)
Ta zakon ureja pravila, postopke in merila za množično
ocenjevanje vrednosti nepremičnin v Republiki Sloveniji (v nadaljnjem besedilu:
množično vrednotenje) za namene obdavčenja in druge javne namene, določene z
zakonom.
2. člen
(pojmi)
Izrazi, uporabljeni v tem zakonu, pomenijo:
1.     
Množično vrednotenje je sistem standardiziranega ocenjevanja vrednosti
nepremičnin na podlagi podatkov o trgu nepremičnin in podatkov o nepremičninah,
ki so vpisani v uradnih evidencah.
2.     
Posplošena vrednost nepremičnine je rezultat množičnega vrednotenja.
Posplošena vrednost je ocena tržne vrednosti nepremičnine, izračunane z modeli
množičnega vrednotenja in podatki o nepremičnini, ki so na dan pripisa
posplošene vrednosti evidentirani v evidenci vrednotenja. Tržna vrednost
nepremičnine je tržna vrednost v skladu z Mednarodnimi standardi ocenjevanja
vrednosti Odbora za mednarodne standarde ocenjevanja vrednosti. Tržna vrednost
nepremičnine odraža njeno najgospodarnejšo rabo.
3.     
Modeli množičnega vrednotenja so z metodami množičnega vrednotenja
določena pravila, ki opredeljujejo, katere lastnosti nepremičnine vplivajo na
njeno vrednost na trgu in velikost njihovega vpliva, ter omogočajo istočasen,
sistematičen in enoten pripis posplošene vrednosti večjemu številu nepremičnin.
4.     
Metode množičnega vrednotenja so statistične in druge matematične metode
obdelave podatkov o trgu nepremičnin za namene določanja modelov množičnega
vrednotenja.
5.     
Podatki o nepremičnini so podatki o lastnostih in o identifikaciji nepremičnine,
razen podatkov o lastniku nepremičnine.
6.     
Nepremičnina za namene tega zakona je nepremičnina, kot jo določa zakon,
ki ureja evidentiranje nepremičnin. Nepremičnino sestavlja ena ali več enot
vrednotenja.
7.     
Enota vrednotenja je del stavbe ali del zemljišča, ki se glede na
lastnosti, določene na podlagi klasifikacij namenske in dejanske rabe, vrednoti
z enim modelom vrednotenja.
8.     
Posebna enota vrednotenja je del, ena ali več nepremičnin, ki se na
podlagi kriterija najgospodarnejše rabe zaradi opravljanja dejavnosti
bencinskih servisov, marin in pristanišč ter pridobivanja električne energije
vrednotijo kot ena enota.
9.     
Lastnik ali lastnica nepremičnine (v nadaljnjem besedilu: lastnik
nepremičnine) za namene tega zakona je oseba, za katero je v evidencah o
nepremičninah, ki se vodijo na podlagi predpisov o evidentiranju nepremičnin,
prevzet podatek o lastništvu, solastništvu ali skupnem lastništvu iz zemljiške
knjige, razen če zakon, ki ureja evidentiranje nepremičnin, določa vodenje
drugega podatka o lastniku dela stavbe. V tem primeru se kot lastnik
nepremičnine za namene tega zakona šteje slednji.
10.  
Upravljavec nepremičnine za namene tega zakona je oseba, ki se v skladu
z zakonom, ki ureja evidentiranje nepremičnin, šteje za upravljavca
nepremičnine. Določbe, ki se nanašajo na lastnika nepremičnine, se uporabljajo
tudi za upravljavca nepremičnine, razen če ta zakon določa drugače.
11.  
Oseba, ki opravlja dejavnost, je za namene tega zakona oseba, ki
opravlja dejavnost na posebnih enotah vrednotenja. Določbe, ki se nanašajo na
lastnika nepremičnine, se uporabljajo tudi za osebo, ki opravlja dejavnost,
razen če ta zakon določa drugače.
12.  
Namenska raba in podrobnejša namenska raba prostora (v nadaljnjem
besedilu: namenska raba prostora) je raba prostora, določena v skladu z
zakonom, ki ureja urejanje in načrtovanje prostora.
13.  
Dejanska raba zemljišč je raba zemljišč, ki je po klasifikaciji iz
zakona, ki ureja evidentiranje nepremičnin, določena v skladu s predpisi, ki
urejajo posamezno evidenco dejanske rabe.
14.  
Dejanska raba dela stavbe je raba dela stavbe, določena na podlagi
zakona, ki ureja evidentiranje nepremičnin.
15.  
Tržna cena odraža ceno iz pogodbe o prenosu lastninske pravice na
nepremičnini, ki je bila brez prisile sklenjena med skrbnima in medsebojno
nepovezanima strankama na prostem trgu.
16.  
Tržna najemnina odraža najemnino iz pogodbe o oddajanju v najem pravice
na nepremičnini, ki je bila brez prisile sklenjena med skrbnima in medsebojno
nepovezanima strankama na prostem trgu.
17.  
Ocenjevalci vrednosti po tem zakonu so sodni cenilci gradbene stroke,
sodni cenilci kmetijske stroke in sodni cenilci gozdarske stroke, imenovani po
predpisih, ki urejajo delovanje sodišč, ter pooblaščeni ocenjevalci vrednosti
nepremičnin, imenovani po predpisih, ki urejajo revidiranje in ocenjevanje
vrednosti.
18.  
Javna cesta in železnica oziroma vodno zemljišče so tisti deli zemljišč,
za katere je v zemljiškem katastru vpisan podatek o dejanski oziroma
podrobnejši dejanski rabi javna cestna in javna železniška infrastruktura
oziroma vodno zemljišče.
19.  
Vplivno območje za namene tega zakona je podatek o najkrajši razdalji
med centroidom parcele oziroma stavbe in linijskim objektom iz zbirnega
katastra gospodarske javne infrastrukture.
2.a člen
(posebne enote vrednotenja)
(1) Za potrebe tega zakona je bencinski servis funkcionalno
zaključena celota, ki jo sestavljajo zemljišča ali njihovi deli ter deli stavb,
opremljeni z ustreznimi napravami in objekti za opravljanje dejavnosti trgovine
na drobno z motornimi gorivi ter spremljajočih dejavnosti, namenjenih
uporabnikom bencinskega servisa, kot so objekti za skladiščenje in prodajo
jeklenk utekočinjenega naftnega plina za gospodinjsko uporabo, pranje vozil,
hitri servis vozil, gostinstvo, nespecializirana prodaja trgovskega blaga,
sanitarije in podobno, razen ločenih stavb z restavracijami, moteli in hoteli
ter parkirišč za osebna in tovorna vozila, ki so del počivališč.
(2) Za potrebe tega zakona je elektrarna funkcionalno
zaokrožena celota, namenjena dejavnosti proizvodnje električne energije, ki jo
sestavljajo:
-       
deli stavb oziroma zemljišča pod stavbami ter zemljišča ali njihovi
deli, ki so opremljena z ustreznimi napravami in objekti za proizvodnjo
električne energije z električno močjo nad 50 kW ter s količnikom toplotne in
električne moči, manjšim od 5, ter
-       
zemljišča ali njihovi deli, na katerih je gibanje omejeno zaradi pravnih
ali fizičnih razlogov in so namenjena izključno rabi elektrarne.
(3) Za potrebe tega zakona je:
-       
marina kot turistično pristanišče v skladu s predpisi, ki urejajo
pomorstvo, funkcionalno zaključena celota, ki jo sestavljajo zemljišča ali
njihovi deli ter deli stavb, opremljeni s potrebno infrastrukturo za
opravljanje dejavnosti marin z večjim številom privezov v vodi, ter
-       
pristanišče kot pristanišče, namenjeno za javni promet v skladu s
predpisi, ki urejajo pomorstvo, funkcionalno zaključena celota, ki jo
sestavljajo zemljišča ali njihovi deli ter deli stavb, opremljeni s potrebno
infrastrukturo za opravljanje pristaniške dejavnosti s pomembnimi letnimi
prihodki.
(4) Oseba, ki opravlja dejavnost, nepremičnine oziroma
njihove dele, za katere sama ni lastnik, vključi v posebno enoto vrednotenja na
podlagi pisnega dovoljenja lastnika nepremičnine oziroma ustreznega drugega
pravnega naslova, ki takšno dovoljenje vsebuje. Oseba, ki opravlja dejavnost,
organu vrednotenja posreduje dokazila iz prejšnjega stavka ob posredovanju
podatkov v evidenco vrednotenja v skladu z 41. oziroma 42. členom tega
zakona.
(5) Podrobnejši način oblikovanja posebnih enot vrednotenja
predpiše minister, pristojen za izvajanje množičnega vrednotenja, v soglasju z
ministrom, pristojnim za finance.
3. člen
(temeljna načela množičnega vrednotenja)
(1) Po tem zakonu se vrednotijo vse nepremičnine, ki so
evidentirane v evidencah o nepremičninah, ki se vodijo na podlagi predpisov o
evidentiranju nepremičnin.
(2) Posplošena vrednost se nepremičninam določi ob
upoštevanju temeljnih lastnosti o nepremičninah. Kot temeljne lastnosti se
upoštevajo raba, lokacija, velikost, starost stavb in delov stavb ter kakovost
nepremičnin.
(3) Posplošena vrednost se nepremičnini pripiše na podlagi podatkov
o nepremičninah, ki so sistemsko zbrani in evidentirani v uradnih evidencah.
(4) Nepremičnine se vrednotijo glede na njihovo
najgospodarnejšo rabo, ki jo po tem zakonu za posebne enote vrednotenja
izkazuje vrsta dejavnosti, za stavbe in dele stavb skupaj z zemljišči pod
stavbami dejanska raba delov stavb, za zemljišča pod javnimi cestami in
železnicami ter za vodna zemljišča dejanska raba zemljišč in za ostala
zemljišča njihova namenska raba.
4. člen
(obseg sistema množičnega vrednotenja)
Sistem množičnega vrednotenja obsega:
a)    
določanje modelov vrednotenja,
b)    
pripis posplošene vrednosti in
c)    
ugotavljanje posebnih okoliščin.
II. DOLOČANJE MODELOV VREDNOTENJA
1. Merila za določanje modelov vrednotenja
5. člen
(modeli vrednotenja)
(1) Modeli množičnega vrednotenja se oblikujejo za
vrednotenje enot vrednotenja, ki so stavbe in deli stavb, zemljišča ali deli
zemljišč in za vrednotenje posebnih enot vrednotenja na podlagi njihove rabe v
skladu s četrtim odstavkom 3. člena tega zakona.
(2) Modeli za vrednotenje stavb in delov stavb skupaj z
zemljišči pod stavbami:
-       
model za stanovanja (STA) se uporablja za vrednotenje stanovanj v
stavbi, ki se v celoti uporablja za bivanje in ima več kot dve stanovanji,
stanovanj v stavbi z mešano rabo, oskrbovanih stanovanj, bivalnih enot in
podobnih enot, ki se uporabljajo za bivanje;
-       
model za hiše (HIS) se uporablja za vrednotenje stavb, ki se v celoti
uporabljajo za bivanje, in imajo največ dve stanovanji;
-       
model za garaže (GAR) se uporablja za vrednotenje delov stavb,
namenjenih za parkiranje vozil in podobnih enot;
-       
model za pisarne (PPP) se uporablja za vrednotenje poslovnih prostorov,
ki so namenjeni poslovanju fizičnih, pravnih oseb in javne uprave in podobnih
enot;
-       
model za lokale (PPL) se uporablja za vrednotenje trgovskih delov stavb,
gostinskih obratov, delov stavb za opravljanje storitvenih dejavnosti in
podobnih enot;
-       
model za stavbe splošnega družbenega pomena (SDP) se uporablja za
vrednotenje stavb, namenjenih za kulturo, izobraževanje, zdravstvo, šport in
podobnih enot;
-       
model za industrijo (IND) se uporablja za vrednotenje delov stavb z
industrijsko rabo in podobnih enot;
-       
model za posebno industrijo (INP) se uporablja za vrednotenje delov
stavb z rabo za težko industrijo in podobnih enot;
-       
model za kmetijske in druge stavbe (KDS) se uporablja za vrednotenje
kmetijskih stavb in drugih podobnih enot;
-       
model za stavbe za turizem (TUR) se uporablja za vrednotenje bivalnih
prostorov, namenjenih za začasno bivanje ljudi (hoteli, zdravilišča in podobne
enote).
(3) Modeli za vrednotenje zemljišč:
-       
model druga zemljišča (DRZ) se uporablja za vrednotenje zemljišč, ki so
po dejanski rabi javna cestna in javna železniška infrastruktura oziroma vodno
zemljišče;
-       
model za kmetijska zemljišča (KME) se uporablja za vrednotenje zemljišč,
ki so po namenski rabi kmetijska zemljišča;
-       
model za gozd (GOZ) se uporablja za vrednotenje zemljišč, ki so po
namenski rabi gozd;
-       
model za stavbna zemljišča (STZ) se uporablja za vrednotenje zemljišč,
ki so po namenski rabi stavbna zemljišča in ostala zemljišča, ki po namenski
rabi niso kmetijska ali gozdna.
(4) Modeli za posebne enote vrednotenja:
-       
model za bencinske servise (PNB) se uporablja za vrednotenje bencinskih
servisov in spremljajočih objektov;
-       
model za elektrarne (PNE) se uporablja za vrednotenje objektov za proizvodnjo
električne energije z močjo nad 50 kW in spremljajočih objektov;
-       
model za marine in pristanišča (PNP) se uporablja za vrednotenje marin,
pristanišč in spremljajočih objektov.
6. člen
(načini vrednotenja)
(1) Po tem zakonu se uporabljajo trije načini vrednotenja,
kot jih določajo Mednarodni standardi ocenjevanja vrednosti Odbora za
mednarodne standarde ocenjevanja vrednosti: način tržnih primerjav, na donosu
zasnovan način in nabavnovrednostni način.
(2) Način tržnih primerjav nakazuje vrednost s primerjavo
ocenjevanega sredstva z enakimi ali podobnimi sredstvi, za katera so na
razpolago informacije o cenah.
(3) Na donosu zasnovan način nakazuje vrednost s pretvorbo prihodnjih
denarnih tokov v sedanjo vrednost kapitala.
(4) Nabavnovrednostni način nakazuje vrednost z uporabo ekonomskega
načela, da kupec za sredstvo ne bo plačal več, kot je cena za pridobitev
sredstva enake koristi z nakupom ali z gradnjo oziroma izdelavo.
(5) Za način tržnih primerjav in na donosu zasnovan način
vrednotenja se za zagotavljanje statistično zanesljivega pojasnjevanja ponudbe
in povpraševanja na trgu nepremičnin za vsak model vrednotenja, razen za model
iz desete alineje drugega odstavka 5. člena in modele iz četrtega odstavka
5. člena tega zakona, uporabi primerjava vsaj 1000 podatkov o tržnih cenah
in tržnih najemninah. Za zagotovitev zadostnega vzorca iz prejšnjega stavka se
lahko uporabijo podatki daljšega časovnega obdobja.
(6) Za oblikovanje modelov iz prve, druge in tretje alineje
drugega odstavka in modelov iz tretjega odstavka 5. člena tega zakona se
uporablja način tržnih primerjav.
(7) Za oblikovanje modelov iz četrte, pete in desete alineje
drugega odstavka 5. člena tega zakona se poleg načina tržnih primerjav
uporablja tudi na donosu zasnovan način.
(8) Za oblikovanje modelov iz šeste do devete alineje drugega
odstavka 5. člena tega zakona se poleg nabavnovrednostnega načina
uporablja način tržnih primerjav.
(9) Za oblikovanje modelov iz četrtega odstavka 5. člena
tega zakona se uporablja na donosu zasnovan način.
7. člen
(sestavine modela vrednotenja)
(1) Model vrednotenja je določen z:
-       
datumom modela vrednotenja,
-       
vrednostnimi conami in vrednostnimi ravnmi, ki izkazujejo lokacijo
nepremičnine in njen vpliv na posplošeno vrednost,
-       
enačbami, vrednostnimi in drugimi tabelami, točkovniki, faktorji in
grafi, s katerimi se izkazujejo podatki o rabi, velikosti, starosti stavb in
delov stavb ter kakovosti nepremičnine in njihov vpliv na posplošeno vrednost
in
-       
načinom uporabe elementov iz druge in tretje alineje tega odstavka, ki
izkazuje način izračuna posplošene vrednosti.
(2) Datum modela vrednotenja je datum, na katerega model
vrednotenja odraža ponudbo in povpraševanje na trgu nepremičnin.
(3) Vrednostna cona je geografsko zaokroženo območje, na
katerem imajo glede na analizo ponudbe in povpraševanja trga nepremičnin
nepremičnine z enakimi lastnostmi enako vrednost. Nepremičnina se v vrednostno
cono uvrsti glede na podatek o centroidu parcele za zemljišča in podatek o
centroidu stavbe za stavbe in dele stavb. Vrednostna raven za vrednostno cono
izraža velikost vpliva lokacije na vrednost nepremičnine.
(4) Rabo izkazuje podatek o podrobnejši dejanski rabi stavb
in delov stavb, podrobnejši dejanski rabi zemljišč in podrobnejši namenski rabi
zemljišč.
(5) Velikost za zemljišča in dele stavb izkazuje podatek o
njihovi površini, razen za rezervoarje in silose, kjer ta podatek izkazuje
njihova prostornina. Velikost za posebne enote vrednotenja izkazujejo podatki o
obsegu izvajanja dejavnosti.
(6) Starost stavb in delov stavb izkazujejo podatki o letu
izgradnje in letu obnove bistvenih delov.
(7) Kakovost izkazujejo podatki o podrobnejših rabah,
infrastrukturni opremljenosti, kakovosti materialov ali življenjski dobi.
(8) Modeli vrednotenja v okviru določb tretjega do sedmega odstavka
tega člena upoštevajo zlasti naslednje skupinske ali posamične podatke:
-       
za model za stanovanja (STA): lokacija (centroid), velikost (površina),
starost (leto izgradnje in obnove), kakovost (dejanska raba, lega v stavbi,
število stanovanj v stavbi, dvigalo, prostori, vplivno območje);
-       
za model za hiše (HIS): lokacija (centroid), velikost (površina zemljišča
pod stavbo, površina), starost (leto izgradnje in obnove), kakovost (dejanska
raba, komunalni priključki, material nosilne konstrukcije, prostori, vplivno
območje);
-       
za model za garaže (GAR): lokacija (centroid), velikost (površina
zemljišča pod stavbo, površina), kakovost (dejanska raba);
-       
za model za pisarne (PPP): lokacija (centroid), velikost (površina
zemljišča pod stavbo, površina), starost (leto izgradnje in obnove), kakovost
(dejanska raba, lega v stavbi, dvigalo, prostori);
-       
za model za lokale (PPL): lokacija (centroid), velikost (površina
zemljišča pod stavbo, površina), starost (leto izgradnje in obnove), kakovost
(dejanska raba, lega v stavbi, prostori);
-       
za model za stavbe splošnega družbenega pomena (SDP): lokacija
(centroid), velikost (površina zemljišča pod stavbo, površina), starost (leto
izgradnje in obnove), kakovost (dejanska raba, komunalni priključki, material
nosilne konstrukcije);
-       
za model za industrijo (IND): lokacija (centroid), velikost (površina
zemljišča pod stavbo, površina), starost (leto izgradnje in obnove), kakovost
(dejanska raba, material nosilne konstrukcije, lega v stavbi, inštalacije,
višina etaže);
-       
za model za posebno industrijo (INP): lokacija (centroid), velikost
(površina zemljišča pod stavbo, površina, prostornina), starost (leto izgradnje
in obnove), kakovost (dejanska raba, material nosilne konstrukcije);
-       
za model za kmetijske in druge stavbe (KDS): lokacija (centroid),
velikost (površina zemljišča pod stavbo, površina), starost (leto izgradnje in
obnove), kakovost (dejanska raba, komunalni priključki, material nosilne
konstrukcije);
-       
za model za stavbe za turizem (TUR): lokacija (centroid), velikost
(površina zemljišča pod stavbo, površina), starost (leto izgradnje in obnove),
kakovost (dejanska raba);
-       
za model za druga zemljišča (DRZ): lokacija (centroid), velikost
(površina), kakovost (podrobnejša dejanska raba);
-       
za model za kmetijska zemljišča (KME): lokacija (centroid), velikost
(površina), kakovost (boniteta, podrobnejša dejanska raba);
-       
za model za gozd (GOZ): lokacija (centroid), velikost (površina),
kakovost (podatek o proizvodni sposobnosti, podatek o dostopnosti);
-       
za model za stavbna zemljišča (STZ): lokacija (centroid), velikost
(površina), kakovost (podrobnejša namenska raba);
-       
za model za bencinske servise (PNB): lokacija (centroid), velikost
(letna količina prodanih motornih goriv, stroški), kakovost (življenjska doba);
-       
za model za elektrarne (PNE): velikost (tip elektrarne, letno
proizvedena električna energija, stroški), kakovost (življenjska doba);
-       
za model za marine in pristanišča (PNP): lokacija (centroid), velikost
(tip pristanišča, število in vrsta privezov, letni donos).
8. člen
(merila za določitev vrednostnih con in vrednostnih ravni)
(1) Vrednostne cone se ob upoštevanju naravnih značilnosti prostora
ter poselitvenih območij, krajine, gospodarske javne infrastrukture in pravnih
režimov, določenih v skladu s predpisi o urejanju prostora, zarišejo po
parcelnih mejah na podlagi podatkov zemljiškega katastra tako, da zvezno
pokrivajo celotno območje Republike Slovenije. Vsaki vrednostni coni se pripiše
ena vrednostna raven.
(2) Referenčna enota vrednotenja je za vsak model vrednotenja
določena značilna enota vrednotenja, ki se uporablja kot izhodišče za določitev
vrednostnih ravni.
(3) Lestvica vrednostnih ravni se za vsak model vrednotenja določi
tako, da se glede na analizo in razpon tržnih cen in tržnih najemnin določi
število vrednostnih ravni tako, da so razlike med vrednostmi referenčnih enot
vrednotenja pri višjih vrednostnih ravneh med 10 % in 20 %, razlike pri nižjih
vrednostnih ravneh pa med 15 % in 30 %.
(4) Vrednostna cona, v kateri je vrednost referenčne enote vrednotenja
na podlagi podatkov o trgu najvišja, ima najvišjo vrednostno raven. Vrednostna
cona, v kateri je vrednost referenčne enote vrednotenja na podlagi podatkov o
trgu najnižja, ima najnižjo vrednostno raven.
(5) Vrednostna cona in vrednostna raven se določita tako, da
model vrednotenja v vrednostni coni izpolnjuje merilo iz 9. člena tega
zakona.
(6) V vrednostnih conah, v katerih podatkov o tržnih cenah in
tržnih najemninah ni ali so ti podatki geografsko neenakomerno porazdeljeni, se
vrednostne ravni določijo z upoštevanjem vrednostnih ravni vrednostnih con s
podobnimi socialno-ekonomskimi značilnostmi in se jih z interpolacijo uskladi z
vrednostnimi ravnmi sosednjih vrednostnih con.
9. člen
(merilo za umerjanje modelov vrednotenja)
(1) Model vrednotenja se umeri tako, da se določijo meje
vrednostnih con, vrednostne ravni, podatki o nepremičninah in njihov vpliv na
posplošeno vrednost v skladu z merilom za umerjanja modelov vrednotenja.
(2) Merilo za umerjanje modelov vrednotenja je srednja
vrednost razmerij med posplošenimi vrednostmi, določenimi z modeli vrednotenja,
in vrednostmi tržnih cen oziroma tržnih najemnin, ki so časovno prilagojene na
datum modelov vrednotenja v skladu s prvim odstavkom 12. člena tega
zakona.
(3) Pri uporabi načina tržnih primerjav je merilo za umerjanje
modelov vrednotenja med 0,8 in 1,2.
(4) Pri uporabi na donosu zasnovanega načina je merilo za
umerjanje modelov vrednotenja med 0,8 in 1,2.
(5) Pri uporabi nabavnovrednostnega načina je merilo za
umerjanje modelov vrednotenja med 0,6 in 1,4.
10. člen
(preverjanje modelov vrednotenja)
(1) Modeli vrednotenja nepremičnin se na podlagi podatkov o
trgu nepremičnin preverijo vsaki dve leti. Datum modelov vrednotenja določi
organ vrednotenja.
(2) Če model vrednotenja ob preverjanju iz prejšnjega
odstavka ni več v skladu z merilom iz 9. člena tega zakona, se:
-       
veljavni model vrednotenja na novo umeri tako, da se vrednostnim conam
določijo nove vrednostne ravni ali
-       
na novo določi model vrednotenja.
(3) V primeru iz prve alineje prejšnjega odstavka se
postopek, kot je za določanje modelov vrednotenja določen s 14. do
19. členom tega zakona, ne izvede. Nova vrednostna raven se posamezni
vrednostni coni določi s spremembo predpisa iz 20. člena tega zakona.
(4) Če je model vrednotenja ob preverjanju iz prvega odstavka
tega člena skladen z merili določanja modelov vrednotenja iz 5. do
9. člena tega zakona, se pri določanju novega modela vrednotenja izmed
sestavin iz prvega odstavka 7. člena tega zakona veljavnega modela
vrednotenja spremeni le datum modela vrednotenja. V tem primeru se postopek,
kot je za določanje modelov vrednotenja določen s 14. do 19. členom tega
zakona, ne izvede.
2. Podatki za določanje modelov vrednotenja
11. člen
(podatki za določanje modelov vrednotenja)
(1) Podatki za določanje modelov vrednotenja so podatki o
trgu nepremičnin in podatki o nepremičninah.
(2) Podatki o trgu nepremičnin so:
-       
podatki iz evidence trga nepremičnin, ki izpolnjujejo pogoje za tržne
cene in tržne najemnine;
-       
javno dostopni statistični podatki o socialno-ekonomskih značilnostih
območij iz podatkovnih baz Statističnega urada Republike Slovenije;
-       
podatki o stroških, cenah, proizvodnji in prihodkih, povezanih z
dejavnostjo, ki se pridobijo od oseb, ki opravljajo dejavnost;
-       
podatki o tekočih stroških, stroških investicijskega vzdrževanja in
zasedenosti o nepremičninah, ki se oddajajo v najem, ki se pridobijo od
lastnikov nepremičnin;
-       
podatki o stroških gradnje, ki se pridobivajo iz javno dostopne projektne
dokumentacije in iz mednarodno razpoložljivih podatkov o stroških gradnje;
-       
drugi podatki o trgu nepremičnin.
(3) Podatki o nepremičninah so:
-       
podatki o nepremičninah, ki se vodijo v evidenci trga nepremičnin;
-       
podatki o nepremičninah, ki se vodijo v evidencah o nepremičninah, ki se
vodijo na podlagi predpisov o evidentiranju nepremičnin;
-       
podatki o nepremičninah, ki se vodijo v evidenci vrednotenja;
-       
podatki o nepremičninah, ki se pridobijo na terenskem ogledu;
-       
podatki, ki se pridobijo od lastnikov nepremičnin ali drugih oseb;
-       
drugi javno dostopni podatki o nepremičninah.
(4) Tehnične pogoje za pridobitev in prevzem podatkov za
množično vrednotenje nepremičnin zagotavlja organ vrednotenja.
12. člen
(merila za kakovost podatkov za določanje modelov
vrednotenja)
(1) Podatki o tržnih cenah in tržnih najemninah, ki se
uporabljajo za določanje modelov vrednotenja, se časovno prilagodijo na datum
modelov vrednotenja glede na trende sprememb cen posamezne vrste nepremičnin na
posameznem območju v obdobju od datuma realizacije posamezne tržne cene ali
tržne najemnine do datuma modelov vrednotenja.
(2) Za določanje modelov vrednotenja se ne uporabijo tisti
podatki o tržnih cenah in tržnih najemninah, ki jih ni mogoče pojasniti na
podlagi trenutnih značilnosti trga nepremičnin ter trendov gibanja trga
nepremičnin oziroma izražajo upoštevanje takih značilnosti nepremičnine, ki jih
glede na načela tega zakona v model vrednotenja ni mogoče vključiti.
(3) Statistični podatki o socialno-ekonomskih značilnostih
območij so tisti ekonomski, demografski, socialni in podobni kazalniki, ki
statistično pojasnjujejo spremenljivost cen na trgu nepremičnin vsaj v višini
60 %.
(4) Za določanje modelov vrednotenja se uporabijo tisti
podatki o nepremičninah, ki po ugotovitvah organa vrednotenja na podlagi
pregleda evidenc o nepremičninah, ki se vodijo na podlagi predpisov o
evidentiranju nepremičnin, evidence vrednotenja, evidence trga nepremičnin,
topografskih in kartografskih podlag ter terenskih ogledov odražajo dejansko
stanje.
(5) Če organ vrednotenja pri pregledu podatkov iz prejšnjega odstavka
ugotovi, da podatki v uradnih evidencah ne ustrezajo dejanskemu stanju, po
uradni dolžnosti začne postopek za vpis pravilnega podatka, če je sam pristojen
za vodenje te evidence. Če organ vrednotenja ni pristojen za vodenje te uradne
evidence, o tem obvesti pristojni organ.
13. člen
(zbiranje novih podatkov)
Če organ vrednotenja v postopku oblikovanja modelov
vrednotenja na podlagi podatkov iz 11. člena tega zakona ugotovi, da je za
določitev modelov vrednotenja potrebno sistemsko zbrati nov podatek o trgu
nepremičnin ali podatek o nepremičnini, se ta podatek pridobi na način iz
41. člena tega zakona oziroma se vodenje tega podatka, ob upoštevanju
omejitev po drugih predpisih, vzpostavi v skladu z zakonom, ki ureja
evidentiranje nepremičnin.
3. Postopek določanja modelov vrednotenja
14. člen
(določanje modelov vrednotenja)
Postopek določanja modelov vrednotenja zajema:
-       
oblikovanje osnutkov modelov vrednotenja,
-       
pregled osnutkov modelov vrednotenja in obravnava priporočil strokovne
javnosti,
-       
usklajevanje osnutkov modelov vrednotenja z občinami,
-       
javno obravnavo predlogov modelov vrednotenja in
-       
določitev modelov vrednotenja.
15. člen
(oblikovanje osnutkov modelov vrednotenja)
Osnutek modela vrednotenja z uporabo metod množičnega vrednotenja
določi podatke o nepremičninah, ki vplivajo na posplošeno vrednost, velikost
tega vpliva ter meje vrednostnih con in pripadajočih vrednostnih ravni, tako da
izpolnjuje merila množičnega vrednotenja iz 5. do 9. člena tega zakona.
16. člen
(sodelovanje strokovne javnosti)
(1) Organ vrednotenja poleg osnutkov modelov vrednotenja pripravi
tudi pojasnilo o spremembah glede na veljavne modele vrednotenja ter opravi
posvetovanje s strokovnimi združenji s področja ocenjevanja vrednosti
nepremičnin, visokošolskimi izobraževalnimi ustanovami, ki kot del
izobraževalnih programov pokrivajo ocenjevanje vrednosti nepremičnin, ostalo
strokovno javnostjo in občinami.
(2) Organ vrednotenja stališče do stališč strokovne javnosti javno
objavi.
17. člen
(sodelovanje občin)
(1) Občine sodelujejo pri pripravi predloga modelov
vrednotenja.
(2) Organ vrednotenja občini pošlje osnutek modelov
vrednotenja iz prvega odstavka 15. člena tega zakona in jo pozove, da v 30
dneh od dneva prejema organu vrednotenja da svoje pripombe.
(3) Pri pripravi predloga modelov vrednotenja upošteva organ
vrednotenja pripombe, ki so v skladu z merili določanja modelov vrednotenja iz
5. do 9. člena tega zakona.
18. člen
(poskusni izračun posplošene vrednosti)
(1) Organ vrednotenja izvede poskusni izračun posplošene vrednosti
tako, da na podlagi podatkov o nepremičninah iz evidence vrednotenja na datum
poskusnega izračuna posplošene vrednosti in predloga modelov vrednotenja določi
enote vrednotenja in posebne enote vrednotenja, podatke o modelu vrednotenja za
enoto vrednotenja in posebno enoto vrednotenja, podatke o vrednostni coni in
vrednostni ravni enote vrednotenja in posebne enote vrednotenja ter podatke o
poskusnem izračunu posplošene vrednosti enot vrednotenja, posebnih enot
vrednotenja in nepremičnin. O poskusnem izračunu organ vrednotenja seznani
javnost.
(2) Podatki o poskusnem izračunu so informativne narave in se
skupaj s podatki o nepremičninah, na podlagi katerih je bil poskusni izračun
izveden, izkazujejo na spletni strani organa vrednotenja do pripisa nove
posplošene vrednosti v evidenci vrednotenja na podlagi predpisa iz
20. člena tega zakona.
19. člen
(javna razgrnitev predloga modelov vrednotenja)
(1) Predlog modelov vrednotenja iz tretjega odstavka
17. člena tega zakona organ vrednotenja pošlje občinam in ga objavi na
svojih spletnih straneh.
(2) Organ vrednotenja javno objavi datum začetka in datum
prenehanja pošiljanja pripomb k predlogu modelov vrednotenja. Rok za pošiljanje
pripomb ne sme biti krajši od 45 dni.
(3) Občina za nepremičnine, ki ležijo na njenem območju,
najpozneje v petih dneh po prejemu predloga modelov vrednotenja javno razgrne
predlog modelov vrednotenja. Občina javnost na krajevno običajen način seznani
o kraju in času javne razgrnitve, ki traja najmanj 30 dni, o spletnem naslovu,
na katerem je dostopen predlog modelov vrednotenja, in o načinu dajanja mnenj
in pripomb javnosti.
(4) V času trajanja javne razgrnitve organ vrednotenja javno
predstavi predloge modelov vrednotenja ločeno vsaj za območja, ki jih pokrivajo
posamezne območne geodetske pisarne. O tem pravočasno obvesti občine, ki sodijo
v posamezne območne geodetske pisarne, da te o javnih predstavitvah na krajevno
običajen način pravočasno seznanijo svoje občane.
(5) Pripombe, ki se nanašajo na nepremičnine iz določene občine,
se pošljejo tej občini. Ostale pripombe se pošljejo organu vrednotenja.
(6) Občina se do prejetih pripomb opredeli in jih sporoči
organu vrednotenja. Tehnične pogoje za sporočanje pripomb zagotavlja organ
vrednotenja.
(7) Občina mora pripombe sporočiti organu vrednotenja v 15
dneh po izteku roka iz drugega odstavka tega člena. Če občina pripomb javnosti
ne prejme, mora to v roku iz prejšnjega stavka sporočiti organu vrednotenja.
(8) Organ vrednotenja pripombe iz sedmega odstavka tega
člena, ki so utemeljene glede na merila za določanje modelov vrednotenja iz 5.
do 9. člena tega zakona, upošteva pri pripravi končnega predloga modelov
vrednotenja.
(9) Organ vrednotenja pošlje občini stališče do prejetih
pripomb. Občina mora s tem seznaniti javnost na krajevno običajen način.
20. člen
(določitev modelov vrednotenja)
Na podlagi končnega predloga modelov vrednotenja iz osmega
odstavka prejšnjega člena vlada izda predpis o določitvi modelov vrednotenja.
Za vsak model vrednotenja se določijo pripadajoče klasifikacije namenske in
dejanske rabe, območja vrednostnih con in vrednostnih ravni, enačbe, tabele,
točkovniki, faktorji in grafi, način uporabe teh elementov, datum modelov
vrednotenja in podatki za pripis posplošene vrednosti.
III. PRIPIS POSPLOŠENE VREDNOSTI
21. člen
(pripis posplošene vrednosti)
(1) S pripisom posplošene vrednosti v evidenci vrednotenja se
nepremičnini na podlagi modela vrednotenja in podatkov za pripis posplošene
vrednosti iz 22. člena tega zakona določi posplošena vrednost na datum
modelov vrednotenja.
(2) Če je nepremičnina sestavljena iz več enot vrednotenja, je
posplošena vrednost nepremičnine vsota posplošenih vrednosti posameznih enot
vrednotenja.
(3) Posplošena vrednost posebne enote vrednotenja se na
posamezne enote vrednotenja razdeli tako, da je vsota posplošenih vrednosti
enot vrednotenja, ki sestavljajo posebno enoto vrednotenja, enaka posplošeni
vrednosti posebne enote vrednotenja. Posamezni enoti vrednotenja, ki je del
posebne enote vrednotenja, se ob upoštevanju pomena te enote vrednotenja za
opravljanje dejavnosti posebne enote vrednotenja poleg vrednosti, določene po
pravilih tega zakona za vrednotenje enot vrednotenja, prišteje pozitivna
razlika med posplošeno vrednostjo posebne enote vrednotenja in vsoto
posplošenih vrednosti enot vrednotenja, ki sestavljajo posebno enoto
vrednotenja. Če je razlika iz prejšnjega stavka negativna, se vrednost enote
vrednotenja, ki sestavlja posebno enoto vrednotenja, ne zmanjšuje.
(4) Podrobnejši način razdelitve vrednosti posebne enote
vrednotenja na enote vrednotenja, ki sestavljajo posebno enoto vrednotenja, po
vrstah posebnih enot vrednotenja predpiše minister, pristojen za izvajanje
množičnega vrednotenja, v soglasju z ministrom, pristojnim za finance.
22. člen
(podatki za pripis posplošene vrednosti)
(1) Podatke za pripis posplošene vrednosti določi model
vrednotenja.
(2) Za pripis posplošene vrednosti se uporabijo podatki o
nepremičninah iz evidence vrednotenja.
(3) Ne glede na določbo prvega odstavka tega člena se kot
podatek za pripis posplošene vrednosti šteje tudi podatek o velikosti vpliva
posebne okoliščine v skladu s tem zakonom.
23. člen
(čas in način pripisa posplošene vrednosti)
(1) Pripis posplošene vrednosti se izvede:
-       
na dan uveljavitve modelov vrednotenja, določenem v predpisu iz
20. člena tega zakona, izdanem v skladu z drugo alinejo drugega odstavka
10. člena tega zakona;
-       
na dan uveljavitve vrednostnih ravni, določenih v spremembi predpisa iz
20. člena tega zakona, izdani v skladu s prvo alinejo drugega odstavka
10. člena tega zakona;
-       
na dan spremembe podatka o nepremičnini v evidenci vrednotenja;
-       
na dan vpisa ali izbrisa podatka o posebnih okoliščinah v evidenci
vrednotenja.
(2) Zaokroževanje posplošene vrednosti enot vrednotenja se
izvrši na naslednji način:
-       
vrednosti do vključno 100 eurov na 1 euro natančno;
-       
vrednosti od 100 eurov do vključno 10.000 eurov na 10 eurov natančno;
-       
vrednosti od 10.000 eurov do vključno 500.000 eurov na 100 eurov
natančno;
-       
vrednosti nad 500.000 eurov na 1.000 eurov natančno.
24. člen
(zbirno potrdilo o podatkih evidence vrednotenja)
(1) Po uveljavitvi predpisa iz 20. člena tega zakona o
določitvi novih modelov vrednotenja v skladu z drugo alinejo drugega odstavka
10. člena tega zakona organ vrednotenja lastnikom nepremičnin, ki se jim z
uveljavitvijo novih modelov vrednotenja posplošena vrednost spremeni, pošlje
zbirno potrdilo o podatkih evidence vrednotenja. Zbirno potrdilo se pošlje po
pošti najkasneje v osmih dneh po pripisu posplošene vrednosti v evidenci
vrednotenja. Organ vrednotenja javno objavi datum, ko je končal s pošiljanjem
potrdil. Šteje se, da so bili vsi lastniki nepremičnin seznanjeni s posplošeno vrednostjo
v 15 dneh po javni objavi datuma iz prejšnjega stavka.
(2) Zbirno potrdilo vsebuje podatke iz četrtega odstavka
40. člena tega zakona.
(3) Zbirno potrdilo se lastniku nepremičnine posreduje v
pisni obliki, razen če se zbirno potrdilo izdaja za več kot 100 enot
vrednotenja. V tem primeru se zbirno potrdilo posreduje na elektronskem mediju.
Lastnik nepremičnine, ki mu je bilo zbirno potrdilo posredovano na elektronskem
mediju, lahko v osmih dneh po prejemu pošiljke z elektronskim medijem pri
organu vrednotenja zahteva izdajo zbirnega potrdila v pisni obliki.
(4) Ne glede na prejšnji odstavek se za nepremičnine, katerih
lastnica je Republika Slovenija ali občina ali je kot lastnik nepremičnine
vpisano javno dobro, upravljavcem takih nepremičnin zbirno potrdilo posreduje
na elektronskem mediju.
(5) Če je lastnik nepremičnine neznan ali če je neznan,
neobstoječ ali nepopoln naslov lastnika nepremičnine, se zbirnega potrdila ne
pošlje. O tem organ vrednotenja obvesti občino, na območju katere taka
nepremičnina leži.
IV. UGOTAVLJANJE POSEBNE OKOLIŠČINE
25. člen
(posebna okoliščina)
(1) Posebna okoliščina je tista lastnost nepremičnine, o
kateri podatek ni sistemsko zbran v uradnih evidencah ali je sistemsko zbran,
pa ni prevzet v evidenco vrednotenja, in izpolnjuje naslednje pogoje:
-       
je omejena na eno ali nekaj lokalno omejenih nepremičnin,
-       
je zanjo mogoče predvideti, da bo trajala vsaj eno leto, in
-       
se zaradi njenega vpliva posplošena vrednost enote vrednotenja ali
posebne enote vrednotenja, na katero posebna okoliščina vpliva, spremeni za
vsaj 20 % oziroma za več kot 200.000 eurov.
(2) Za vprašanja postopka ugotavljanja posebne okoliščine, ki
niso drugače urejena s tem zakonom, se uporablja zakon, ki ureja splošni
upravni postopek.
26. člen
(vrste posebne okoliščine)
(1) Za posebno okoliščino se štejejo zlasti:
-       
posledice vpliva lokacije na vrednost nepremičnine, ki odstopa od vpliva
lokacije na ostale primerljive nepremičnine znotraj vrednostne cone
(mikrolokacija);
-       
lastnosti nepremičnin, ki nastanejo zaradi posledic rabe, vzdrževanja
ali načina gradnje in zaradi njih nepremičnina odstopa od primerljivih
nepremičnin znotraj iste vrednostne cone (kakovost);
-       
posledice nenadnega delovanja zunanjih sil, ki se na nepremičnini
odražajo v zmanjšani ali onemogočeni uporabnosti nepremičnine (poškodbe).
(2) Velikost vpliva posebne okoliščine se določi v odstotku
glede na z modelom vrednotenja določeno posplošeno vrednost enote vrednotenja
ali posebne enote vrednotenja, na katero posebna okoliščina vpliva, najdlje za
pet let.
(3) Opis najpogostejših posebnih okoliščin, velikost
njihovega vpliva in čas priznavanja vpliva predpiše ministrica ali minister (v
nadaljnjem besedilu: minister), pristojen za izvajanje množičnega vrednotenja,
v soglasju z ministrom, pristojnim za finance.
27. člen
(upravičena oseba)
Predlog za ugotavljanje posebne okoliščine lahko vloži en ali
več lastnikov nepremičnine. V primeru večjega števila lastnikov nepremičnine,
ki so skupaj vložili predlog, se lastnik nepremičnine, ki je kot prvi naveden
na predlogu za ugotavljanje posebne okoliščine, šteje za skupnega predstavnika,
če v predlogu ni naveden drug skupni predstavnik ali skupni pooblaščenec.
28. člen
(predlog za ugotavljanje posebne okoliščine)
(1) Predlog za ugotavljanje posebne okoliščine mora
vsebovati:
-       
osebno ime, naslov in EMŠO oziroma naziv in matično številko lastnika
oziroma lastnikov nepremičnine, ki predlog vlagajo,
-       
identifikacijske oznake za parcelo, stavbo ali del stavbe, za katero se
ugotavlja posebna okoliščina,
-       
opis posebne okoliščine, vpliv posebne okoliščine v razmerju do
vrednosti enote vrednotenja ali posebne enote vrednotenja, določene z modelom
vrednotenja, ter predvideno trajanje vpliva posebne okoliščine in
-       
dokazila o obstoju in vplivu posebne okoliščine.
(2) Če lastnik nepremičnine predlaga ugotavljanje posebne okoliščine,
ki ni navedena v predpisu iz tretjega odstavka 26. člena tega zakona, ali
pa je navedena v predpisu iz tretjega odstavka 26. člena tega zakona, pa
se lastnik nepremičnine s predpisanim vplivom ne strinja, obstoj in vpliv
posebne okoliščine dokazuje s predložitvijo poročila ocenjevalca vrednosti
nepremičnin. Velikost vpliva posebne okoliščine ocenjevalec vrednosti izkaže s
primerjavo poročil o ocenjevanju vrednosti nepremičnine z in brez upoštevanja
posebne okoliščine, pri čemer mora za obe cenitvi uporabiti enak način
vrednotenja in enake podatke o nepremičnini, razen podatka o posebni
okoliščini. Sestavni del poročila je kratek opis posebne okoliščine, dokazila o
obstoju posebne okoliščine, velikost vpliva posebne okoliščine, ocena trajanja
posebne okoliščine in izjava ocenjevalca vrednosti nepremičnin o skladnosti
oziroma neskladnosti dejanskega stanja ocenjevane nepremičnine in podatkov iz
uradnih evidenc. Poročilo ocenjevalca vrednosti nepremičnin v času vložitve
predloga za ugotavljanje posebne okoliščine ne sme biti starejše od dveh
mesecev.
(3) Če lastnik nepremičnine predlaga ugotavljanje posebne okoliščine,
ki je navedena v predpisu iz tretjega odstavka 26. člena tega zakona in se
lastnik nepremičnine s predlaganim vplivom posebne okoliščine strinja, mu ne
glede na določbo četrte alineje prvega odstavka tega člena ni treba predložiti
dokazil o vplivu posebne okoliščine.
(4) Če lastnik nepremičnine z dokazili iz drugega odstavka
tega člena ne uspe dokazati drugačnega vpliva posebne okoliščine, dokaže pa
obstoj posebne okoliščine, se mu prizna vpliv posebne okoliščine iz predpisa iz
tretjega odstavka 26. člena tega zakona.
(5) Obrazec predloga za ugotavljanje posebne okoliščine organ
vrednotenja objavi na svojih spletnih straneh.
29. člen
(ugotavljanje posebne okoliščine po uradni dolžnosti)
(1) Če drug državni ali občinski organ na podlagi drugih predpisov
izda upravni akt, s katerim za konkretno nepremičnino ugotovi okoliščine, iz
katerih je mogoče določiti obstoj posebne okoliščine iz predpisa iz tretjega
odstavka 26. člena tega zakona, ga najkasneje v 8 dneh po njegovi
pravnomočnosti pošlje organu vrednotenja. Upravni akt iz prejšnjega stavka
lahko organu vrednotenja pošlje tudi lastnik nepremičnine ali druga oseba.
(2) Organ vrednotenja po uradni dolžnosti izda odločbo o
ugotavljanju posebne okoliščine najpozneje v dveh mesecih po prejemu upravnega
akta iz prejšnjega odstavka.
30. člen
(odločitev o ugotavljanju posebne okoliščine)
(1) V primerih iz drugega odstavka 28. člena tega zakona
mora organ vrednotenja pridobiti mnenje strokovne komisije vrednotenja, razen
če predlogu v celoti ugodi. O pridobitvi mnenja strokovne komisije vrednotenja
organ vrednotenja odloči s sklepom. V tem primeru organ vrednotenja o predlogu
za ugotavljanje posebne okoliščine odloči v štirih mesecih.
(2) Stroške pridobivanja mnenja strokovne komisije
vrednotenja nosi organ vrednotenja.
(3) Če organ vrednotenja predlogu za ugotavljanje posebne okoliščine
iz 28. člena tega zakona ugodi oziroma ugotovi, da so izpolnjeni pogoji za
priznanje posebne okoliščine po uradni dolžnosti iz 29. člena tega zakona,
odloči o vrsti, velikosti vpliva in datumu začetka ter konca veljavnosti vpliva
posebne okoliščine na posamezno enoto vrednotenja ali posebno enoto vrednotenja.
Velikost vpliva posebne okoliščine organ vrednotenja določi v razmerju glede na
posplošeno vrednost, ki je enoti vrednotenja pripisana v evidenci vrednotenja
na dan izdaje odločbe o predlogu za ugotavljanje posebne okoliščine. Datum
začetka veljavnosti vpliva posebne okoliščine je datum vložitve predloga za
ugotavljanja posebne okoliščine oziroma datum izdaje upravnega akta iz
29. člena tega zakona.
(4) Podatki o posebni okoliščini se v evidenci vrednotenja evidentirajo
na podlagi dokončne odločbe iz prejšnjega odstavka.
(5) Če vpliv posebne okoliščine preneha pred datumom,
določenim na podlagi tretjega odstavka tega člena, mora lastnik nepremičnine to
najkasneje v 30 dneh po prenehanju sporočiti organu vrednotenja na način iz
28. člena tega zakona.
(6) Če se podatki o enoti vrednotenja ali posebni enoti
vrednotenja, na katero se nanaša posebna okoliščina, spremenijo tako, da se za
vrednotenje uporabi drug model vrednotenja, vpliv posebne okoliščine preneha
veljati.
(7) Za enoto vrednotenja ali posebno enoto vrednotenja je
mogoče ugotavljati vpliv več posebnih okoliščin. Skupni vpliv posebnih
okoliščin se ugotovi tako, da se vplivi za vsako posebno okoliščino, določeni
na način iz drugega odstavka 26. člena tega zakona, spremenijo v faktorje
za izračun nove posplošene vrednosti glede na posplošeno vrednost, določeno z
modeli vrednotenja, in med seboj množijo.
V. ORGAN VREDNOTENJA
31. člen
(organ in naloge vrednotenja)
(1) Organ vrednotenja je Geodetska uprava Republike Slovenije
(v nadaljnjem besedilu: GURS).
(2) Naloge organa vrednotenja v skladu s tem zakonom so:
-       
raziskave in analize trga nepremičnin,
-       
izdelava poročil o trgu nepremičnin,
-       
razvoj, vodenje in vzdrževanje metod za oblikovanje in umerjanje modelov
vrednotenja,
-       
priprava predlogov modelov vrednotenja,
-       
izračun in pripis vrednosti nepremičninam v evidenci vrednotenja,
-       
odločanje v postopkih ugotavljanja posebnih okoliščin,
-       
vodenje in vzdrževanje evidence trga nepremičnin,
-       
vodenje in vzdrževanje evidence vrednotenja,
-       
vodenje in vzdrževanje evidence modelov vrednotenja in
-       
druge naloge, povezane z množičnim vrednotenjem.
(3) Organ vrednotenja je tudi ministrstvo, pristojno za
izvajanje množičnega vrednotenja, kadar odloča o pravnih sredstvih zoper
odločitve GURS, sprejete na podlagi tega zakona.
VI. STROKOVNA KOMISIJA VREDNOTENJA
32. člen
(imenovanje in sestava)
(1) Strokovna komisija vrednotenja (v nadaljnjem besedilu: komisija)
je poseben izvedenski organ organa vrednotenja.
(2) Komisijo sestavlja 21 članov. Nepopolna sestava ne ovira
dela komisije.
(3) Člane komisije imenuje minister, pristojen za izvajanje
množičnega vrednotenja, izmed ocenjevalcev vrednosti.
(4) Član komisije je lahko oseba, ki:
-       
je poslovno sposobna,
-       
je strokovno usposobljena za opravljanje nalog ocenjevalca vrednosti
nepremičnin,
-       
ima v zadnjih osmih letih najmanj triletne delovne izkušnje na področju,
ki zahteva znanje, potrebno za opravljanje nalog ocenjevalca vrednosti in
-       
ji ni bilo odvzeto dovoljenje za opravljanje nalog ocenjevalca vrednosti.
(5) Minister, pristojen za izvajanje množičnega vrednotenja, objavi
razpis za možne kandidate najmanj šest mesecev pred potekom mandata iz šestega
odstavka tega člena oziroma ko na način iz drugega stavka sedmega odstavka tega
člena ni mogoče določiti komisije v polni sestavi.
(6) Člani komisije so imenovani za dobo štirih let, z
možnostjo ponovnega imenovanja.
(7) Članu komisije preneha mandat na lastno zahtevo, če niso
več izpolnjeni pogoji iz četrtega odstavka tega člena ali če minister,
pristojen za izvajanje množičnega vrednotenja, na predlog organa vrednotenja
ali predsednika komisije ugotovi, da član komisije svojega dela ne opravlja
strokovno. V tem primeru minister, pristojen za izvajanje množičnega
vrednotenja, do izteka dobe iz šestega odstavka tega člena imenuje nadomestnega
člana komisije izmed neizbranih kandidatov, ki so se prijavili na razpis iz
petega odstavka tega člena in izpolnjujejo pogoje za imenovanje.
(8) Člani komisije določijo predsednika komisije z mandatom dveh
let. Predsednik komisije poleg opravljanja nalog iz 33. člena tega zakona
skrbi tudi za strokovno in enotno prakso komisije.
(9) Podrobnejše določbe o postopku in merilih za imenovanje in
razreševanje članov komisije ter načinu delovanja komisije določi minister,
pristojen za izvajanje množičnega vrednotenja, v soglasju z ministrom,
pristojnim za finance.
33. člen
(naloge in oblikovanje mnenj)
(1) Komisija na podlagi zahteve organa vrednotenja opravi pregled
ocenjevanja vrednosti dokazil iz drugega odstavka 28. člena tega zakona in
oblikuje mnenje.
(2) Pregled ocenjevanja vrednosti je dejanje ali postopek
pregledovanja in poročanja o ocenjevanju vrednosti, ki ga je opravil nekdo
drug, pri čemer se od pregledovalca lahko zahteva tudi mnenje o vrednosti.
(3) Mnenje iz prvega odstavka tega člena oblikuje senat treh
članov, če ocena vrednosti vpliva posebne okoliščine presega 40.000 eurov, ali
če predsednik komisije vrednotenja oceni, da gre za strokovno zahteven primer.
V ostalih primerih mnenje oblikuje posamezni član komisije.
(4) Pred oblikovanjem mnenja o pregledu ocenjevanja vrednosti
lahko senat komisije ali posamezni član komisije iz prejšnjega člena o obstoju
in vplivu posebne okoliščine pridobi mnenje občine, na območju katere leži
enota vrednotenja, za katero se ugotavlja vpliv posebnih okoliščin. Občina
svoje mnenje sporoči v enem mesecu, sicer se šteje, da se z navedbami
predlagatelja o obstoju in vplivu posebnih okoliščin strinja.
(5) Komisija svoje mnenje o pregledu ocenjevanja vrednosti posreduje
organu vrednotenja v dveh mesecih od prejema njegove zahteve.
(6) Mnenja iz prvega odstavka tega člena lahko organ
vrednotenja po dokončnosti odločbe brez navedb osebnih podatkov in drugih
podatkov, ki po tem zakonu niso javni, javno objavi na spletnih straneh organa
vrednotenja.
(7) Član senata oziroma posamezni član komisije iz tretjega odstavka
tega člena ne more biti oseba, za katero so smiselno izpolnjeni pogoji, ki
veljajo za izločitev izvedencev v skladu z zakonom, ki ureja splošni upravni
postopek.
VII. EVIDENCE MNOŽIČNEGA VREDNOTENJA
34. člen
(evidence)
Organ vrednotenja vzpostavi, vodi in vzdržuje evidenco trga
nepremičnin, evidenco modelov vrednotenja in evidenco vrednotenja.
1. Evidenca trga nepremičnin
35. člen
(evidenca trga nepremičnin)
(1) Evidenca trga nepremičnin je večnamenska zbirka podatkov
o kupoprodajnih pravnih poslih z nepremičninami in o najemnih pravnih poslih za
stavbe in dele stavb.
(2) V evidenci trga nepremičnin se vodijo in vzdržujejo
naslednji podatki:
-       
osebno ime, naslov in enotna matična številka pogodbene stranke, ki je
fizična oseba, ali ime oziroma firma, sedež in matična številka pogodbene
stranke, ki je pravna oseba, ter državljanstvo ali država sedeža ter
pravnoorganizacijska oblika pogodbenih strank,
-       
osebno ime, enotna matična številka, naslov elektronske pošte in
telefonska številka osebe, ki v imenu osebe, zavezane za poročanje v evidenco
trga nepremičnin v skladu s 36. in 37. členom tega zakona, sporoči podatke
v evidenco trga nepremičnin,
-       
datum sklenitve pravnega posla, za najemne pravne posle pa tudi datum
začetka in prenehanja najema,
-       
vrsta pravnega posla,
-       
vrsta nepremičnine, za najemne posle pa tudi vrsta in velikost oddane
površine,
-       
identifikacijska oznaka parcel, stavb in delov stavb,
-       
podatki o nepremičninah, ki so predmet pravnih poslov,
-       
cena ali najemnina in
-       
drugi podatki, ki vplivajo na ceno ali najemnino.
(3) Tehnične pogoje za prevzem podatkov v evidenco trga
nepremičnin zagotavlja organ vrednotenja.
(4) Zaradi enolične identifikacije fizičnih oseb, ki so
pogodbene stranke v poslih z nepremičninami in za katere je treba sporočati
podatke v evidenco trga nepremičnin, se organu vrednotenja omogočita
prevzemanje podatkov o osebnem imenu, naslovu in EMŠO teh oseb s samodejnim
povezovanjem s centralnim registrom prebivalstva ter prevzemanje osebnih
podatkov o družbenikih in poslovnih deležih, osebah, pooblaščenih za
zastopanje, in nadzornikih iz Poslovnega registra Slovenije, ki ga vodi Agencija
Republike Slovenije za javnopravne evidence in storitve.
(5) V evidenco trga nepremičnin se za evidentirane pravne
posle pridobijo podatki o nepremičninah iz evidenc o nepremičninah, ki se
vodijo na podlagi predpisov o evidentiranju nepremičnin.
(6) Podrobnejše podatke, način pošiljanja podatkov ter način
vodenja in vzdrževanja evidence trga nepremičnin določi minister, pristojen za
izvajanje množičnega vrednotenja, v soglasju z ministrom, pristojnim za
finance.
36. člen
(kupoprodajni pravni posli)
(1) Za kupoprodajne pravne posle se za namene tega zakona
štejejo odplačni pravni posli v skladu z določbami predpisov, ki urejajo
obdavčitev prometa z nepremičninami.
(2) Podatke o kupoprodajnih pravnih poslih z nepremičninami morajo
v evidenco trga nepremičnin sporočati:
-       
Finančna uprava Republike Slovenije iz evidence napovedi za odmero davka
na promet nepremičnin,
-       
prodajalci iz pogodb za kupoprodajne pravne posle z nepremičninami, za
katere je bil obračunan davek na dodano vrednost, in
-       
stečajni upravitelji in sodišča za kupoprodajne pravne posle z
nepremičninami v stečajnem ali izvršilnem postopku, za katere je bil obračunan
davek na dodano vrednost.
(3) Osebe iz prejšnjega odstavka morajo podatke za vse
kupoprodajne pravne posle v evidenco trga nepremičnin na svoje stroške
sporočiti v elektronski obliki do 15. dne v mesecu po mesecu, v katerem so bili
sklenjeni posamezni kupoprodajni pravni posli oziroma je bila vložena napoved
za odmero davka na promet nepremičnin.
(4) V evidenci trga nepremičnin se posebej označijo
kupoprodajni pravni posli, ki jih je organ vrednotenja na podlagi prve alineje
drugega odstavka 11. člena tega zakona ocenil kot tržne cene.
37. člen
(najemni pravni posli)
(1) Za najemne pravne posle se za namene tega zakona štejejo
posli oddajanja stavb in delov stavb v odplačni najem, ki so za najmanj šest
mesecev sklenjeni na podlagi najemne ali podnajemne pogodbe ali dodatka k
najemni ali podnajemni pogodbi, ki je sklenjen zaradi spremembe najemnine ali
trajanja najema.
(2) Podatke o najemnih pravnih poslih morajo v evidenco trga
nepremičnin poslati:
-       
Finančna uprava Republike Slovenije iz podatkov napovedi za odmero
dohodnine od dohodka iz oddajanja premoženja v najem,
-       
najemojemalci, ki se v skladu s predpisi, ki urejajo davčni postopek,
štejejo kot plačniki davka v obračunu davčnega odtegljaja dohodnine od dohodka
iz oddajanja premoženja v najem,
-       
najemodajalci pravne osebe ali samostojni podjetniki posamezniki,
-       
najemodajalci, ki so upravljavci stavb ali delov stavb v lasti Republike
Slovenije,
-       
najemodajalci, ki so upravljavci stavb ali delov stavb v lasti lokalnih
samoupravnih skupnosti, in
-       
upravniki večstanovanjskih ali poslovnih stavb za dele stavb v
solastnini lastnikov delov stavb v večstanovanjski ali poslovni stavbi.
(3) Osebe iz prejšnjega odstavka, razen Finančne uprave
Republike Slovenije, morajo podatke za vsak najemni pravni posel s stavbo ali
delom stavbe na svoje stroške sporočiti v elektronski obliki do 15. dne v
mesecu po mesecu, v katerem je bil sklenjen najemni pravni posel ali dodatek k
najemni pogodbi.
(4) Finančna uprava Republike Slovenije mora podatke za vse
najemne posle v evidenco trga nepremičnin poslati brezplačno v elektronski
obliki v izmenjalnem formatu, dogovorjenem z organom vrednotenja, enkrat letno
do 30. junija za preteklo leto.
(5) Poleg obveznosti iz drugega odstavka tega člena morajo najemodajalci
na poziv organa vrednotenja in v roku, ki ga organ vrednotenja določi, pisno
ali ustno posredovati dodatne podatke. Organ vrednotenja lahko od
najemodajalcev dodatne podatke zahteva največ dvakrat letno.
(6) V evidenci trga nepremičnin se posebej označijo najemni pravni
posli, ki jih je organ vrednotenja na podlagi prve alineje drugega odstavka
11. člena tega zakona ocenil kot tržne najemnine.
38. člen
(poročila o trgu nepremičnin)
Organ vrednotenja enkrat letno za preteklo leto, na podlagi podatkov
iz prve alineje drugega odstavka 11. člena tega zakona, pripravi poročilo
o trgu nepremičnin in ga javno objavi na svojih spletnih straneh.
2. Evidenca modelov vrednotenja
39. člen
(evidenca modelov vrednotenja)
V evidenci modelov vrednotenja se za posamezni model
vrednotenja vodijo in vzdržujejo podatki iz prvega odstavka 7. člena tega
zakona.
3. Evidenca vrednotenja
40. člen
(evidenca vrednotenja)
(1) V evidenco vrednotenja se na podlagi osnutkov modelov vrednotenja
iz 15. člena tega zakona oziroma modelov vrednotenja iz 20. člena
tega zakona prevzemajo podatki o nepremičninah iz evidenc o nepremičninah, ki
se vodijo na podlagi predpisov o evidentiranju nepremičnin, iz zbirk podatkov
samoupravnih lokalnih skupnosti ter iz drugih uradnih evidenc.
(2) V evidenco vrednotenja se prevzemajo podatki o lastnikih
nepremičnin, kot so evidentirani v evidencah o nepremičninah, ki se vodijo na
podlagi predpisov o evidentiranju nepremičnin. O lastnikih nepremičnin se
prevzemajo: za fizične osebe osebno ime, EMŠO, naslov stalnega prebivališča in
naslov za vročanje, za pravne osebe pa ime, matična številka in naslov. Podatki
o lastnikih nepremičnin se posodabljajo iz centralnega registra prebivalstva
oziroma poslovnega registra Slovenije.
(3) Upravljavci zbirk podatkov iz prvega, drugega in petega odstavka
tega člena na svoje stroške dajo na razpolago oziroma posredujejo podatke v
evidenco vrednotenja na način in v rokih, kot jih določi predpis iz osmega
odstavka tega člena.
(4) V evidenci vrednotenja se vzpostavijo, vodijo in
vzdržujejo:
-       
enote vrednotenja in posebne enote vrednotenja,
-       
podatki o modelu vrednotenja za enoto vrednotenja in posebno enoto
vrednotenja,
-       
podatki o vrednostni coni in vrednostni ravni enote vrednotenja in
posebne enote vrednotenja,
-       
podatki o posplošeni vrednosti enot vrednotenja, posebnih enot
vrednotenja in nepremičnin,
-       
podatki o vrsti, velikosti vpliva in datumu začetka ter konca
veljavnosti vpliva posebne okoliščine,
-       
vplivno območje,
-       
podatki o nepremičninah, ki se pridobivajo na način iz 41. člena
tega zakona, in
-       
podatek o osebi, ki opravlja dejavnost.
(5) V evidenci vrednotenja se izkazujejo naslednji podatki o
osebi, ki opravlja dejavnost: za fizične osebe osebno ime, EMŠO, naslov
stalnega prebivališča in naslov za vročanje, za pravne osebe pa ime, matična
številka in naslov. Podatki iz prejšnjega stavka se pridobivajo iz centralnega
registra prebivalstva oziroma poslovnega registra Slovenije.
(6) Vsi podatki v evidenci vrednotenja se vodijo in
vzdržujejo na način, da je zagotovljena sledljivost njihovih sprememb.
(7) Lastnik nepremičnine ali druga oseba, ki izkaže pravni
interes, lahko pridobi zgodovinski izpisek podatkov evidence vrednotenja na
določen datum.
(8) Podrobnejše podatke, ki se vodijo ali izkazujejo v
evidenci vrednotenja, opis teh podatkov ter način njihovega pridobivanja določi
vlada.
41. člen
(vprašalnik za pridobivanje podatkov)
(1) Podatki se v evidenco vrednotenja pridobijo od lastnikov nepremičnin
z vprašalnikom. V primeru solastnine ali skupne lastnine se lahko z vprašalniki
pridobivajo podatki od katerega koli skupnega lastnika ali solastnika
nepremičnine.
(2) Lastnik nepremičnine mora organu vrednotenja vrniti
vprašalnik, izpolnjen s podatki, ki ustrezajo dejanskemu stanju, najpozneje v
30 dneh od dneva prejema oziroma v daljšem roku, če tako v izjemnih primerih in
ob velikem številu nepremičnin določi organ vrednotenja.
(3) Organ vrednotenja lahko za preverjanje, ali z
vprašalnikom posredovani podatki ustrezajo dejanskemu stanju, od lastnika
nepremičnine zahteva, da najpozneje v 15 dneh od prejema poziva za svoje
navedbe iz vprašalnika predloži ustrezna dokazila.
(4) Če lastnik nepremičnine organu vrednotenja v roku iz
drugega odstavka tega člena ne pošlje popolno izpolnjenega vprašalnika oziroma
v roku iz tretjega odstavka tega člena pravilnosti podatkov iz vprašalnika ne
izkaže, organ vrednotenja v evidenco vrednotenja vpiše podatek, ki izhaja iz
drugih javnih evidenc ali iz podatkov primerljivih nepremičnin ter o tem
obvesti lastnika nepremičnine.
(5) Vsebino vprašalnikov iz prvega odstavka tega člena
predpiše minister, pristojen za izvajanje množičnega vrednotenja, v soglasju z
ministrom, pristojnim za finance.
42. člen
(popravljanje in spreminjanje podatkov v evidenci
vrednotenja)
(1) Lastnik nepremičnine lahko pri organu vrednotenja zahteva
popravek podatka iz prvega, drugega oziroma petega odstavka 40. člena tega
zakona, če se podatek, vpisan v evidenci vrednotenja, ne sklada s podatkom
uradne evidence, iz katere se v evidenco vrednotenja podatek prevzema.
(2) Lastnik nepremičnine lahko predlaga popravek podatka iz
četrtega odstavka 40. člena tega zakona, če je podatek v evidenci
vrednotenja evidentiran v nasprotju s tem zakonom, predpisom iz 20. člena
tega zakona oziroma konkretnim upravnim aktom, izdanim v zvezi s podatkom. Če
je predlog za popravek utemeljen, organ vrednotenja podatek v evidenci
vrednotenja popravi. Neutemeljen predlog za popravek organ vrednotenja zavrne v
skladu z določbami zakona, ki ureja splošni upravni postopek.
(3) Če organ vrednotenja meni, da v evidenco vrednotenja
vpisani podatek iz sedme alineje četrtega odstavka 40. člena tega zakona
ne izkazuje dejanskega stanja, lastniku nepremičnine posreduje nov vprašalnik
iz prejšnjega člena.
(4) Lastnik nepremičnine lahko pri organu vrednotenja
predlaga popravek ali spremembo podatka, pridobljenega z vprašalnikom iz
prejšnjega člena, ali spremembo podatka, evidentiranega na podlagi četrtega
odstavka prejšnjega člena. Če je predlog popravka ali spremembe utemeljen,
organ vrednotenja popravljeni ali spremenjeni podatek vpiše v evidenco
vrednotenja. Če predlog ni utemeljen, ga organ vrednotenja zavrne v skladu z
določbami zakona, ki ureja splošni upravni postopek.
43. člen
(spreminjanje podatkov v matičnih evidencah)
(1) V zvezi s podatkom, ki se v evidenco vrednotenja prevzema
iz druge uradne evidence ali iz druge javne zbirke podatkov (v nadaljnjem
besedilu: matične evidence), in zanj predpis, ki ureja vodenje matične
evidence, ne ureja možnosti spreminjanja podatka na predlog lastnika
nepremičnine, lahko lastnik nepremičnine vloži predlog za spremembo podatka pri
organu vrednotenja. Organ vrednotenja predlog za spremembo podatka posreduje
organu, ki je pristojen za vodenje matične evidence.
(2) Če je predlog za spremembo podatka utemeljen glede na
pravila, ki veljajo za vodenje matične evidence, organ, pristojen za vodenje
matične evidence, na podlagi obvestila iz prvega odstavka tega člena podatek
popravi in o tem obvesti lastnika nepremičnine ter organ vrednotenja. Če
predlog za spremembo podatka ni utemeljen, ga organ, ki vodi matično evidenco,
zavrne v skladu z določbami zakona, ki ureja splošni upravni postopek, ter o
tem in o razlogih za zavrnitev obvesti organ vrednotenja.
(3) Lastnik nepremičnine ali oseba, ki izkaže pravni interes,
lahko ob uporabi posplošene vrednosti nepremičnine v postopkih odločanja o
pravici, obveznosti ali pravni koristi uveljavlja popravke podatkov iz prvega,
drugega in četrtega odstavka prejšnjega člena oziroma spremembe ali popravke
podatkov iz prvega odstavka tega člena. Organ, pristojen za odločanje o
pravici, obveznosti in pravni koristi, o tem obvesti organ vrednotenja, ki v
zvezi s predlogom izvede postopek iz prvega odstavka tega člena. O rešitvi
postopkov iz drugega in tretjega odstavka tega člena organ vrednotenja obvesti
organ, pristojen za odločanje o pravici, obveznosti in pravni koristi.
(4) Ne glede na določbo 27. člena tega zakona lahko
predlog za ugotavljanje posebne okoliščine ob uporabi posplošene vrednosti
nepremičnine v postopkih odločanja o pravici, obveznosti ali pravni koristi
vloži oseba, ki ni lastnik nepremičnine, če izkaže pravni interes, oziroma
lastnik nepremičnine, ki predloga iz opravičljivih razlogov ni mogel vložiti
pred presečnim dnevom. Šteje se, da je bil predlog za ugotavljanje posebne
okoliščine iz prejšnjega stavka podan dan pred presečnim dnevom, ki velja za
odločanje o pravici, obveznosti ali pravni koristi. Organ, pristojen za
odločanje o pravici, obveznosti ali pravni koristi, vlogo v tem delu odstopi v
reševanje organu vrednotenja, ki v zvezi s predlogom izvede postopek
ugotavljanja posebne okoliščine v skladu s tem zakonom. O dokončni odločbi
organ vrednotenja obvesti organ, pristojen za odločanje o pravici, obveznosti
ali pravni koristi.
44. člen
(javnost podatkov evidenc množičnega vrednotenja)
(1) Podatki evidence trga nepremičnin, razen osebnih podatkov
iz prve in druge alineje drugega odstavka 35. člena tega zakona in
podatkov, ki jih pogodbene stranke kupoprodajnih in najemnih pravnih poslov
opredelijo kot poslovno skrivnost v skladu z zakonom, ki ureja gospodarske
družbe, so javni ne glede na določbe o varovanju davčne tajnosti, kot jo določa
zakon, ki ureja davčni postopek.
(2) Podatki evidence modelov vrednotenja so javni.
(3) Podatki evidence vrednotenja so javni, razen:
-       
osebnih podatkov fizičnih oseb kot so osebno ime, EMŠO, naslov stalnega
prebivališča in naslov za vročanje,
-       
podatkov, varovanih po drugih predpisih,
-       
podatkov o posebnih enotah vrednotenja, zbranih na podlagi
41. člena tega zakona, ki se uporabljajo za določanje modelov vrednotenja
oziroma za izračun posplošene vrednosti posebni enoti vrednotenja,
-       
podatkov o vrednosti posebnih enot vrednotenja in
-       
drugih podatkov, ki jih lastnik nepremičnine opredeli kot poslovno
skrivnost v skladu z zakonom, ki ureja gospodarske družbe.
(4) Javni dostop do evidence vrednotenja zagotavlja
ministrstvo, pristojno za izvajanje množičnega vrednotenja, z omrežnimi storitvami
v skladu s predpisi, ki urejajo infrastrukturo za prostorske informacije v
Republiki Sloveniji.
VIII. NADZOR NAD IZVAJANJEM ZAKONA
45. člen
(nadzor nad izvajanjem zakona)
Nadzor nad izvajanjem 28., 36., 37., 40. in 41. člena
tega zakona opravlja ministrstvo, pristojno za izvajanje množičnega vrednotenja.
IX. KAZENSKE DOLOČBE
46. člen
(prekršek posameznika)
Z globo od 250 do 400 eurov se kaznuje za prekršek
posameznik, če v predlogu za ugotavljanje posebnih okoliščin navede nepravilne
podatke (prvi odstavek 28. člena).
47. člen
(prekrški pravnih oseb, samostojnih podjetnikov
posameznikov, oseb, ki opravljajo dejavnost, in odgovornih oseb)
(1) Z globo od 800 do 10.000 eurov se kaznuje za prekršek samostojni
podjetnik posameznik ali posameznik, ki samostojno opravlja dejavnost, z globo
od 1.200 do 15.000 eurov se kaznuje za prekršek pravna oseba, če:
1.     
ne pošlje vprašalnika, pošlje nepopolno izpolnjen vprašalnik, ne
posreduje dokazil ali v vprašalniku navede nepravilne podatke (drugi, tretji
ali četrti odstavek 41. člena);
2.     
v predlogu za ugotavljanje posebnih okoliščin navede nepravilne podatke
(prvi odstavek 28. člena);
3.     
v predpisanem roku ne sporoči podatkov v evidenco trga nepremičnin
oziroma sporoči nepravilne podatke (druga ali tretja alineja drugega odstavka
36. člena, druga do peta alineja drugega odstavka 37. člena).
(2) Z globo od 400 do 4.000 eurov se za prekrške iz
prejšnjega odstavka kaznuje tudi odgovorna oseba samostojnega podjetnika
posameznika oziroma posameznika, ki samostojno opravlja dejavnost.
(3) Z globo v višini od 600 do 4.000 eurov se za prekrške iz
prvega odstavka tega člena kaznuje tudi odgovorna oseba pravne osebe.
(4) Z globo v višini od 600 do 4.000 eurov se za prekršek iz
prvega odstavka tega člena kaznuje odgovorna oseba državnega organa in
odgovorna oseba organa samoupravne lokalne skupnosti.
48. člen
(prekršek odgovorne osebe organa samoupravne lokalne
skupnosti)
Z globo od 600 do 4.000 eurov se za prekršek kaznuje
odgovorna oseba organa samoupravne lokalne skupnosti, če na predpisan način ne
posreduje podatkov o namenski rabi prostora (peti odstavek 55. člena).
49. člen
(pooblastilo za izrek prekrška v razponu)
Za prekrške iz tega zakona se sme v hitrem prekrškovnem postopku
izreči globa tudi v znesku, ki je višji od najnižje predpisane globe, določene
s tem zakonom.

Zakon o množičnem vrednotenju nepremičnin –
ZMVN-1 (Uradni list RS, št. 77/17) vsebuje naslednje prehodne in
končne določbe:
»X. PREHODNE IN KONČNE DOLOČBE
50. člen
(terminološka uskladitev)
Do ustrezne terminološke uskladitve predpisov, ki na dan
uveljavitve tega zakona uporabljajo izraz posplošena tržna vrednost, se slednji
šteje za posplošeno vrednost v skladu s tem zakonom.
51. člen
(vzpostavitev evidence
vrednotenja)
Evidenca vrednotenja se vzpostavi najkasneje v devetih
mesecih po uveljavitvi tega zakona s prvim prevzemom podatkov iz prvega,
drugega in petega odstavka 40. člena tega zakona. Podatki iz prve, druge,
tretje in četrte alineje četrtega odstavka 40. člena tega zakona se prvič evidentirajo
1. avgusta 2019.
52. člen
(prvo zbirno potrdilo o
podatkih evidence vrednotenja)
Ne glede na prvi odstavek 24. člena tega zakona se prvo
zbirno potrdilo o podatkih evidence vrednotenja na podlagi tega zakona pošlje
vsem lastnikom nepremičnin.
53. člen
(prvo oblikovanje strokovne
komisije vrednotenja)
Strokovna komisija vrednotenja se imenuje najpozneje 12
mesecev po uveljavitvi tega zakona.
54. člen
(prvo posredovanje podatkov
v evidenco trga nepremičnin)
Ne glede na četrti odstavek 37. člena tega zakona
Finančna uprava Republike Slovenije prvič posreduje podatke iz prve alineje
drugega odstavka 37. člena tega zakona v letu 2019.
55. člen
(podatki o namenski rabi)
(1) Do vzpostavitve sistemske rešitve zagotavljanja podatkov
o namenski rabi prostora na podlagi predpisov o urejanju prostora občine za
potrebe tega zakona za vse zemljiške parcele na območju občine pošiljajo
podatke o namenski rabi prostora, kot so v skladu s predpisi, ki urejajo
prostorsko načrtovanje, določeni z občinskim prostorskim načrtom, s
prostorskimi sestavinami dolgoročnega in srednjeročnega družbenega plana občine
ali z drugim prostorskim izvedbenim načrtom (v nadaljnjem besedilu: prostorski
akti).
(2) Občina na podlagi prostorskega akta zemljiškim parcelam
pripiše podrobnejšo namensko rabo prostora. Če se zemljiška parcela nahaja v
več območjih namenske rabe prostora, se za vsako namensko rabo prostora določi
delež površine zemljiške parcele s to namensko rabo prostora. Občina, ki še
nima sprejetega občinskega prostorskega načrta, smiselno prevede izvorno
klasifikacijo namenske rabe prostora, kot je podrobneje določena z izvedbenimi
prostorskimi akti, na vrste namenske rabe prostora, kot so določene s predpisi,
ki urejajo prostorsko načrtovanje.
(3) Občina hrani izvorne podatke, na podlagi katerih pripravi
podatke o namenski rabi prostora na zemljiških parcelah, in sicer:
-       
digitalni grafični podatek o zemljiškokatastrskem prikazu, na podlagi
katerega je bil izveden izračun deležev namenske rabe prostora na parcelo,
-       
digitalni grafični prikaz namenske rabe prostora, na podlagi katerega je
bil izveden izračun njenih deležev na parcelo, z izvorno klasifikacijo namenske
rabe prostora in prevodom namenske rabe prostora na vrste namenske rabe
zemljišč, kot so določene s predpisi, ki urejajo prostorsko načrtovanje.
(4) Podatke o namenski rabi prostora na zemljiških parcelah
ali grafične podatke o namenski rabi prostora občina sporoča Geodetski upravi
Republike Slovenije (v nadaljnjem besedilu: geodetska uprava) v izmenjevalnem
formatu, ki ga geodetska uprava objavi na svojih spletnih straneh. Za
sporočanje podatkov občina uporabi vrste osnovne in podrobnejše namenske rabe
zemljišč, kot so določene s predpisi, ki urejajo prostorsko načrtovanje.
(5) Če podatki o namenski rabi prostora na zemljiških
parcelah ali grafični podatki o namenski rabi prostora niso pripravljeni na
način iz drugega in četrtega odstavka tega člena, geodetska uprava podatke
zavrne in občini postavi rok za posredovanje ustreznih podatkov. Če občina
podatkov v roku ne posreduje, geodetska uprava o tem obvesti organ, pristojen
za izvajanje nadzora nad tem zakonom.
(6) Če se meja parcele spremeni zaradi ureditve meje ali
lokacijske izboljšave zemljiškega katastra, se podatki o namenski rabi zemljišč
v registru nepremičnin ne spremenijo.
(7) Če se meje parcel spremenijo zaradi izravnave meje,
parcelacije ali komasacije, se novim parcelam pripiše enaka namenska raba, če
so imele vse parcele v postopku istovrstno namensko rabo določeno v 100 %
deležu. Če je imela ena parcela ali več parcel, vključenih v postopek, iz
katerih so nastale nove parcele, določene različne namenske rabe, geodetska
uprava na podlagi preseka grafičnega prikaza namenske rabe prostora z
zemljiškokatastrskim prikazom določi nove deleže namenske rabe in o tem obvesti
občino.
(8) Če občina geodetski upravi ni posredovala grafičnih
podatkov o namenski rabi prostora, se na vseh parcelah, ki so se spremenile
oziroma so nastale zaradi izravnave meje, parcelacije ali komasacije, pripišejo
namenske rabe, ki so bile vpisane na območju vseh parcel, ki se spreminjajo.
Delež se določi glede na celotno območje. O spremembah geodetska uprava obvesti
občino.
(9) Občine prvič posredujejo podatke o namenski rabi prostora
na zemljiških parcelah in grafične podatke o namenski rabi prostora skladno z
drugim in četrtim odstavkom tega člena geodetski upravi za vse parcele na
območju občine najkasneje do 1. junija 2018.
56. člen
(rok za izdajo izvršilnih
predpisov)
Podzakonski predpis iz:
-       
20. člena tega zakona izda vlada najkasneje do 31. julija
2019;
-       
tretjega odstavka 26. člena tega zakona izda minister, pristojen za
izvajanje množičnega vrednotenja, v šestih mesecih po uveljavitvi tega zakona;
-       
devetega odstavka 32. člena tega zakona izda minister, pristojen za
izvajanje množičnega vrednotenja, v soglasju z ministrom, pristojnim za
finance, v treh mesecih po uveljavitvi tega zakona;
-       
petega odstavka 35. člena tega zakona izda minister, pristojen za
izvajanje množičnega vrednotenja, v soglasju z ministrom, pristojnim za
finance, v treh mesecih po uveljavitvi tega zakona;
-       
osmega odstavka 40. člena tega zakona izda vlada v devetih mesecih
po uveljavitvi tega zakona;
-       
petega odstavka 41. člena tega zakona izda minister, pristojen za
izvajanje množičnega vrednotenja, v šestih mesecih po uveljavitvi tega zakona.
57. člen
(prenehanje veljavnosti
dosedanjih predpisov)
(1) Z dnem uveljavitve tega zakona preneha veljati Zakon o
množičnem vrednotenju nepremičnin (Uradni list RS, št. 50/06, 87/11, 40/12
– ZUJF in 22/14 – odl. US), se pa uporabljajo:
-       
22., 23. in 26. člen do 31. decembra 2017 in
-       
določbe 1. poglavja, 2.2 podpoglavja, 4.2 podpoglavja, 21. člena,
6. poglavja in 7. poglavja do 31. julija 2019.
(2) Z dnem uveljavitve tega zakona prenehajo veljati:
-       
Pravilnik o kriterijih in merilih množičnega vrednotenja nepremičnin
(Uradni list RS, št. 94/08),
-       
Pravilnik o vsebini vprašalnika za generalno vrednotenje nepremičnin
(Uradni list RS, št. 15/10),
-       
Pravilnik o načinu izračunavanja letnih indeksov cen nepremičnin in
določanja indeksov vrednosti nepremičnin (Uradni list RS, št. 4/13).
(3) Z dnem uveljavitve tega zakona prenehajo veljati,
uporabljajo pa se do 31. julija 2019:
-       
Uredba o določitvi modelov vrednotenja (Uradni list RS, št. 95/11
in 41/14),
-       
Uredba o določitvi indeksov vrednosti nepremičnin (Uradni list RS,
št. 79/13),
-       
Uredba o določitvi indeksov vrednosti nepremičnin na dan 31. marec
2014 (Uradni list RS, št. 13/15),
-       
Pravilnik o določanju zemljišč za gradnjo stavb (Uradni list RS,
št. 66/13).
(4) Z dnem uveljavitve tega zakona preneha veljati Pravilnik
o vodenju podatkov evidence trga nepremičnin ter načinu pošiljanja podatkov
(Uradni list RS, št. 68/12 in 51/13), uporablja pa se do 31. decembra
2017.
(5) Z dnem uveljavitve tega zakona preneha veljati Uredba o
podatkih o lastnostih nepremičnin v registru nepremičnin (Uradni list RS,
št. 95/11, 109/11, 7/14 in 41/14), uporablja pa se do uveljavitve
ustreznega predpisa, sprejetega na podlagi zakona, ki ureja evidentiranje
nepremičnin.
(6) Z dnem uveljavitve tega zakona prenehajo veljati 133. do
140. člen Zakona za uravnoteženje javnih financ (Uradni list RS,
št. 40/12, 96/12 – ZPIZ-2, 104/12 – ZIPRS1314, 105/12, 25/13 – odl. US,
46/13 – ZIPRS1314-A, 56/13 – ZŠtip-1, 63/13 – ZOsn-I, 63/13 – ZJAKRS-A, 99/13 –
ZUPJS-C, 99/13 – ZSVarPre-C, 101/13 – ZIPRS1415, 101/13 – ZDavNepr, 107/13 –
odl. US, 85/14, 95/14, 24/15 – odl. US, 90/15, 102/15 in 63/16 – ZDoh-2R),
uporabljajo pa se do 31. julija 2019.
58. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije, IV. poglavje pa se začne uporabljati 1. avgusta
2019.«.

Zakon o spremembah in dopolnitvi Zakona o množičnem
vrednotenju nepremičnin – ZMVN-1A (Uradni list RS, št. 33/19) spreminja 51. člen zakona tako, da
se glasi:
»51. člen
(vzpostavitev evidence
vrednotenja)
Evidenca vrednotenja se vzpostavi najkasneje v devetih
mesecih po uveljavitvi tega zakona s prvim prevzemom podatkov iz prvega,
drugega in petega odstavka 40. člena tega zakona. Podatki iz prve, druge,
tretje in četrte alineje četrtega odstavka 40. člena tega zakona se prvič
evidentirajo 1. aprila 2020.«;
spreminja 56. člen zakona tako, da se glasi:
»56. člen
(rok za izdajo izvršilnih
predpisov)
Podzakonski predpis iz:
-       
20. člena tega zakona izda vlada najkasneje do 31. marca 2020;
-       
tretjega odstavka 26. člena tega zakona izda minister, pristojen za
izvajanje množičnega vrednotenja, v šestih mesecih po uveljavitvi tega zakona;
-       
devetega odstavka 32. člena tega zakona izda minister, pristojen za
izvajanje množičnega vrednotenja, v soglasju z ministrom, pristojnim za
finance, v treh mesecih po uveljavitvi tega zakona;
-       
petega odstavka 35. člena tega zakona izda minister, pristojen za
izvajanje množičnega vrednotenja, v soglasju z ministrom, pristojnim za
finance, v treh mesecih po uveljavitvi tega zakona;
-       
osmega odstavka 40. člena tega zakona izda vlada v devetih mesecih
po uveljavitvi tega zakona;
-       
petega odstavka 41. člena tega zakona izda minister, pristojen za
izvajanje množičnega vrednotenja, v šestih mesecih po uveljavitvi tega zakona.«;
spreminja 57. člen zakona tako, da se glasi:
»57. člen
(prenehanje veljavnosti
dosedanjih predpisov)
(1) Z dnem uveljavitve tega zakona preneha veljati Zakon o
množičnem vrednotenju nepremičnin (Uradni list RS, št. 50/06, 87/11, 40/12
– ZUJF in 22/14 – odl. US), se pa uporabljajo:
-       
22., 23. in 26. člen do 31. decembra 2017 in
-       
določbe 1. poglavja, 2.2 podpoglavja, 4.2 podpoglavja, 21. člena,
6. poglavja in 7. poglavja do 31. marca 2020.
(2) Z dnem uveljavitve tega zakona prenehajo veljati:
-       
Pravilnik o kriterijih in merilih množičnega vrednotenja nepremičnin
(Uradni list RS, št. 94/08),
-       
Pravilnik o vsebini vprašalnika za generalno vrednotenje nepremičnin
(Uradni list RS, št. 15/10),
-       
Pravilnik o načinu izračunavanja letnih indeksov cen nepremičnin in
določanja indeksov vrednosti nepremičnin (Uradni list RS, št. 4/13).
(3) Z dnem uveljavitve tega zakona prenehajo veljati,
uporabljajo pa se do 31. marca 2020:
-       
Uredba o določitvi modelov vrednotenja (Uradni list RS, št. 95/11
in 41/14),
-       
Uredba o določitvi indeksov vrednosti nepremičnin (Uradni list RS,
št. 79/13),
-       
Uredba o določitvi indeksov vrednosti nepremičnin na dan 31. marec
2014 (Uradni list RS, št. 13/15),
-       
Pravilnik o določanju zemljišč za gradnjo stavb (Uradni list RS,
št. 66/13).
(4) Z dnem uveljavitve tega zakona preneha veljati Pravilnik
o vodenju podatkov evidence trga nepremičnin ter načinu pošiljanja podatkov
(Uradni list RS, št. 68/12 in 51/13), uporablja pa se do 31. decembra
2017.
(5) Z dnem uveljavitve tega zakona preneha veljati Uredba o
podatkih o lastnostih nepremičnin v registru nepremičnin (Uradni list RS,
št. 95/11, 109/11, 7/14 in 41/14), uporablja pa se do uveljavitve
ustreznega predpisa, sprejetega na podlagi zakona, ki ureja evidentiranje
nepremičnin.
(6) Z dnem uveljavitve tega zakona prenehajo veljati 133. do
140. člen Zakona za uravnoteženje javnih financ (Uradni list RS,
št. 40/12, 96/12 – ZPIZ-2, 104/12 – ZIPRS1314, 105/12, 25/13 – odl. US,
46/13 – ZIPRS1314-A, 56/13 – ZŠtip-1, 63/13 – ZOsn-I, 63/13 – ZJAKRS-A, 99/13 –
ZUPJS-C, 99/13 – ZSVarPre-C, 101/13 – ZIPRS1415, 101/13 – ZDavNepr, 107/13 –
odl. US, 85/14, 95/14, 24/15 – odl. US, 90/15, 102/15 in 63/16 – ZDoh-2R),
uporabljajo pa se do 31. marca 2020.«;
spreminja 58. člen zakona tako, da se glasi:
»58. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije, IV. poglavje pa se začne uporabljati 1. aprila
2020.«;
ter vsebuje naslednjo končno določbo:
»KONČNA DOLOČBA
6. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembah in dopolnitvah Zakona o množičnem
vrednotenju nepremičnin – ZMVN-1B (Uradni list RS, št. 66/19) vsebuje naslednjo prehodno in
končno določbo:
»PREHODNA IN KONČNA DOLOČBA
6. člen
(rok za izdajo
podzakonskega predpisa)
Predpis iz petega odstavka novega 2.a člena in četrtega
odstavka spremenjenega 21. člena zakona izda minister, pristojen za
izvajanje množičnega vrednotenja, v soglasju z ministrom, pristojnim za
finance, v treh mesecih od uveljavitve tega zakona.
7. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.