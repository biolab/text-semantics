1. člen
Sredstva zbrana na podlagi zakona o
oblikovanju sredstev solidarnosti za odpravljanje posledic naravnih nesreč
(Uradni list SRS, št. 3/75, 8/78, 33/80. 16/84 in Uradni list RS, št. 8/90) v
višini 700,000.000 tolarjev se uporabijo za delno odpravo posledic suše, ki je
v letu 1993 prizadela Republiko Slovenijo.
2. člen
Vlada Republike Slovenije sprejme kriterije
za delitev sredstev solidarnosti za delno odpravo posledic suše v letu 1993.
Vlada Republike Slovenije dodeli sredstva
solidarnosti občinam na podlagi deleža ocenjene škode v vrednosti kmetijske
proizvodnje, ki jo je prizadela suša posameznim upravičencem. Občine dodelijo
sredstva solidarnosti upravičencem na podlagi njihovega deleža v skupno
ugotovljeni škodi po suši.
3. člen
Škoda, ki jo je povzročila suša, se
ugotavlja po pogojih in na način, ki jih določi Ministrstvo za kmetijstvo in
gozdarstvo na osnovi navodila o enotni metodologiji za cenitev škode od
elementarnih nesreč (Uradni list SFRJ, št. 17/79).
4. člen
Za dodeljevanje pomoči je pristojno
Ministrstvo za kmetijstvo in gozdarstvo.
5. člen
Oceno škode in namensko uporabo dodeljenih
sredstev preverja državna komisija, ki jo imenuje Ministrstvo za okolje in
prostor v soglasju z Ministrstvom za kmetijstvo in gozdarstvo.
6. člen
Sredstva se dajejo brez obveznosti
vračanja. Izvršni sveti skupščin občin skrbijo za namensko uporabo dodeljenih
sredstev in poročajo o njihovi uporabi komisiji iz 5. člena tega zakona.
7. člen
Ta zakon začne veljati naslednji dan po
objavi v Uradnem listu Republike Slovenije.
Št. 433-07/92-10/6
Ljubljana, dne 22. novembra
1993.
Predsednik
Državnega zbora
Republike Slovenije
mag. Herman Rigelnik  l. r.