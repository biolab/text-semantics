1. SPLOŠNE DOLOČBE
1. člen
(vsebina in namen zakona)
(1) Ta zakon ureja osebno elektronsko identiteto, ki jo
dodeli Republika Slovenija, in sredstva elektronske identifikacije, s katerimi
se dokazuje ta elektronska identiteta, ter na tej elektronski identiteti
temelječo shemo elektronske identifikacije v skladu z zahtevami iz Uredbe (EU)
št. 910/2014 Evropskega parlamenta in Sveta z dne 23. julija 2014 o
elektronski identifikaciji in storitvah zaupanja za elektronske transakcije na
notranjem trgu in razveljavitvi Direktive 1999/93/ES (UL L št. 257 z dne
28. 8. 2014, str. 73, v nadaljnjem besedilu: Uredba 910/2014/EU) za
priglasitev shem elektronske identifikacije ter pristojne organe in kazenske
določbe za izvajanje Uredbe 910/2014/EU.
(2) Ta zakon ureja storitve zaupanja v delu, kjer Uredba
910/2014/EU to omogoča.
2. člen
(pomen izrazov)
Izrazi, uporabljeni v tem zakonu, pomenijo:
1.     
podatki v elektronski obliki so podatki, ki so elektronsko oblikovani,
shranjeni, poslani, prejeti ali izmenljivi;
2.     
informacijski sistem je programska, strojna, komunikacijska oziroma
druga oprema, ki deluje samostojno ali v omrežju in je namenjena zbiranju,
procesiranju, distribuciji, uporabi in drugi obdelavi podatkov v elektronski
obliki;
3.     
organ javnega sektorja po tem zakonu je državni organ, organ samoupravne
lokalne skupnosti, javna agencija, javni sklad, javni zavod ali druga oseba
javnega prava, nosilec javnega pooblastila ali izvajalec javne službe;
4.     
osebna elektronska identiteta je niz identifikacijskih podatkov fizične
osebe, ki jih država dodeli za uporabo pri elektronskem poslovanju;
5.     
kvalificirano potrdilo je kvalificirano potrdilo za elektronski podpis,
kvalificirano potrdilo za elektronski žig ali kvalificirano potrdilo za
avtentikacijo spletišč;
6.     
nacionalni zanesljivi seznam je zanesljivi seznam ponudnikov
kvalificiranih storitev zaupanja v Republiki Sloveniji v skladu z 22. členom
Uredbe 910/2014/EU;
7.     
ponudnik kvalificiranih storitev zaupanja, registriran v Republiki
Sloveniji, je ponudnik kvalificiranih storitev zaupanja, ki je vpisan v
nacionalni zanesljivi seznam ponudnikov kvalificiranih storitev zaupanja v
Republiki Sloveniji;
8.     
nosilec sredstva elektronske identifikacije je strojna oziroma
programska oprema, ki imetniku omogoča hrambo in uporabo sredstva elektronske
identifikacije za namene elektronske identifikacije.
3. člen
(enotna številka elektronske identifikacije)
(1) Enotna številka elektronske identifikacije (v nadaljnjem
besedilu: EŠEI) je enolični identifikator fizične osebe, fizične osebe z
dejavnostjo ali pravne osebe pri elektronskem poslovanju.
(2) EŠEI se lahko določi imetnikom iz prejšnjega odstavka, ki
so vpisani v davčni register.
(3) EŠEI je sestavljen:
-       
za fizično osebo iz številke 11 in davčne številke fizične osebe,
-       
za poslovni subjekt iz številke 21 in davčne številke poslovnega
subjekta.
(4) Za zagotavljanje čezmejnega elektronskega poslovanja v
skladu z Uredbo 910/2014/EU se uporablja enolični identifikator, ki se
preračuna iz EŠEI. Vlada z uredbo določi obliko preračunane številke in način
preračunavanja.
4. člen
(skrbnost ravnanja imetnika)
(1) Imetnik sredstva elektronske identifikacije mora sredstvo
uporabljati osebno in s skrbnostjo dobrega gospodarja.
(2) Imetnik kvalificiranega potrdila mora podatke, ki so
potrebni za njegovo uporabo, hraniti s skrbnostjo dobrega gospodarja ali
gospodarstvenika.
2. OSEBNA ELEKTRONSKA IDENTITETA IN SREDSTVA ELEKTRONSKE
IDENTIFIKACIJE
5. člen
(osebna elektronska identiteta)
(1) Z osebno elektronsko identiteto fizična oseba izkazuje
svojo istovetnost pri elektronskem poslovanju.
(2) Osebno elektronsko identiteto pridobi oseba s
pridobitvijo prvega sredstva elektronske identifikacije.
(3) Oseba ima eno osebno elektronsko identiteto, ki jo lahko
dokazuje z več sredstvi elektronske identifikacije.
(4) Osebno elektronsko identiteto lahko pridobi oseba, ki
dopolni šest let, in preneha ob smrti osebe ali izgubi statusa iz petega in
šestega odstavka tega člena, ki je podlaga za pridobitev osebne elektronske
identitete.
(5) Osebno elektronsko identiteto lahko pridobi državljan
Republike Slovenije (v nadaljnjem besedilu: državljan).
(6) Osebno elektronsko identiteto lahko pridobi tujec, ki ima
v Republiki Sloveniji prijavljeno stalno ali začasno prebivališče.
6. člen
(sredstva elektronske identifikacije za osebno elektronsko
identiteto)
(1) Vlada z uredbo glede na nosilec sredstva elektronske
identifikacije in predpise, ki slednjega določajo, predpiše sredstva
elektronske identifikacije, ki so izdana z namenom dokazovanja osebne
elektronske identitete iz prejšnjega člena, njihovo obliko, raven
zanesljivosti, obdobje veljavnosti, najnižjo starost, pri kateri oseba lahko
pridobi sredstvo elektronske identifikacije, organe, pristojne za sprejem vlog
in preverjanje istovetnosti, način izdaje, preklica in začasne razveljavitve
ter tehnične specifikacije posameznega sredstva elektronske identifikacije.
(2) Vlada z uredbo določi tudi morebitni namen čezmejne
uporabe posameznega sredstva elektronske identifikacije.
7. člen
(ravni zanesljivosti sredstev elektronske identifikacije)
Ravni zanesljivosti in zahteve za določanje ravni
zanesljivosti, kot so določene v Uredbi 910/2014/EU in njenih izvedbenih aktih
za sredstva elektronske identifikacije, se uporabljajo tudi za določanje ravni
zanesljivosti sredstev elektronske identifikacije na državni ravni.
8. člen
(obdobje veljavnosti sredstva elektronske identifikacije)
Sredstvo elektronske identifikacije velja največ deset let od
dneva njegove izdaje.
9. člen
(izdajatelj sredstva elektronske identifikacije)
(1) Izdajatelj sredstva elektronske identifikacije je
ministrstvo, pristojno za zagotavljanje centralne storitve za spletno prijavo
in elektronski podpis.
(2) Izdajatelj sredstva elektronske identifikacije ima
pravico vpogleda v dokumentacijo, ki jo za potrebe izdaje, preklica in začasne
razveljavitve sredstva elektronske identifikacije hranijo organi, pristojni za
sprejem vlog in preverjanje istovetnosti.
10. člen
(identifikacija fizične osebe ob izdaji sredstva elektronske
identifikacije)
(1) Za izdajo sredstva elektronske identifikacije:
a)    
nizke ravni zanesljivosti izdajatelj sredstva elektronske identifikacije
izvede:
- 
preverjanje istovetnosti fizične osebe na podlagi veljavne javne listine
ter s fizično prisotnostjo fizične osebe, ki se identificira,
- 
preverjanje istovetnosti fizične osebe na podlagi podatkov, ki jih ima
izdajatelj na voljo in ki s precej veliko verjetnostjo potrjujejo istovetnost
fizične osebe,
- 
preverjanje istovetnosti fizične osebe na podlagi veljavne javne listine
ter s potrditvijo istovetnosti fizične osebe, ki se identificira, z uporabo
informacijskih tehnologij ali
- 
avtentikacijo fizične osebe na podlagi sredstva elektronske
identifikacije najmanj nizke ravni zanesljivosti;
b)    
srednje ravni zanesljivosti izdajatelj sredstva elektronske
identifikacije izvede:
- 
preverjanje istovetnosti fizične osebe na podlagi veljavne javne
listine, ki je opremljena s fotografijo, ter s fizično prisotnostjo fizične osebe,
ki se identificira, ali
- 
avtentikacijo fizične osebe na podlagi sredstva elektronske
identifikacije najmanj srednje ravni zanesljivosti;
c)    
visoke ravni zanesljivosti izdajatelj sredstva elektronske
identifikacije izvede:
- 
preverjanje istovetnosti fizične osebe na podlagi veljavne javne
listine, ki je opremljena s fotografijo, in preverjanje pristnosti in
veljavnosti javne listine v javnih evidencah ter s fizično prisotnostjo fizične
osebe, ki se identificira, ali
- 
avtentikacijo fizične osebe na podlagi sredstva elektronske
identifikacije visoke ravni zanesljivosti.
(2) Če fizična oseba nima veljavne javne listine, ki bi ji
omogočala identifikacijo za pridobitev sredstva elektronske identifikacije v
skladu s prejšnjim odstavkom, je njeno istovetnost mogoče preveriti tako, kot
to omogoča kateri od predpisov, na podlagi katerih fizična oseba v Republiki
Sloveniji lahko pridobi javno listino, ki jo je mogoče uporabiti za prehod
državne meje.
11. člen
(evidenca imetnikov sredstev elektronske identifikacije)
(1) Izdajatelj sredstva elektronske identifikacije za namen
izdajanja in zagotavljanja uporabe sredstev elektronske identifikacije ter
zagotavljanja obveznosti države, ki jo nalaga Uredba 910/2014/EU, vodi evidenco
imetnikov sredstev elektronske identifikacije za vsako sredstvo elektronske
identifikacije posebej.
(2) Evidenca imetnikov sredstev elektronske identifikacije
vsebuje podatke:
1.     
identifikacijsko oznako sredstva elektronske identifikacije;
2.     
identifikacijsko oznako nosilca sredstva elektronske identifikacije;
3.     
osebno ime imetnika;
4.     
vrsto in številko veljavne javne listine imetnika, opremljene s
fotografijo, ki jo je izdal državni organ, oziroma navedbo postopka, s katerim
je bila opravljena identifikacija imetnika;
5.     
EŠEI imetnika;
6.     
davčno številko imetnika;
7.     
EMŠO imetnika;
8.     
stalno prebivališče ali stalni naslov v tujini, začasno prebivališče ali
začasni naslov v tujini in naslov za vročanje, če je to potrebno za pridobitev
sredstva elektronske identifikacije;
9.     
telefonsko številko imetnika, če jo imetnik posreduje ali če je to
potrebno za pridobitev ali uporabo sredstva elektronske identifikacije;
10.  
naslov elektronske pošte imetnika, če ga imetnik posreduje ali če je to
potrebno za pridobitev ali uporabo sredstva elektronske identifikacije;
11.  
status sredstva elektronske identifikacije;
12.  
obdobje veljavnosti sredstva elektronske identifikacije;
13.  
obdobje začasne razveljavitve sredstva elektronske identifikacije;
14.  
datum preklica sredstva elektronske identifikacije.
(3) Če je tehnično mogoče izdati in uporabljati sredstvo
elektronske identifikacije tako, da se za to ne potrebuje določenih podatkov iz
prejšnjega odstavka, vlada z uredbo določi manjši nabor podatkov posamezne
evidence imetnikov sredstev elektronske identifikacije.
(4) Evidenca imetnikov sredstev elektronske identifikacije se
na podlagi EMŠO ali davčne številke povezuje s centralnim registrom
prebivalstva. Iz centralnega registra prebivalstva se v evidenco sredstev
elektronske identifikacije pošljejo podatki o davčni številki ali EMŠO, osebnem
imenu, stalnem prebivališču ali stalnem naslovu v tujini, začasnem prebivališču
ali začasnem naslovu v tujini in naslovu za vročanje, državljanstvu in datumu
smrti posameznika.
(5) Podatki iz prejšnjega odstavka se iz centralnega registra
prebivalstva v evidenco sredstev elektronske identifikacije pošljejo ob
sprejemu vloge in ob vsaki spremembi navedenih podatkov v centralnem registru
prebivalstva.
(6) Podatki se hranijo deset let po koncu veljavnosti
sredstva elektronske identifikacije.
(7) EMŠO imetnika se po izvedeni povezavi iz četrtega
odstavka tega člena in po izračunu starosti imetnika, na podlagi katere se
ugotovi upravičenost do sredstva elektronske identifikacije, izbriše iz
evidence.
(8) Če se izda sredstvo elektronske identifikacije v skladu s
prvo alinejo pod točko c) prvega odstavka 10. člena tega zakona, se evidenca
imetnikov sredstev elektronske identifikacije povezuje z uradnimi evidencami iz
prve alineje pod točko c) prvega odstavka 10. člena tega zakona tako, da se na
podlagi vrste in številke javne listine v evidenco imetnikov sredstev elektronske
identifikacije na posamezno zahtevo organa za sprejem vloge prenesejo podatki o
tem, ali je javna listina veljavna.
12. člen
(podatki na sredstvu elektronske identifikacije)
(1) Sredstvo elektronske identifikacije vsebuje naslednje
podatke:
1.     
podatke, ki nedvoumno predstavljajo izdajatelja sredstva elektronske
identifikacije;
2.     
osebno ime imetnika;
3.     
identifikacijsko oznako sredstva elektronske identifikacije.
(2) Sredstvo elektronske identifikacije vsebuje tudi podatke
o času veljavnosti sredstva elektronske identifikacije in podatke, s katerimi
je mogoče preveriti veljavnost tega sredstva, če je to tehnično potrebno za
uporabo sredstva elektronske identifikacije.
(3) Če je tehnično mogoče izdati sredstvo elektronske
identifikacije tako, da za to niso potrebni določeni podatki iz prvega odstavka
tega člena, vlada z uredbo določi, da posamezno sredstvo elektronske
identifikacije nekaterih podatkov ne vsebuje.
13. člen
(uporaba sredstva elektronske identifikacije)
(1) Informacijska rešitev za uporabo sredstev elektronske
identifikacije je informacijska rešitev, ki omogoča avtentikacijo uporabnika in
preverjanje veljavnosti sredstva elektronske identifikacije.
(2) Izdajatelj sredstva elektronske identifikacije zagotavlja
ponudnikom elektronskih storitev, registriranim v Republiki Sloveniji, možnost
uporabe informacijske rešitve za uporabo sredstev elektronske identifikacije,
opredeljenih v uredbi vlade, izdani na podlagi 6. člena tega zakona, ter
možnost preverjanja EŠEI na podlagi identifikacijske oznake sredstva
elektronske identifikacije.
(3) Izdajatelj sredstva elektronske identifikacije zagotavlja
ponudnikom elektronskih storitev v organih javnega sektorja tudi možnost
pridobivanja EŠEI na podlagi identifikacijske oznake sredstva elektronske
identifikacije.
14. člen
(sredstvo elektronske identifikacije za dostop do
elektronskih storitev v javnem sektorju)
(1) Organ javnega sektorja, ki za dostop do svoje elektronske
storitve in njeno uporabo zahteva uporabo sredstev elektronske identifikacije
srednje ali visoke ravni zanesljivosti, v ta namen prizna sredstva elektronske
identifikacije ravni zanesljivosti, ki je enaka ali višja od zahtevane ravni
zanesljivosti.
(2) Pred uporabo sredstva elektronske identifikacije srednje
ali visoke ravni zanesljivosti organ javnega sektorja v sistemu za samodejno
strojno preverjanje veljavnosti sredstva elektronske identifikacije preveri
veljavnost sredstva elektronske identifikacije ali drugače zagotovi, da se
uporablja veljavno sredstvo elektronske identifikacije.
15. člen
(zahtevana raven zanesljivosti sredstva elektronske identifikacije
za dostop do elektronskih storitev v javnem sektorju)
(1) Organ javnega sektorja za dostop in uporabo posamezne
elektronske storitve iz prejšnjega člena določi raven zanesljivosti v skladu s
7. členom tega zakona.
(2) Raven zanesljivosti iz prejšnjega odstavka se določi na
podlagi ocene tveganja, da identiteta uporabnika, ki dostopa do elektronske
storitve in jo uporablja, ni enaka identiteti, ki se izkazuje pri dostopu do
storitve. Slednje temelji na:
-       
oceni verjetnosti pojavitve neželenih varnostnih dogodkov, povezanih z
uporabo sredstva elektronske identifikacije;
-       
oceni vrste in obsega povzročene škode in drugih morebitnih nezaželenih
posledic in
-       
oceni obsega dejavnosti in stroškov, potrebnih za odpravo nezaželenih
posledic.
(3) Ocena tveganja se ocenjuje na podlagi naslednjih meril:
1.     
pravne posledice nepravilnosti in zlorabe,
2.     
pravne zahteve za raven zanesljivosti e-storitve,
3.     
vrsta obdelave osebnih podatkov,
4.     
vrsta obdelave podatkov iz registrov identifikacijskih podatkov,
5.     
gospodarska škoda,
6.     
vpliv na javni interes in
7.     
vpliv na osebno varnost.
(4) Podrobnejšo specifikacijo uporabe meril in načina
določanja ravni zanesljivosti določi vlada z uredbo.
16. člen
(obdelava in varstvo podatkov pri elektronskih storitvah v
javnem sektorju)
(1) Organ javnega sektorja lahko za namene elektronske
identifikacije, avtentikacije ali preverjanja identifikacijskih podatkov
fizične osebe hrani in obdeluje identifikacijsko oznako sredstva elektronske
identifikacije.
(2) Organ javnega sektorja, ki ima za zagotavljanje
elektronskih storitev pravico hraniti in obdelovati osebno ime fizične osebe,
lahko za namen elektronske identifikacije, avtentikacije ali preverjanja
identifikacijskih podatkov fizične osebe hrani in obdeluje tudi EŠEI fizične
osebe.
(3) Če fizična oseba nima EŠEI, lahko organ uporabi za namene
iz prejšnjega odstavka najmanjši nabor drugih identifikacijskih podatkov iz
minimalnega nabora podatkov za fizično osebo, kot jih določa Izvedbena uredba
Komisije (EU) 2015/1501 z dne 8. septembra 2015 o interoperabilnostnem
okviru v skladu s členom 12(8) Uredbe (EU) št. 910/2014 Evropskega
parlamenta in Sveta o elektronski identifikaciji in storitvah zaupanja za
elektronske transakcije na notranjem trgu (UL L št. 235 z dne 9. 9. 2015,
str. 1), zadnjič popravljena s Popravkom (UL L št. 28 z dne 4. 2. 2016,
str. 18), ki še vedno omogočajo doseganje istega namena.
17. člen
(preklic sredstva elektronske identifikacije)
(1) Izdajatelj sredstva elektronske identifikacije prekliče
sredstvo elektronske identifikacije takoj oziroma v najpozneje v 24 urah:
1.     
po prejemu zahtevka, če preklic sredstva elektronske identifikacije
zahteva imetnik sredstva elektronske identifikacije pri izdajatelju;
2.     
ko izdajatelj izve, da je imetnik sredstva elektronske identifikacije
umrl;
3.     
ko izdajatelj izve, da je podatek v sredstvu elektronske identifikacije
ali evidenci sredstev elektronske identifikacije, ki vpliva na veljavnost
oziroma raven zanesljivosti sredstva elektronske identifikacije, spremenjen ali
napačen ali je bilo sredstvo elektronske identifikacije izdano na podlagi
napačnih podatkov;
4.     
ko izdajatelj izve, da so bili podatki, nosilec sredstva elektronske
identifikacije, naprave ali informacijski sistem izdajatelja sredstva
elektronske identifikacije tako ogroženi, da to vpliva na raven zanesljivosti
sredstva elektronske identifikacije;
5.     
ko izdajatelj izve, da so bili podatki, nosilec sredstva elektronske
identifikacije, naprave ali informacijski sistem imetnika sredstva elektronske
identifikacije tako ogroženi, da to vpliva na raven zanesljivosti sredstva
elektronske identifikacije;
6.     
ko izdajatelj izve, da je preklic odredilo pristojno sodišče, sodnik za
prekrške, upravni organ ali nadzorni organ za elektronsko identifikacijo; ali
7.     
ko izdajatelj izve, da je nosilec sredstva elektronske identifikacije
neveljaven, izgubljen, odtujen ali ogrožen tako, da vpliva na veljavnost
oziroma raven zanesljivosti sredstva elektronske identifikacije.
(2) Po preklicu izdajatelj sredstva elektronske
identifikacije onemogoči nadaljnjo uporabo tega sredstva in zagotovi
informacijo o preklicu v svojem sistemu za samodejno strojno preverjanje
veljavnosti sredstva elektronske identifikacije.
(3) Izdajatelj sredstva elektronske identifikacije najpozneje
v 24 urah obvesti o preklicu imetnika preklicanega sredstva elektronske
identifikacije, razen v primeru iz 2. točke prvega odstavka tega člena. Podatke
o preklicu posreduje tretji osebi, ki jih zahteva, ali jih javno objavi.
18. člen
(dolžnosti imetnikov glede preklica sredstev elektronske
identifikacije)
Imetnik sredstva elektronske identifikacije zahteva preklic svojega
sredstva elektronske identifikacije, če:
-       
so bili podatki, nosilec sredstva elektronske identifikacije, naprave
ali informacijski sistem imetnika sredstva elektronske identifikacije
spremenjeni, izgubljeni, odtujeni ali ogroženi tako, da to vpliva na veljavnost
oziroma raven zanesljivosti sredstva elektronske identifikacije, ali če obstaja
nevarnost zlorabe, ali če
-       
so se spremenili podatki, ki so navedeni v sredstvu elektronske
identifikacije ali v evidenci sredstev elektronske identifikacije, ki vplivajo
na veljavnost oziroma raven zanesljivosti sredstva elektronske identifikacije.
19. člen
(učinek preklica sredstva elektronske identifikacije)
(1) Preklic sredstva elektronske identifikacije učinkuje med
imetnikom sredstva elektronske identifikacije in izdajateljem sredstva
elektronske identifikacije od trenutka preklica dalje.
(2) Preklic sredstva elektronske identifikacije učinkuje med
tretjimi osebami in izdajateljem sredstva elektronske identifikacije od
trenutka objave, ali če preklic ni javno objavljen, od trenutka, ko tretje
osebe izvedo zanj.
(3) Čas preklica se evidentira v evidenci sredstev
elektronske identifikacije.
20. člen
(začasna razveljavitev sredstva elektronske identifikacije)
(1) Začasna razveljavitev sredstva elektronske identifikacije
pomeni neveljavnost tega sredstva v obdobju njegove razveljavitve.
(2) Začasna razveljavitev se izvede le na podlagi izrecne
zahteve imetnika sredstva elektronske identifikacije.
(3) Začasna razveljavitev traja največ 48 ur. Če imetnik v
tem roku ne zahteva vzpostavitve veljavnosti sredstva elektronske
identifikacije, izdajatelj prekliče to sredstvo.
(4) Izdajatelj sredstva elektronske identifikacije posreduje
podatke o začasni razveljavitvi tretji osebi, ki jih zahteva, ali jih javno
objavi. Pri tem mora biti jasno razvidno, da gre za začasno razveljavitev.
(5) Izdajatelj sredstva elektronske identifikacije pri
ureditvi začasne razveljavitve smiselno upošteva določila tega zakona, ki se
nanašajo na preklic sredstva elektronske identifikacije.
21. člen
(priglasitev sheme elektronske identifikacije)
Organ, pristojen za priglasitev shem elektronske
identifikacije, kot sheme elektronske identifikacije priglasi tista sredstva
elektronske identifikacije, za katera je določen namen čezmejne uporabe.
3. STORITVE ZAUPANJA
22. člen
(začetek zagotavljanja nekvalificirane storitve zaupanja)
(1) Ponudniki kvalificiranih storitev zaupanja pred začetkom
zagotavljanja nekvalificirane storitve zaupanja obvestijo nadzorni organ za
storitve zaupanja, in sicer najmanj osem dni pred začetkom izvajanja te
storitve.
(2) Nadzorni organ uvrsti storitev zaupanja na seznam
nekvalificiranih storitev zaupanja.
23. člen
(oprema za zagotavljanje nekvalificirane storitve zaupanja)
Če ponudnik kvalificiranih storitev zaupanja za izvajanje nekvalificiranih
storitev zaupanja uporablja strojno oziroma programsko opremo, ki se uporablja
tudi za izvajanje kvalificiranih storitev zaupanja, mora ponudnik na tej
strojni oziroma programski opremi izvajati postopke v skladu z zahtevami za
kvalificirano storitev zaupanja.
24. člen
(uporaba EŠEI pri kvalificiranih potrdilih)
(1) Če je fizični osebi mogoče določiti EŠEI, kvalificirano
potrdilo za elektronski podpis poleg podatkov iz Priloge I Uredbe 910/2014/EU
vsebuje tudi:
-       
EŠEI imetnika,
-       
podatke za dostop do storitve za pridobivanje EŠEI imetnika na podlagi
identifikacijskih podatkov kvalificiranega potrdila za elektronski podpis ali
-       
podatke za dostop do storitve za preverjanje EŠEI imetnika na podlagi
identifikacijskih podatkov kvalificiranega potrdila za elektronski podpis.
(2) Če je poslovnemu subjektu mogoče določiti EŠEI,
kvalificirano potrdilo za elektronski podpis, ki se izdaja za fizično osebo pri
poslovnem subjektu, poleg podatkov iz prejšnjega odstavka vsebuje tudi:
-       
EŠEI poslovnega subjekta,
-       
podatke za dostop do storitve za pridobivanje EŠEI poslovnega subjekta
na podlagi identifikacijskih podatkov kvalificiranega potrdila za elektronski
podpis ali
-       
podatke za dostop do storitve za preverjanje EŠEI poslovnega subjekta na
podlagi identifikacijskih podatkov kvalificiranega potrdila za elektronski
podpis.
(3) Če je poslovnemu subjektu mogoče določiti EŠEI,
kvalificirano potrdilo za elektronski žig poleg podatkov iz Priloge III Uredbe
910/2014/EU vsebuje tudi:
-       
EŠEI poslovnega subjekta,
-       
podatke za dostop do storitve za pridobivanje EŠEI poslovnega subjekta
na podlagi identifikacijskih podatkov kvalificiranega potrdila za elektronski
žig ali
-       
podatke za dostop do storitve za preverjanje EŠEI poslovnega subjekta na
podlagi identifikacijskih podatkov kvalificiranega potrdila za elektronski žig.
(4) Če je fizični osebi ali poslovnemu subjektu mogoče
določiti EŠEI, kvalificirano potrdilo za avtentikacijo spletišč poleg podatkov
iz Priloge IV Uredbe 910/2014/EU vsebuje tudi:
-       
EŠEI imetnika,
-       
podatke za dostop do storitve za pridobivanje EŠEI imetnika na podlagi
identifikacijskih podatkov kvalificiranega potrdila za avtentikacijo spletišč
ali
-       
podatke za dostop do storitve za preverjanje EŠEI imetnika na podlagi
identifikacijskih podatkov kvalificiranega potrdila za avtentikacijo spletišč.
(5) Vlada z uredbo določi tehnične specifikacije za zapis
EŠEI v kvalificirano potrdilo ter za dostop do storitve za pridobivanje oziroma
preverjanje EŠEI na podlagi identifikacijskih podatkov kvalificiranega potrdila
iz tega člena.
25. člen
(evidenca imetnikov kvalificiranih potrdil za elektronski
podpis)
(1) Ponudnik kvalificiranih storitev zaupanja, registriran v
Republiki Sloveniji, za identifikacijo in preverjanje identifikacijskih
podatkov fizične osebe, za katero se izdaja kvalificirano potrdilo za
elektronski podpis, ter za izdajo kvalificiranega potrdila za elektronski
podpis in zagotavljanje njegove uporabe vodi evidenco imetnikov kvalificiranih
potrdil za elektronski podpis.
(2) Evidenca imetnikov kvalificiranih potrdil za elektronski
podpis vsebuje naslednje podatke:
1.     
identifikacijske podatke kvalificiranega potrdila za elektronski podpis;
2.     
identifikacijske podatke naprave za ustvarjanje kvalificiranega
elektronskega podpisa;
3.     
osebno ime imetnika;
4.     
vrsto in številko veljavne javne listine imetnika, opremljene s
fotografijo, ki jo je izdal državni organ, oziroma navedbo postopka, na podlagi
katerega je bila opravljena identifikacija imetnika;
5.     
EŠEI imetnika;
6.     
davčno številko imetnika;
7.     
rojstni datum imetnika;
8.     
stalno prebivališče ali stalni naslov v tujini, začasno prebivališče ali
začasni naslov v tujini in naslov za vročanje, če je to potrebno za pridobitev
kvalificiranega potrdila za elektronski podpis;
9.     
telefonsko številko imetnika, če jo imetnik posreduje ali če je to
potrebno za pridobitev kvalificiranega potrdila za elektronski podpis;
10.  
naslov elektronske pošte imetnika, če ga imetnik posreduje ali če je to
potrebno za pridobitev kvalificiranega potrdila za elektronski podpis;
11.  
status kvalificiranega potrdila za elektronski podpis;
12.  
obdobje veljavnosti kvalificiranega potrdila za elektronski podpis;
13.  
obdobje začasne razveljavitve kvalificiranega potrdila za elektronski
podpis;
14.  
datum preklica kvalificiranega potrdila za elektronski podpis.
(3) Če se izdaja kvalificirano potrdilo za elektronski podpis
fizične osebe pri poslovnem subjektu, evidenca imetnikov kvalificiranih potrdil
poleg podatkov iz prejšnjega odstavka vsebuje tudi podatke poslovnega subjekta
iz 2., 3., 4., 5. in 7. točke drugega odstavka 26. člena tega zakona.
(4) Določila tega člena, ki veljajo za kvalificirana potrdila
za elektronski podpis, smiselno veljajo tudi v primeru izdaje kvalificiranega
potrdila za avtentikacijo spletišč, če je imetnik fizična oseba.
26. člen
(evidenca imetnikov kvalificiranih potrdil za elektronski
žig)
(1) Ponudnik kvalificiranih storitev zaupanja, registriran v
Republiki Sloveniji, za identifikacijo in preverjanje identifikacijskih
podatkov poslovnega subjekta in pooblaščenega predstavnika poslovnega subjekta,
za katerega se izdaja kvalificirano potrdilo za elektronski žig, ter za izdajo
kvalificiranega potrdila za elektronski žig in zagotavljanje njegove uporabe
vodi evidenco imetnikov kvalificiranih potrdil za elektronski žig, ki so
poslovni subjekti.
(2) Evidenca imetnikov kvalificiranih potrdil za elektronski
žig vsebuje podatke:
1.     
identifikacijske podatke kvalificiranega potrdila za elektronski žig;
2.     
identifikacijske podatke naprave za ustvarjanje kvalificiranega
elektronskega žiga;
3.     
firmo poslovnega subjekta;
4.     
davčno in matično številko poslovnega subjekta;
5.     
sedež poslovnega subjekta;
6.     
podatke o njegovih zastopnikih, ki obsegajo osebno ime in elektronski
naslov;
7.     
podatke o pooblaščenem predstavniku poslovnega subjekta, ki obsegajo:
osebno ime, vrsto in številko veljavne javne listine pooblaščenega predstavnika
oziroma navedbo postopka, na podlagi katerega je bila opravljena identifikacija
pooblaščenega predstavnika, in elektronski naslov;
8.     
EŠEI poslovnega subjekta;
9.     
status kvalificiranega potrdila za elektronski žig;
10.  
obdobje veljavnosti kvalificiranega potrdila za elektronski žig;
11.  
obdobje začasne razveljavitve kvalificiranega potrdila za elektronski
žig;
12.  
datum preklica kvalificiranega potrdila za elektronski žig.
(3) Določila tega člena, ki veljajo za kvalificirana potrdila
za elektronski žig, smiselno veljajo tudi v primeru izdaje kvalificiranega
potrdila za avtentikacijo spletišč, če je imetnik poslovni subjekt.
27. člen
(hramba podatkov o imetniku kvalificiranega potrdila)
Podatke glede kvalificiranega potrdila ponudnik
kvalificiranih storitev zaupanja hrani deset let po prenehanju veljavnosti izdanega
kvalificiranega potrdila ali deset let po koncu postopka, če se postopek ni
končal z izdajo kvalificiranega potrdila.
28. člen
(hramba podatkov za potrjevanje veljavnosti elektronskega
podpisa, elektronskega žiga in elektronskega časovnega žiga)
(1) Če predpis določa, da se elektronski dokument, zapis ali
podatek, ki je elektronsko podpisan, elektronsko žigosan ali elektronsko
časovno žigosan, hrani, mora tisti, ki mora dokument, zapis ali podatek
hraniti, hraniti tudi podatke za potrjevanje veljavnosti elektronskega podpisa,
elektronskega žiga ali elektronskega časovnega žiga.
(2) Podatki za potrjevanje veljavnosti se hranijo enako dolgo
kakor elektronski dokumenti, zapisi ali podatki iz prejšnjega odstavka.
29. člen
(identifikacija ob izdaji kvalificiranih potrdil)
(1) Za izdajo kvalificiranega potrdila za elektronski podpis
ali avtentikacijo spletišč fizični osebi v skladu s točko (a) prvega odstavka
24. člena Uredbe 910/2014/EU ponudnik kvalificirane storitve zaupanja izvede
identifikacijo fizične osebe v skladu s prvo alinejo pod točko b) prvega
odstavka 10. člena tega zakona.
(2) Za izdajo kvalificiranega potrdila za elektronski podpis
fizične osebe pri poslovnem subjektu v skladu s točko (a) prvega odstavka 24.
člena Uredbe 910/2014/EU ponudnik kvalificirane storitve zaupanja izvede:
-       
identifikacijo fizične osebe, za katero se izdaja kvalificirano
potrdilo, na način, kot je naveden v prejšnjem odstavku;
-       
preverjanje poslovnega subjekta, za potrebe katerega se izdaja
kvalificirano potrdilo, na podlagi podatkov poslovnega subjekta iz
verodostojnega vira države, v kateri je poslovni subjekt registriran.
(3) Za izdajo kvalificiranega potrdila za elektronski žig ali
avtentikacijo spletišč poslovnemu subjektu v skladu s točko (a) prvega odstavka
24. člena Uredbe 910/2014/EU ponudnik kvalificirane storitve zaupanja izvede:
-       
identifikacijo pooblaščenega predstavnika poslovnega subjekta, za
potrebe katerega se izdaja kvalificirano potrdilo, na način, kot je naveden v
prvem odstavku tega člena;
-       
preverjanje poslovnega subjekta, za potrebe katerega se izdaja
kvalificirano potrdilo, na podlagi podatkov poslovnega subjekta iz
verodostojnega vira države, v kateri je poslovni subjekt registriran.
(4) Sprejem zahtevkov za izdajo, preklic in začasno
razveljavitev kvalificiranega potrdila ter identifikacijo iz tega člena lahko
izvede prijavna služba.
30. člen
(preverjanje podatkov v verodostojnih virih v Republiki
Sloveniji)
Ponudniki kvalificiranih storitev zaupanja imajo za namene iz
prejšnjega člena pravico brezplačno pridobiti ali preveriti podatke v
verodostojnem viru.
31. člen
(verodostojni vir v Republiki Sloveniji)
(1) Verodostojni vir podatkov o državljanih Republike
Slovenije je centralni register prebivalstva, in sicer za podatke iz 3., 6., 7.
in 8. točke drugega odstavka 25. člena tega zakona.
(2) Verodostojna vira podatkov o tujcih v Republiki Sloveniji
sta centralni register prebivalstva in davčni register, in sicer za podatke iz
3., 6., 7. in 8. točke drugega odstavka 25. člena tega zakona.
(3) Verodostojni vir podatkov o poslovnih subjektih,
registriranih v Republiki Sloveniji, je Poslovni register Slovenije (v
nadaljnjem besedilu: poslovni register), in sicer za podatke iz 2., 3. in 4.
točke drugega odstavka 26. člena tega zakona ter podatek o osebnem imenu
zastopnika poslovnega subjekta iz 5. točke drugega odstavka 26. člena tega
zakona.
32. člen
(povezovanje evidenc imetnikov kvalificiranih potrdil)
(1) Evidenca imetnikov kvalificiranih potrdil se povezuje:
-       
s centralnim registrom prebivalstva tako, da se na podlagi davčne
številke v evidenco imetnikov kvalificiranih potrdil na posamezno zahtevo
ponudnika kvalificiranih storitev zaupanja ali njegove prijavne službe
pridobijo podatki o osebnem imenu, rojstnem datumu in stalnem prebivališču ali
stalnem naslovu v tujini, začasnem prebivališču ali začasnem naslovu v tujini
in naslovu za vročanje;
-       
z davčnim registrom tako, da se na podlagi davčne številke v evidenco
imetnikov kvalificiranih potrdil na posamezno zahtevo ponudnika kvalificiranih
storitev zaupanja ali prijavne službe pridobijo podatki o osebnem imenu,
rojstnem datumu in o stalnem prebivališču ali stalnem naslovu v tujini,
začasnem prebivališču ali začasnem naslovu v tujini in naslovu za vročanje;
-       
s poslovnim registrom tako, da se na podlagi davčne številke v evidenco
imetnikov kvalificiranih potrdil na posamezno zahtevo ponudnika kvalificiranih
storitev zaupanja ali prijavne službe pridobijo podatki o firmi, matični
številki in sedežu poslovnega subjekta ter osebnem imenu zastopnika poslovnega
subjekta.
(2) Če prijavna služba v okviru izvajanja drugega zakona
pridobi EMŠO imetnika, se izvajanje prve alineje prejšnjega odstavka zagotovi s
posredovanjem EMŠO namesto s posredovanjem davčne številke. Po pridobitvi
podatkov iz prejšnjega odstavka in davčne številke se EMŠO izbriše.
33. člen
(notranja pravila)
(1) Ponudnik kvalificiranih storitev zaupanja posluje v
skladu s svojimi notranjimi pravili, ki jih opredeli v skladu z zahtevami
Uredbe 910/2014/EU za ponudnike kvalificiranih storitev zaupanja in standardov,
na podlagi katerih je bila skladnost njegovega poslovanja certificirana s
strani organa za ugotavljanje skladnosti.
(2) Notranja pravila vsebujejo javni in zaupni del.
(3) Vse bistvene določbe notranjih pravil, ki vplivajo na
odnos med ponudnikom in imetniki od njega izdanih kvalificiranih potrdil ter
tretjimi osebami, ki se zanašajo na ta potrdila, morajo biti vsebovane v javnem
delu notranjih pravil.
34. člen
(preklic kvalificiranih potrdil)
(1) Ponudnik kvalificiranih storitev zaupanja prekliče
kvalificirano potrdilo za elektronski podpis, elektronski žig ali avtentikacijo
spletišč v času njegove veljavnosti v skladu s svojimi notranjimi pravili, ki
urejajo preklice potrdil, vendar takoj oziroma v skladu s tretjim odstavkom 24.
člena Uredbe 910/2014/EU:
1.     
po prejemu zahtevka, če preklic kvalificiranega potrdila zahteva imetnik
kvalificiranega potrdila;
2.     
po prejemu zahtevka, če preklic kvalificiranega potrdila za elektronski
podpis, izdanega fizični osebi pri poslovnem subjektu, zahteva zastopnik
poslovnega subjekta;
3.     
ko izve, da je imetniku kvalificiranega potrdila ‒ fizični osebi –
imenovan skrbnik, ali da je imetnik umrl;
4.     
ko izve, da je poslovni subjekt, za potrebe katerega je bilo izdano
kvalificirano potrdilo, prenehal obstajati;
5.     
ko izve, da je poslovni subjekt, kjer je zaposlena fizična oseba, ki ji
je bilo izdano kvalificirano potrdilo za elektronski podpis za fizično osebo
pri poslovnem subjektu, prenehal obstajati;
6.     
ko izve, da je podatek v kvalificiranem potrdilu napačen ali je bilo
kvalificirano potrdilo izdano na podlagi napačnih podatkov;
7.     
ko izve, da so bili podatki ali naprave za ustvarjanje elektronskega
podpisa ali informacijski sistem ponudnika kvalificiranih storitev zaupanja
ogroženi na način, ki vpliva na zanesljivost kvalificiranega potrdila;
8.     
ko izve, da so bili podatki ali naprave za ustvarjanje elektronskega
podpisa ali informacijski sistem imetnika kvalificiranega potrdila ogroženi na
način, ki vpliva na zanesljivost kvalificiranega potrdila;
9.     
ko ponudnik kvalificiranih storitev zaupanja preneha delovati ali mu je
delovanje prepovedano in njegove dejavnosti ni prevzel drug ponudnik
kvalificiranih storitev zaupanja ali
10.  
ko izve, da je preklic odredilo pristojno sodišče, sodnik za prekrške,
upravni organ ali nadzorni organ za storitve zaupanja.
(2) Imetnik kvalificiranega potrdila zahteva preklic svojega
kvalificiranega potrdila, če:
-       
so bili podatki za elektronsko podpisovanje, žigosanje ali avtentikacijo
spletišč izgubljeni ali odtujeni, ali
-       
so bili podatki ali informacijski sistem imetnika kvalificiranega
potrdila spremenjeni, odtujeni ali ogroženi tako, da to vpliva na zanesljivost
oblikovanja elektronskega podpisa, žigosanje ali avtentikacijo spletišč, ali
-       
obstaja nevarnost zlorabe, ali
-       
so se spremenili podatki, ki so navedeni v kvalificiranem potrdilu ali
evidenci kvalificiranih potrdil, ki vplivajo na veljavnost kvalificiranega
potrdila.
(3) Ponudnik kvalificiranih storitev zaupanja v svojih
notranjih pravilih določi, kdaj in kako se obvešča o izdaji oziroma preklicu
kvalificiranega potrdila.
35. člen
(učinek preklica kvalificiranih potrdil)
(1) Preklic kvalificiranega potrdila učinkuje med imetnikom
kvalificiranega potrdila in ponudnikom kvalificiranih storitev zaupanja od
trenutka preklica.
(2) Preklic potrdila učinkuje med tretjimi osebami in
ponudnikom kvalificiranih storitev zaupanja od trenutka objave, če pa preklic
še ni javno objavljen, od trenutka, ko zanj izvedo tretje osebe.
(3) Čas preklica se evidentira v evidenci kvalificiranih
potrdil.
36. člen
(začasna razveljavitev kvalificiranih potrdil za elektronski
podpis in elektronski žig)
(1) Začasna razveljavitev kvalificiranega potrdila za
elektronski podpis in elektronski žig pomeni neveljavnost kvalificiranega
potrdila v času njegove razveljavitve.
(2) Če ponudnik kvalificiranih storitev zaupanja omogoča
začasno razveljavitev kvalificiranega potrdila za elektronski podpis in
elektronski žig, pogoje in postopke v zvezi z začasno razveljavitvijo uredi v
svojih notranjih pravilih.
(3) Začasna razveljavitev kvalificiranega potrdila za elektronski
podpis in elektronski žig se izvede le na podlagi izrecne zahteve imetnika
kvalificiranega potrdila.
(4) Začasna razveljavitev kvalificiranega potrdila za
elektronski podpis in elektronski žig traja največ 48 ur. Če imetnik v tem roku
ne zahteva vzpostavitve veljavnosti kvalificiranega potrdila za elektronski
podpis in elektronski žig, ponudnik kvalificirane storitve prekliče
kvalificirano potrdilo.
(5) Ponudnik kvalificiranih storitev zaupanja pri ureditvi
začasne razveljavitve kvalificiranih potrdil za elektronski podpis in
elektronski žig smiselno upošteva določila tega zakona in Uredbe 910/2014/EU,
ki se nanašajo na preklic kvalificiranih potrdil.
37. člen
(zaposleni pri ponudniku kvalificiranih storitev zaupanja)
(1) Ponudnik kvalificiranih storitev zaupanja mora
zaposlovati najmanj tri osebe z najmanj osmo ravnjo izobrazbe v skladu z
zakonom, ki določa slovensko ogrodje kvalifikacij. Od tega morata najmanj dve
osebi imeti izobrazbo tehnične oziroma naravoslovne smeri, najmanj dve osebi pa
morata imeti tudi najmanj dve leti delovnih izkušenj s področja storitev
zaupanja ali elektronskega poslovanja.
(2) Ponudnik kvalificiranih storitev zaupanja mora
zaposlovati ali imeti sklenjeno ustrezno svetovalno pogodbo z osebo s pravno
izobrazbo z najmanj osmo ravnjo izobrazbe po zakonu, ki določa slovensko
ogrodje kvalifikacij, in ima najmanj dve leti delovnih izkušenj s področja
storitev zaupanja ali elektronskega poslovanja.
(3) Vse osebe iz prvega in drugega odstavka tega člena morajo
imeti posebna strokovna znanja o upravljanju in poznavanju tehnologije,
varnostnih postopkih, pravnih zahtevah s področja storitev zaupanja ali
elektronskega poslovanja ter delovanja ponudnikov kvalificiranih storitev
zaupanja, pridobljena na strokovnih usposabljanjih.
(4) Naloge zaposlenih pri ponudniku kvalificiranih storitev
zaupanja morajo biti porazdeljene med več oseb tako, da se prepreči možnost
zlorab, ki bi jih storili zaposleni. Naloge zaposlenih morajo biti določene
tako, da so med seboj jasno ločeni upravljanje kvalificirane storitve zaupanja,
upravljanje informacijskega sistema ponudnika ter področje varovanja in
kontrole.
(5) Zaposleni v prijavni službi ponudnika kvalificiranih
storitev zaupanja morajo biti usposobljeni za zanesljivo preverjanje
istovetnosti oseb.
38. člen
(uporaba podatkov za ustvarjanje kvalificiranega
elektronskega podpisa)
(1) Vsaka uporaba podatkov za ustvarjanje kvalificiranega
elektronskega podpisa mora od podpisnika zahtevati prostovoljno, specifično,
ozaveščeno, razumljivo, nedvoumno in zanesljivo dejanje za predstavitev napravi
za ustvarjanje kvalificiranega elektronskega podpisa (na primer vnos gesla,
prstni odtis).
(2) Če dejanje za predstavitev iz prejšnjega odstavka
vključuje tudi voljo podpisnika za več podpisov, se podatki za ustvarjanje
kvalificiranega elektronskega podpisa uporabijo za te konkretne podpise.
39. člen
(časovna veljavnost kvalificiranega potrdila)
Časovna veljavnost kvalificiranega potrdila je največ deset
let od dneva njegove izdaje.
40. člen
(ponudnik kvalificiranih storitev zaupanja za državne
organe)
(1) Ponudnik kvalificiranih storitev zaupanja Republika
Slovenija izvaja kvalificirane storitve zaupanja za potrebe državnih organov.
(2) Informacijske rešitve za elektronsko poslovanje v podporo
poslovanju organov iz prejšnjega odstavka, ki vključujejo tudi uporabo
kvalificiranih storitev zaupanja, uporabljajo kvalificirane storitve zaupanja
ponudnika kvalificiranih storitev zaupanja Republika Slovenija in njemu
podrejenih ali od njega potrjenih drugih ponudnikov kvalificiranih storitev
zaupanja iz nacionalnega zanesljivega seznama.
(3) Ponudnik kvalificiranih storitev zaupanja Republika
Slovenija deluje v okviru ministrstva, pristojnega za zagotavljanje centralne
storitve za spletno prijavo in elektronski podpis.
41. člen
(prijavna služba ponudnika kvalificiranih storitev zaupanja
Republika Slovenija)
(1) Naloge v zvezi s prijavo in preverjanjem istovetnosti
imetnikov v postopkih izdaje in upravljanja kvalificiranih potrdil ponudnika
kvalificiranih storitev zaupanja Republika Slovenija lahko opravljajo državni
organi.
(2) Ponudnik kvalificiranih storitev zaupanja Republika
Slovenija v svojih notranjih pravilih določi pogoje in način izvajanja nalog
prijavne službe.
(3) Ponudnik kvalificiranih storitev zaupanja Republika Slovenija
ima pravico vpogleda v dokumentacijo, ki jo v postopkih izdaje in upravljanja
kvalificiranih potrdil hranijo prijavne službe.
42. člen
(preverjanje interesa za certificiranje kvalificiranih
naprav za ustvarjanje kvalificiranega elektronskega podpisa)
Ministrstvo, pristojno za zagotavljanje centralne storitve za
spletno prijavo in elektronski podpis, z javnim pozivom vsaj vsaki dve leti
pozove javnost k priglasitvi interesa za certificiranje kvalificiranih naprav
za ustvarjanje kvalificiranega elektronskega podpisa.
43. člen
(vpis v nacionalni zanesljivi seznam)
(1) Pristojni organ ponudnika storitev zaupanja in
kvalificirane storitve zaupanja, ki jih želi zagotavljati, vpiše v nacionalni
zanesljivi seznam, če so za to izpolnjeni vsi pogoji iz tega zakona in Uredbe
910/2014/EU.
(2) Pristojni organ ponudniku kvalificiranih storitev
zaupanja o izvedenem vpisu iz prejšnjega odstavka posreduje potrdilo.
(3) Če pristojni organ ugotovi, da ponudnik storitev zaupanja
ali kvalificirane storitve zaupanja, ki jih želi zagotavljati, ne izpolnjujejo
vseh pogojev, o tem izda upravno odločbo.
(4) Zoper odločbo iz prejšnjega odstavka ni pritožbe,
zagotovljeno pa je sodno varstvo v upravnem sporu.
44. člen
(sprememba ali odvzem kvalificiranega statusa v nacionalnem
zanesljivem seznamu)
(1) O spremembi ali odvzemu kvalificiranega statusa ponudnika
kvalificiranih storitev zaupanja za izvajanje kvalificirane storitve zaupanja,
ki jo ta zagotavlja, pristojni organ odloči z upravno odločbo. Po dokončnosti
upravne odločbe se sprememba vpiše v nacionalni zanesljivi seznam, če se z
odločbo odvzame kvalificirani status, pa se kvalificiranega ponudnika
kvalificiranih storitev zaupanja, ki je izvajal kvalificirano storitev
zaupanja, izbriše iz nacionalnega zanesljivega seznama.
(2) Zoper odločbo iz prejšnjega odstavka ni pritožbe,
zagotovljeno pa je sodno varstvo v upravnem sporu.
4. CENTRALNA STORITEV ZA SPLETNO PRIJAVO IN ELEKTRONSKI
PODPIS
45. člen
(centralna storitev za spletno prijavo in elektronski
podpis)
(1) Centralna storitev za spletno prijavo in elektronski
podpis je informacijska rešitev:
-       
preko katere se posameznik identificira in avtenticira z uporabo
sredstev elektronske identifikacije;
-       
preko katere posameznik lahko elektronsko podpiše dokument z uporabo
potrdila za elektronski podpis;
-       
ki zagotavlja funkcionalnosti čezmejne avtentikacije v skladu s 6.
členom Uredbe 910/2014/EU;
-       
ki zagotavlja ustvarjanje pooblastil v elektronski obliki za
identifikacijo in avtentikacijo pooblaščenca in njihovo uporabo v pravnem
prometu.
(2) Centralno storitev za spletno prijavo in elektronski
podpis iz prejšnjega odstavka lahko za svoje poslovanje uporabljajo organi
javnega sektorja, ki ponujajo elektronske storitve. Za te organe je storitev
brezplačna.
(3) Centralno storitev za spletno prijavo in elektronski
podpis iz prvega odstavka tega člena lahko za svoje poslovanje uporabljajo
ponudniki elektronskih storitev, registrirani v Republiki Sloveniji.
(4) Ne glede na prejšnji odstavek lahko storitev iz tretje
alineje prvega odstavka tega člena za svoje poslovanje uporabljajo vsi
ponudniki elektronskih storitev.
(5) Vlada z uredbo določi tehnične pogoje in tehnične
specifikacije za izvajanje drugega, tretjega in četrtega odstavka tega člena.
Vlada z uredbo določi tudi cenik storitev za ponudnike elektronskih storitev.
(6) Pooblastilo v elektronski obliki se pripravi preko
centralne storitve za spletno prijavo in elektronski podpis s podatki o
pooblastitelju in pooblaščencu, obsegu in času pooblastila. Pooblastilo podpiše
pooblastitelj s kvalificiranim elektronskim podpisom.
(7) Pooblastilo v fizični obliki s podatki o pooblastitelju
in pooblaščencu, obsegu in času pooblastila pred uradno osebo na upravni enoti
pooblastitelj lastnoročno podpiše ali prizna podpis, ki je že na listini, za
svoj podpis. Istovetnost predlagatelja listine ugotovi uradna oseba na podlagi
veljavne javne listine, opremljene s fotografijo, ki jo je izdal državni organ,
razen v primerih, ko je predlagatelj uradni osebi osebno znan. Nato pooblastilo
uradna oseba skenira in ga s podatki vnese v centralno storitev za spletno
prijavo in elektronski podpis.
46. člen
(obdelava osebnih podatkov in povezovanje centralne storitve
za spletno prijavo in elektronski podpis)
(1) V okviru centralne storitve za spletno prijavo in
elektronski podpis se za njeno uporabo iz prvih treh alinej prvega odstavka
prejšnjega člena hranijo naslednji podatki:
-       
identifikator sredstva elektronske identifikacije;
-       
elektronski naslov posameznika, ki je storitev uporabil;
-       
EŠEI;
-       
davčna številka;
-       
identifikator uporabniškega računa posameznika, ki je storitev uporabil.
(2) Podatke iz prejšnjega odstavka se hrani še pet let po
izvedeni zahtevi za izbris podatkov s strani posameznika, ki je storitev iz
prejšnjega odstavka uporabil, ali po zadnji uporabi te storitve s strani
posameznika.
(3) V okviru centralne storitve za spletno prijavo in
elektronski podpis se za njeno uporabo iz četrte alineje prvega odstavka
prejšnjega člena hrani pooblastilo in za potrebe preverjanja pooblaščanja
obdelujejo naslednji podatki:
-       
osebno ime fizične osebe ali firma poslovnega subjekta pooblaščenca in
pooblastitelja,
-       
EŠEI pooblaščenca in pooblastitelja,
-       
elektronski naslov pooblaščenca in pooblastitelja,
-       
čas veljavnosti pooblastila,
-       
identifikator pooblastila,
-       
obseg pooblastila,
-       
podpis pooblastitelja,
-       
datum smrti pooblastitelja.
(4) Centralna storitev za spletno prijavo in elektronski
podpis v delu, ki omogoča ustvarjanje in hrambo pooblastil, ni uradna evidenca,
v kateri organi preverjajo obstoj ali obseg pooblastila. Pooblastitelj ali pooblaščenec
je dolžan zagotoviti, da organ, pred katerim se izvaja zastopanje, dobi
pooblastilo iz centralne storitve za spletno prijavo in elektronski podpis in
ne more zahtevati, da ga pridobi organ po uradni dolžnosti. Organ, ki vodi
postopek, nima dostopa do podatkov iz prejšnjega odstavka.
(5) Pooblastilo in podatki iz tretjega odstavka tega člena se
hranijo šest mesecev po posredovanju zahteve za preklic ali odpoved
elektronskega pooblastila s strani pooblaščenca ali pooblastitelja in največ
pet let po zadnji uporabi te storitve s strani pooblaščenca.
(6) Centralna storitev za spletno prijavo in elektronski
podpis pri zagotavljanju storitev iz prvih treh alinej prvega odstavka
prejšnjega člena obdeluje tudi druge podatke, kot so navedeni v prvem odstavku
tega člena, in sicer za njihovo posredovanje ponudnikom elektronskih storitev,
vendar izključno na zahtevo posameznika, ki storitev uporablja. Ti podatki se
po njihovem posredovanju ponudnikom elektronskih storitev izbrišejo. Za te
namene se centralna storitev za spletno prijavo in elektronski podpis povezuje:
-       
s centralnim registrom prebivalstva tako, da se na zahtevo posameznika,
imetnika sredstva elektronske identifikacije, na podlagi davčne številke iz
centralnega registra prebivalstva pridobijo podatki o osebnem imenu, EMŠO,
rojstnem datumu, rojstnem kraju, državi rojstva, spolu, državljanstvu in
stalnem prebivališču ali stalnem naslovu v tujini, začasnem prebivališču ali
začasnem naslovu v tujini in naslovu za vročanje ter datumu smrti;
-       
s centralnim registrom prebivalstva tako, da se na zahtevo posameznika,
ki prijavo izvaja na podlagi čezmejne avtentikacije prek spleta v skladu z
Uredbo 910/2014/EU, na podlagi EMŠO iz centralnega registra prebivalstva
pridobijo podatki o osebnem imenu in rojstnem datumu;
-       
z davčnim registrom tako, da se na zahtevo posameznika, ki prijavo
izvaja na podlagi čezmejne avtentikacije prek spleta v skladu z Uredbo
910/2014/EU, na podlagi davčne številke, osebnega imena in rojstnega datuma iz
davčnega registra pridobi podatek o ujemanju posredovanih podatkov z zapisom v
davčnem registru;
-       
s poslovnim registrom tako, da se na zahtevo posameznika, imetnika
sredstva elektronske identifikacije, na podlagi davčne številke iz poslovnega
registra pridobi podatek o poslovnih subjektih, pri katerih nastopa v vlogi
zakonitega zastopnika.
(7) Centralna storitev za spletno prijavo in elektronski
podpis se pri zagotavljanju storitev iz četrte alineje prvega odstavka
prejšnjega člena ob ustvarjanju pooblastila v elektronski obliki za preverjanje
ustreznosti vnesenih podatkov na zahtevo pooblastitelja ali pooblaščenca
povezuje s centralnim registrom prebivalstva oziroma s poslovnim registrom, in
sicer tako, da centralna storitev za spletno prijavo in elektronski podpis:
-       
centralnemu registru prebivalstva posreduje osebno ime in davčno
številko pooblaščenca ali pooblastitelja, ki je fizična oseba, centralni
register prebivalstva pa posreduje podatek o ujemanju prejetih podatkov ter v
primeru ujemanja podatkov tudi podatek o morebitnem datumu smrti pooblastitelja;
-       
poslovnemu registru posreduje firmo in davčno številko pooblaščenca ali
pooblastitelja, ki je poslovni subjekt, poslovni register pa posreduje podatek
o ujemanju prejetih podatkov.
47. člen
(vloge, vložene preko državnega portala eUprava)
(1) Državni portal eUprava omogoča vlaganje vlog preko
informacijskega sistema za oddajo vlog posameznikom, ki so registrirani za
uporabo portala, tako da izkažejo svojo identiteto. Šteje se, da je identiteta
izkazana tudi, če se posameznik prijavi v državni portal eUprava z uporabniškim
imenom in geslom, ki sta mu bila dodeljena v okviru centralne storitve za
spletno prijavo in elektronski podpis pod pogojem, da se je predhodno izvedlo
ugotavljanje identitete posameznika, kot to določa 48. člen tega zakona.
(2) Posameznik, ki vlaga vlogo preko informacijskega sistema
za oddajo vlog na državnem portalu eUprava, potrdi vložitev vloge z naprednim
elektronskim podpisom preko centralne storitve za spletno prijavo in
elektronski podpis.
48. člen
(centralna storitev za spletno prijavo in elektronski podpis
pri prijavi v elektronske storitve)
(1) V centralni storitvi za spletno prijavo in elektronski
podpis se za ugotavljanje identitete posameznika, ki uporablja elektronske
storitve organov državne uprave, preveri ujemanje podatkov, ki jih je vnesel
posameznik, z njegovimi podatki iz uradnih evidenc. Preverijo se ujemanje imena
in priimka posameznika, njegove EMŠO, davčne številke, številke zdravstvenega
zavarovanja ter številke osebne izkaznice, potne listine ali vozniškega
dovoljenja. Podatki se preverijo s soglasjem posameznika, in sicer tako, da se:
-       
ime, priimek, EMŠO in davčna številka preverijo v centralnem registru
prebivalstva, podatek o ujemanju pa se prenese v centralno storitev za spletno
prijavo in elektronski podpis,
-       
EMŠO in številka zdravstvenega zavarovanja preverita v evidenci Zavoda
za zdravstveno zavarovanje Slovenije, podatek o ujemanju pa se prenese v
centralno storitev za spletno prijavo in elektronski podpis,
-       
EMŠO in številka osebne izkaznice preverita v evidenci izdanih osebnih
izkaznic, podatek o ujemanju pa se prenese v centralno storitev za spletno
prijavo in elektronski podpis,
-       
EMŠO in številka potne listine preverita v evidenci izdanih potnih
listin, podatek o ujemanju pa se prenese v centralno storitev za spletno
prijavo in elektronski podpis,
-       
EMŠO in številka vozniškega dovoljenja preverita v evidenci izdanih
vozniških dovoljenj, podatek o ujemanju pa se prenese v centralno storitev za
spletno prijavo in elektronski podpis.
(2) Če se vneseni podatki iz prejšnjega odstavka ne ujemajo v
vseh uradnih evidencah, v katerih se preverjanje izvaja, je posameznik
seznanjen le z dejstvom o neujemanju.
(3) Če se vneseni podatki iz prvega odstavka tega člena
ujemajo, se v centralni storitvi za spletno prijavo in elektronski podpis za
nadaljnje prijave posameznika hranita njegovo uporabniško ime in davčna
številka.
(4) Posameznik lahko kadarkoli zahteva izbris svojega
shranjenega uporabniškega imena in davčne številke. Podatka o shranjenem
uporabniškem imenu in davčni številki se hranita še pet let po izvedeni zahtevi
za izbris podatkov ali po zadnji uporabi uporabniškega imena.
5. PRISTOJNOSTI ORGANOV
49. člen
(pristojni organi za elektronsko identifikacijo)
(1) Za priglasitev shem elektronske identifikacije v skladu s
prvim odstavkom 9. člena in 12. členom Uredbe 910/2014/EU je pristojno
ministrstvo, pristojno za zagotavljanje centralne storitve za spletno prijavo
in elektronski podpis.
(2) Za varnostno sodelovanje v skladu z 10. členom Uredbe
910/2014/EU je pristojna inšpekcija za informacijsko družbo.
(3) Za shemo elektronske identifikacije iz prvega odstavka
tega člena v skladu s točko (c) prvega odstavka 9. člena Uredbe 910/2014/EU je
odgovorno ministrstvo, pristojno za zagotavljanje centralne storitve za spletno
prijavo in elektronski podpis.
(4) Za zagotovitev informacijskega sistema za vzajemno
priznavanje sredstev elektronske identifikacije, izdanih v drugi državi članici
v skladu s 6. členom Uredbe 910/2014/EU, je pristojno ministrstvo, pristojno za
zagotavljanje centralne storitve za spletno prijavo in elektronski podpis.
(5) Za zagotovitev čezmejne avtentikacije prek spleta v
skladu s točko (f) 7. člena Uredbe 910/2014/EU je pristojno ministrstvo,
pristojno za zagotavljanje centralne storitve za spletno prijavo in elektronski
podpis.
(6) Nadzorni organ za elektronsko identifikacijo je inšpekcija
za informacijsko družbo.
(7) Za vzpostavitev in vzdrževanje interoperabilnostnega
okvira v skladu z 12. členom Uredbe 910/2014/EU je pristojno ministrstvo, pristojno
za zagotavljanje centralne storitve za spletno prijavo in elektronski podpis.
50. člen
(pristojnosti nadzornega organa za elektronsko
identifikacijo)
Nadzorni organ za elektronsko identifikacijo:
-       
preverja skladnost delovanja izdajatelja sredstev elektronske
identifikacije s predpisi;
-       
v okviru inšpekcijskega nadzorstva inšpektor preverja, ali organi
javnega sektorja, ki so ponudniki elektronskih storitev v skladu s 6. členom
Uredbe 910/2014/EU, ves čas izvajanja dejavnosti izpolnjujejo zahteve iz Uredbe
910/2014/EU, tega zakona in na njegovi podlagi izdanih podzakonskih predpisov.
51. člen
(pristojni organi za storitve zaupanja)
(1) Nadzorni organ za storitve zaupanja je inšpekcija za
informacijsko družbo.
(2) Za vodenje nacionalnega zanesljivega seznama v skladu z
22. členom Uredbe 910/2014/EU in seznama nekvalificiranih storitev zaupanja je pristojna
inšpekcija za informacijsko družbo.
(3) Za akreditacijo organov za ugotavljanje skladnosti je
pristojna Slovenska akreditacija.
52. člen
(pristojnosti nadzornega organa za storitve zaupanja)
Nadzorni organ za storitve zaupanja:
-       
preverja zagotavljanje storitev zaupanja po tem zakonu,
-       
je pristojen za izvajanje nadzornih nalog v skladu s 17. členom
Uredbe 910/2014/EU.
53. člen
(ukrepi nadzornih organov in pravna sredstva)
(1) V postopku nadzora po tem zakonu se uporabljajo določbe
zakona, ki ureja inšpekcijski nadzor.
(2) Inšpektor lahko po tem zakonu z odločbo odredi ukrepe za
odpravo ugotovljenih nepravilnosti in določi rok za njihovo odpravo.
(3) Inšpektor lahko po tem zakonu ob uporabi določb zakona,
ki ureja inšpekcijski nadzor, glede prepovedi opravljanja dejavnosti s posebnim
ukrepom tudi prepove delovanje ponudnika kvalificiranih storitev zaupanja.
(4) Prepoved delovanja iz prejšnjega odstavka ne vpliva na
obveznosti ponudnika kvalificiranih storitev zaupanja do pred tem izdanih
kvalificiranih potrdil in že izvedenih kvalificiranih storitev zaupanja.
(5) Zoper odločbo inšpektorja ni pritožbe, zagotovljeno pa je
sodno varstvo v upravnem sporu.
6. KAZENSKE DOLOČBE
54. člen
(prekrški ponudnika storitev zaupanja)
(1) Z globo od 5.000 do 30.000 eurov se za prekršek kaznuje
pravna oseba, če:
1.     
ne izvaja ustreznih tehničnih in organizacijskih ukrepov za obvladovanje
nevarnosti, povezanih z varnostjo storitev zaupanja, oziroma ti ukrepi ob
upoštevanju najnovejših tehnoloških dosežkov ne zagotavljajo, da je raven
varnosti sorazmerna s stopnjo nevarnosti (prvi odstavek 19. člena Uredbe
910/2014/EU);
2.     
ob vsaki kršitvi varnosti ali izgubi celovitosti, ki znatno vpliva na
zagotovljeno storitev zaupanja ali osebne podatke, vsebovane v njej, v 24 urah
po njeni ugotovitvi uradno ne obvesti nadzornega organa in po potrebi drugih
pristojnih organov, fizičnih ter pravnih oseb (drugi odstavek 19. člena Uredbe
910/2014/EU);
3.     
začne zagotavljati kvalificirane storitve zaupanja, ne da bi bil njegov
kvalificirani status naveden na zanesljivem seznamu (tretji odstavek 21. člena
Uredbe 910/2014/EU);
4.     
uporablja znak zaupanja EU za kvalificirane storitve zaupanja v
nasprotju s prvim odstavkom 23. člena Uredbe 910/2014/EU.
(2) Z globo od 3.000 do 30.000 eurov se za prekršek iz
prejšnjega odstavka kaznuje samostojni podjetnik posameznik ali posameznik, ki
samostojno opravlja dejavnost.
(3) Z globo od 3.000 do 15.000 eurov se za prekršek kaznuje
pravna oseba, če kot ponudnik kvalificiranih storitev zaupanja:
1.     
ne zagotovi, da je na njegovem spletišču navedena povezava do ustreznega
zanesljivega seznama (drugi odstavek 23. člena Uredbe 910/2014/EU);
2.     
ne preveri identitete in drugih posebnih lastnosti osebe, za katero
izdaja kvalificirano potrdilo (prvi odstavek 24. člena Uredbe
910/2014/EU);
3.     
pri zagotavljanju kvalificiranih storitev zaupanja ne izpolnjuje zahtev
iz drugega odstavka 24. člena Uredbe 910/2014/EU;
4.     
preklica ne zabeleži v svoji podatkovni zbirki potrdil ali ga ne objavi
pravočasno (tretji odstavek 24. člena Uredbe 910/2014/EU);
5.     
ne prekliče kvalificiranih potrdil v primerih iz prvega odstavka 34.
člena tega zakona;
6.     
ne prekliče kvalificiranih potrdil v primeru iz drugega odstavka 34.
člena tega zakona;
7.     
izvede preklic v nasprotju s tretjim odstavkom 35. člena tega zakona;
8.     
nima določenega načina obveščanja iz tretjega odstavka 34. člena tega
zakona;
9.     
ne zagotovi informacij o veljavnosti ali preklicu izdanih kvalificiranih
potrdil (četrti odstavek 24. člena Uredbe 910/2014/EU);
10.  
izda kvalificirano potrdilo za elektronski podpis, ki ne izpolnjuje
zahtev iz Priloge I Uredbe 910/2014/EU (prvi odstavek 28. člena Uredbe
910/2014/EU);
11.  
ponovno aktivira kvalificirana potrdila za elektronski podpis, potem ko
so bila že preklicana (četrti odstavek 28. člena Uredbe 910/2014/EU);
12.  
pri začasni razveljavitvi kvalificiranega potrdila za elektronski podpis
ne ukrepa v skladu z drugim, tretjim, četrtim ali petim odstavkom 36. člena
tega zakona;
13.  
omogoči ustvarjanje kvalificiranega elektronskega podpisa z napravo, ki
ne izpolnjuje zahtev iz Priloge II Uredbe 910/2014/EU (prvi odstavek 29. člena
Uredbe 910/2014/EU);
14.  
zagotavlja potrjevanje veljavnosti kvalificiranih elektronskih podpisov,
ne da bi izpolnjevali zahteve iz prvega odstavka 32. člena Uredbe 910/2014/EU;
15.  
zagotavlja kvalificirano storitev potrjevanja veljavnosti kvalificiranih
elektronskih podpisov, ne da bi izpolnjeval zahteve iz prvega odstavka 33.
člena Uredbe 910/2014/EU;
16.  
zagotavlja kvalificirano storitev hrambe kvalificiranih elektronskih
podpisov, ne da bi izpolnjevala zahteve iz prvega odstavka 34. člena Uredbe
910/2014/EU;
17.  
izda kvalificirano potrdilo za elektronski žig, ki ne izpolnjuje zahtev
iz Priloge III Uredbe 910/2014/EU (prvi odstavek 38. člena Uredbe 910/2014/EU);
18.  
ponovno aktivira kvalificirana potrdila za elektronski žig, potem ko so
bila že preklicana (četrti odstavek 38. člena Uredbe 910/2014/EU);
19.  
omogoči ustvarjanje kvalificiranega elektronskega žiga z napravo, ki ne
izpolnjuje zahtev iz Priloge II Uredbe 910/2014/EU (prvi odstavek 39. člena
Uredbe 910/2014/EU);
20.  
zagotavlja potrjevanje veljavnosti in hrambo kvalificiranih elektronskih
žigov, ne da bi izpolnjevala zahteve iz 40. člena Uredbe 910/2014/EU;
21.  
izda kvalificirani elektronski časovni žig v nasprotju z zahtevami iz
42. člena Uredbe 910/2014/EU;
22.  
zagotavlja kvalificirane storitve elektronske priporočene dostave v
nasprotju z zahtevami iz 44. člena Uredbe 910/2014/EU;
23.  
izda kvalificirano potrdilo za avtentikacijo spletišč, ki ne izpolnjuje
zahtev iz Priloge IV Uredbe 910/2014/EU (prvi odstavek 45. člena Uredbe
910/2014/EU);
24.  
ne hrani osebnih in drugih podatkov iz 27. člena tega zakona še deset
let po prenehanju veljavnosti izdanega kvalificiranega potrdila ali deset let
po koncu postopka, če se postopek ni končal z izdajo kvalificiranega potrdila.
(4) Z globo od 2.000 do 15.000 eurov se za prekršek iz
prejšnjega odstavka kaznuje samostojni podjetnik posameznik ali posameznik, ki
samostojno opravlja dejavnost.
(5) Z globo od 1.000 do 5.000 eurov se kaznuje odgovorna
oseba pravne osebe, odgovorna oseba samostojnega podjetnika posameznika,
odgovorna oseba posameznika, ki samostojno opravlja dejavnost, ali odgovorna
oseba v državnem organu ali v samoupravni lokalni skupnosti, ki stori prekršek
iz prvega ali tretjega odstavka tega člena.
(6) Z globo od 2.000 do 20.000 eurov se za prekršek kaznuje
ponudnik storitev zaupanja ali kvalificiranih storitev zaupanja, ki kot pravna
oseba, samostojni podjetnik posameznik ali posameznik, ki samostojno opravlja
dejavnost, dejavnost še naprej opravlja, čeprav mu je nadzorni organ delno ali
v celoti prepovedal opravljanje dejavnosti.
(7) Z globo od 1.000 do 5.000 eurov se kaznuje odgovorna
oseba pravne osebe, odgovorna oseba samostojnega podjetnika posameznika, odgovorna
oseba posameznika, ki samostojno opravlja dejavnost, ali odgovorna oseba v
državnem organu ali v samoupravni lokalni skupnosti, ki stori prekršek iz
prejšnjega odstavka.
55. člen
(prekrški v javnem sektorju)
(1) Z globo od 2.000 do 10.000 eurov se kaznuje pravna oseba,
če ta kot ponudnik elektronskih storitev:
1.     
ne prizna sredstva elektronske identifikacije za dostop in uporabo
elektronske storitve, ki jo nudi, čeprav so izpolnjeni pogoji iz 6. člena
Uredbe 910/2014/EU;
2.     
ne prizna sredstva elektronske identifikacije za dostop in uporabo
elektronske storitve, ki jo nudi (prvi odstavek 14. člena tega zakona);
3.     
pred uporabo sredstva elektronske identifikacije srednje ali visoke
ravni zanesljivosti ne preveri veljavnosti sredstva elektronske identifikacije
ali na drug način zagotovi, da se uporablja veljavno sredstvo elektronske
identifikacije (drugi odstavek 14. člena tega zakona), ali določi raven
zanesljivosti v nasprotju s 15. členom tega zakona;
4.     
ne prizna naprednih elektronskih podpisov, naprednih elektronskih
podpisov, ki temeljijo na kvalificiranem potrdilu za elektronske podpise, in
kvalificiranih elektronskih podpisov, ki so vsaj v formatih ali uporabljajo
metode, ki so opredeljene v izvedbenih aktih iz petega odstavka 27. člena
Uredbe 910/2014/EU, pa za uporabo spletne storitve, ki jo zagotavlja organ
javnega sektorja ali se zagotavlja v njegovem imenu, zahteva napredni
elektronski podpis (prvi odstavek 27. člena Uredbe 910/2014/EU);
5.     
ne prizna naprednih elektronskih podpisov, ki temeljijo na kvalificiranem
potrdilu, in kvalificiranih elektronskih podpisov, ki so vsaj v formatih ali
uporabljajo metode, ki so opredeljene v izvedbenih aktih iz petega odstavka 27.
člena Uredbe 910/2014/EU, pa za uporabo spletne storitve, ki jo zagotavlja
organ javnega sektorja ali se zagotavlja v njegovem imenu, zahteva napredni
elektronski podpis, ki temelji na kvalificiranem potrdilu (drugi odstavek 27.
člena Uredbe 910/2014/EU);
6.     
ne prizna naprednih elektronskih žigov, naprednih elektronskih žigov, ki
temeljijo na kvalificiranem potrdilu za elektronske žige, in kvalificiranih
elektronskih žigov, ki so vsaj v formatih ali uporabljajo metode, ki so
opredeljene v izvedbenih aktih iz petega odstavka 37. člena Uredbe 910/2014/EU,
pa za uporabo spletne storitve, ki jo zagotavlja organ javnega sektorja ali se
zagotavlja v njegovem imenu, zahteva napredni elektronski žig (prvi odstavek
37. člena Uredbe 910/2014/EU);
7.     
ne prizna naprednih elektronskih žigov, ki temeljijo na kvalificiranem
potrdilu, in kvalificiranih elektronskih žigov, ki so vsaj v formatih ali
uporabljajo metode, ki so opredeljene v izvedbenih aktih iz petega odstavka 37.
člena Uredbe 910/2014/EU, pa za uporabo spletne storitve, ki jo zagotavlja
organ javnega sektorja ali se zagotavlja v njegovem imenu, zahteva napredni elektronski
žig, ki temelji na kvalificiranem potrdilu (drugi odstavek 37. člena Uredbe
910/2014/EU).
(2) Z globo od 1.000 do 4.000 eurov se za prekršek iz
prejšnjega odstavka kaznuje samostojni podjetnik posameznik ali posameznik, ki
samostojno opravlja dejavnost.
(3) Z globo od 1.000 do 4.000 eurov se za prekršek iz prvega
odstavka tega člena kaznuje odgovorna oseba pravne osebe, odgovorna oseba
samostojnega podjetnika posameznika oziroma posameznika, ki samostojno opravlja
dejavnost, ali odgovorna oseba v državnem organu ali v samoupravni lokalni
skupnosti.
56. člen
(nezakonita uporaba sredstva elektronske identifikacije in
nezakonita uporaba kvalificiranega potrdila)
(1) Z globo od 1.000 do 4.000 eurov se kaznuje imetnik
sredstva elektronske identifikacije, če sredstva elektronske identifikacije ne
uporablja osebno in s skrbnostjo dobrega gospodarja (prvi odstavek 4. člena
tega zakona).
(2) Z globo od 500 do 1.000 eurov se kaznuje imetnik
kvalificiranega potrdila, če kvalificiranega potrdila in podatkov, ki so
potrebni za njegovo uporabo, ne uporablja in hrani s skrbnostjo dobrega
gospodarja ali gospodarstvenika (drugi odstavek 4. člena tega zakona).
57. člen
(višina globe v hitrem prekrškovnem postopku)
Za prekrške iz tega zakona se sme v hitrem postopku izreči
globa tudi v znesku, ki je višji od najnižje predpisane globe, določene s tem
zakonom.

Zakon o elektronski identifikaciji in
storitvah zaupanja – ZEISZ (Uradni list RS, št. 121/21) vsebuje naslednje prehodne in
končne določbe:
»7. PREHODNE IN KONČNE DOLOČBE
58. člen
(uporaba kvalificiranih
potrdil za elektronski podpis, ki so izdana tudi za namen avtentikacije)
(1) Fizična oseba lahko za namene elektronske identifikacije
in avtentikacije za dostop do elektronskih storitev v javnem sektorju iz 14.
člena tega zakona uporablja kvalificirano potrdilo za elektronski podpis še pet
let po uveljavitvi tega zakona, če:
-       
je kvalificirano potrdilo izdal ponudnik kvalificiranih storitev zaupanja,
ki je bil ob uveljavitvi zakona registriran v Republiki Sloveniji in vpisan v
nacionalni zanesljivi seznam,
-       
je bilo kvalificirano potrdilo izdano tudi za namen avtentikacije in
-       
je iz kvalificiranega potrdila mogoče samodejno, na avtomatiziran način,
nedvoumno ugotoviti identiteto imetnika.
(2) Če drugi predpis zahteva uporabo sredstva elektronske
identifikacije, se kot ustrezno šteje tudi kvalificirano potrdilo iz prejšnjega
odstavka.
59. člen
(začetek preverjanja
interesa za certificiranje kvalificiranih naprav za ustvarjanje kvalificiranega
elektronskega podpisa)
Javnost se po 42. členu tega zakona prvič pozove k
priglasitvi interesa za certificiranje kvalificiranih naprav za ustvarjanje
kvalificiranega elektronskega podpisa v dveh letih po uveljavitvi tega zakona.
60. člen
(začetek uporabe EŠEI v
kvalificiranih potrdilih)
Izdajanje kvalificiranih potrdil z uporabo EŠEI v skladu s
24. členom tega zakona se začne v dveh letih po uveljavitvi podzakonskih aktov
iz 63. člena tega zakona.
61. člen
(sprememba zakona in
razveljavitev predpisa)
(1) V Zakonu o elektronskem poslovanju in elektronskem
podpisu (Uradni list RS, št. 98/04 – uradno prečiščeno besedilo, 61/06 – ZEPT
in 46/14) se črtajo:
-       
v prvem odstavku 1. člena za besedo »tehnologije« besedilo »in uporabo
elektronskega podpisa v pravnem prometu«,
-       
drugi odstavek 1. člena,
-       
3., 4., 5., 10., 12., 13., 14., 15., 16., 17., 18., 19. in
20. točka 2. člena;
-       
tretje in četrto poglavje.
(2) Z dnem uveljavitve tega zakona preneha veljati Uredba o
izvajanju Uredbe (EU) o elektronski identifikaciji in storitvah zaupanja za
elektronske transakcije na notranjem trgu in razveljavitvi Direktive 1999/93/ES
(Uradni list RS, št. 46/16).
62. člen
(uskladitev področnih
predpisov)
(1) Predpisi, ki določajo uporabo storitev zaupanja v skladu
z Uredbo 910/2014/EU, se uskladijo s tem zakonom v petih letih po njegovi
uveljavitvi.
(2) Če predpis določa obveznost uporabe varnega elektronskega
podpisa, overjenega s kvalificiranim digitalnim potrdilom, se šteje, da se
zahteva kvalificirani elektronski podpis.
63. člen
(izdaja podzakonskih aktov)
(1) Rok za izdajo podzakonskih predpisov po tem zakonu je
šest mesecev po uveljavitvi tega zakona.
(2) Vlada Republike Slovenije uskladi Uredbo o organih v
sestavi ministrstev (Uradni list RS, št. 35/15, 62/15, 84/16, 41/17, 53/17,
52/18, 84/18, 10/19, 64/19 in 64/21) s tem zakonom v treh mesecih od njegove
uveljavitve.
64. člen
(prehodna določba)
47. in 48. člen tega zakona se začneta uporabljati tri mesece
od uveljavitve tega zakona.
65. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah Zakona o državni upravi –
ZDU-1M (Uradni list RS, št. 189/21) vsebuje naslednjo končno določbo:
»15. člen
Ta zakon začne veljati petnajsti dan po objavi v Uradnem
listu Republike Slovenije.
Določba 1. člena tega zakona se začne uporabljati
1. januarja 2024, do takrat se uporablja 32.a člen Zakona o državni upravi
(Uradni list RS, št. 113/05 – uradno prečiščeno besedilo, 89/07 – odl. US,
126/07 – ZUP-E, 48/09, 8/10 – ZUP-G, 8/12 – ZVRS-F, 21/12, 47/13, 12/14, 90/14,
51/16, 36/21 in 82/21).«.

Zakon o spremembah in dopolnitvah Zakona o državni
upravi – ZDU-1O (Uradni list RS, št. 18/23) vsebuje naslednjo končno določbo:
»59. člen
Ta zakon začne veljati naslednji dan po objavi v Uradnem
listu Republike Slovenije.«.