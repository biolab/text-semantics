1. SPLOŠNE DOLOČBE
1. člen
(vsebina zakona)
(1) Ta zakon ureja opravljanje meteorološke dejavnosti,
državno mrežo meteoroloških postaj, pogoje za registracijo meteorološke postaje,
uporabo meteoroloških podatkov in druge, z meteorološko dejavnostjo povezane
zadeve. 
(2) Meteorološka dejavnost obsega opravljanje državne
meteorološke službe in izvajanje meteoroloških opazovanj na registriranih
meteoroloških postajah. 
(3) Pripravo in posredovanje verodostojnih meteoroloških
informacij, ki so potrebne zaradi varstva okolja in varstva pred naravnimi in
drugimi nesrečami ter okolja, varnosti prometa, obrambe države, mednarodnega
sodelovanja na področju meteorologije in drugih nalog države ali občin v javnem
interesu, zagotavlja država, izvaja pa jo ministrstvo, pristojno za
meteorologijo (v nadaljnjem besedilu: ministrstvo), kot državno meteorološko
službo.
2. člen
(povezava z drugimi zakoni)
Služba letalske meteorologije, kot jo določajo predpisi o
letalstvu in zagotavljanju navigacijskih služb zračnega prometa, se izvaja v
okviru državne meteorološke službe.
3. člen
(izrazi)
V tem zakonu uporabljeni izrazi imajo naslednji pomen: 
1.     
Agrometeorologija je preučevanje medsebojnih vplivov meteoroloških
veličin in hidrologije na eni strani in kmetijske ter gozdarske dejavnosti na
drugi. 
2.     
Agrometeorološka napoved je napoved meteoroloških podatkov, pomembnih za
uporabo v kmetijstvu. 
3.     
Agrometeorološka postaja je meteorološka postaja, v kateri se pridobivajo
podatki meteorološkega opazovanja za uporabo v agrometeorologiji. 
4.     
Avtomatska meteorološka postaja je meteorološka postaja, na kateri
elektronske naprave samodejno merijo, shranjujejo in pošiljajo podatke
meteorološkega opazovanja v zbirke podatkov. 
5.     
Biometeorologija je preučevanje vremenskih in podnebnih vplivov na žive
organizme in vključuje tudi agrometeorologijo. 
6.     
Biometeorološka napoved je napoved meteoroloških razmer, ki vplivajo na
žive organizme. 
7.     
Državna meteorološka informacija je meteorološki izdelek, ki se pripravi
v okviru državne meteorološke službe iz podatkov meteoroloških opazovanj
državne mreže meteoroloških postaj. 
8.     
Državna mreža meteoroloških postaj je tehnološki, metodološki in
organizacijski sistem med seboj povezanih meteoroloških postaj na območju
Republike Slovenije in je glavni vir podatkov državnih meteoroloških opazovanj.
9.     
Lavinska postaja je meteorološka postaja za meteorološko opazovanje v
zvezi s snežnimi plazovi. 
10.  
Letalska meteorologija je meteorološka dejavnost v okviru navigacijskih
služb zračnega prometa po predpisih o letalstvu. 
11.  
Letalska meteorološka postaja je meteorološka postaja, namenjena
meteorološkemu opazovanju in izdajanju meteoroloških poročil za uporabo v
zračnem prometu. 
12.  
Meteorološka analiza je postopek prostorske in časovne obdelave
meteoroloških podatkov za ugotavljanje stanja vremena ali podnebja. 
13.  
Meteorološki instrument je naprava, ki se uporablja za merjenje ene ali
več meteoroloških veličin, kot na primer anemometer, psihrometer, totalizator
padavin, heliograf in podobno. 
14.  
Meteorološki izdelek so obdelani meteorološki podatki. 
15.  
Meteorološko opazovanje je merjenje ali vrednotenje ene ali več
meteoroloških veličin na meteorološki postaji. 
16.  
Meteorološko opozorilo je verodostojna meteorološka informacija v zvezi
z dejanskimi ali pričakovanimi neugodnimi vremenskimi razmerami. 
17.  
Meteorološki podatek je vsaka informacija, ki določa vremensko ali
podnebno stanje ali razmere. 
18.  
Meteorološka postaja je objekt s pripadajočim tehnološkim, metodološkim
in organizacijskim sklopom meteoroloških instrumentov za meteorološko
opazovanje. 
19.  
Meteorološka postaja 1. reda je registrirana meteorološka postaja, ki
izpolnjuje zahteve Svetovne meteorološke organizacije o prostorski in časovni
reprezentativnosti podatkov meteorološkega opazovanja. 
20.  
Meteorološka postaja za daljinske meritve je meteorološka postaja, ki
pridobiva meteorološke podatke z uporabo specializiranih sistemov za merjenje
meteoroloških veličin na daljavo. 
21.  
Meteorološka prognoza je postopek prostorske in časovne obdelave
meteoroloških podatkov za napovedovanje vremena ali podnebja. 
22.  
Meteorološka storitev je izdelovanje meteoroloških izdelkov v okviru
meteorološkega opazovanja, analize ali prognoze, obsega pa lahko tudi njihovo
pridobivanje, shranjevanje, posredovanje ali razlago. 
23.  
Meteorološke veličine so spremenljivke ali pojavi, značilni za vreme ali
podnebje na določenem krajevnem območju v določenem časovnem obdobju. 
24.  
Naravna nesreča je nesreča po predpisih v varstvu pred naravnimi in
drugimi nesrečami. 
25.  
Neugodne vremenske razmere so stanja ozračja, ki lahko neposredno ali
posredno ogrožajo življenje ali zdravje ljudi ali povzročijo škodo na njihovem
premoženju. 
26.  
Objekt ali naprava, katere varnost ali uporabnost je odvisna od vremena,
je objekt po predpisih o graditvi objektov ali naprava po predpisih o varstvu
okolja, kjer je povečana izpostavljenost ljudi ali premoženja posledicam
vremenskih razmer. 
27.  
Padavinska postaja je podnebna postaja, ki opravlja meritve padavin in
snežne odeje ter opazovanje meteoroloških pojavov. 
28.  
Podnebje je sinteza vremenskih razmer, opisanih z dolgoročnimi
vrednostmi meteoroloških veličin na posameznem območju. 
29.  
Podnebne spremembe so spremembe značilnih vrednosti meteoroloških
veličin v obdobju, ki je praviloma daljše od desetletja. 
30.  
Podnebna postaja je registrirana meteorološka postaja, ki opravlja
meritve in opazovanja, potrebna za analizo podnebja. 
31.  
Referenčna podnebna postaja je podnebna postaja, za katero so izpolnjene
posebne zahteve o primerljivosti in enakosti meritev v daljšem časovnem obdobju
in v zvezi s temi zahtevami pogoji varstva pred vplivi okolice na njeno
obratovanje. 
32.  
Registrirana meteorološka postaja je meteorološka postaja, ki je vpisana
v register meteoroloških postaj skladno s tem zakonom. 
33.  
Svetovna meteorološka organizacija je specializirana agencija Združenih
narodov, ustanovljena na podlagi Konvencije o svetovni meteorološki
organizaciji (Uradni list RS – MP, št. 9/92). 
34.  
Upravljavka ali upravljavec (v nadaljnjem besedilu: upravljavec)
meteorološke postaje je pravna ali fizična oseba, ki z meteorološko postajo
upravlja. 
35.  
Verodostojna meteorološka informacija je s postopkom meteorološkega
opazovanja, analize ali meteorološke prognoze pridobljen meteorološki izdelek,
ki je namenjena izvajanju nalog države ali občine in obveščanju javnosti. 
36.  
Vreme je stanje ozračja v določenem času na določenem kraju. 
37.  
Zagotavljanje kakovosti so načrtovane in sistematično izvajane
dejavnosti ali dejanja, s katerimi se zagotavlja sprejemljiva stopnja zaupanja,
da je določeni postopek v okviru izvajanja meteoroloških storitev izveden
zadovoljivo in v skladu z dogovorjenimi standardi. Zagotavljanje kakovosti
vsebuje tudi postopke preverjanja kakovosti.
4. člen
(načela zakona)
(1) Država in občina morata pri sprejemanju politik,
strategij, programov, planov in splošnih pravnih aktov ter pri izvajanju drugih
zadev iz svoje pristojnosti upoštevati možnosti in posledice, ki jih ljudem in
njihovemu premoženju lahko povzročijo vremenske ali podnebne razmere (načelo
celovitosti). 
(2) Objekt ali naprava, katere varnost ali uporabnost je
odvisna od vremena, mora biti načrtovana in izvedena tako, da povzroča čim
manjšo gospodarsko in družbeno škodo ter škodljive učinke na okolje, ki bi
nastali zaradi posledic neugodnih vremenskih ali podnebnih razmer (načelo
preventive). 
(3) Podatki iz registrov in evidenc, ki so zbirke podatkov po
tem zakonu in o postopkih državnih organov pri izvajanju državne meteorološke
službe, so javni skladno z zakonom, ki ureja dostop do informacij javnega
značaja (načelo javnosti).
2. METEOROLOŠKA DEJAVNOST
2.1. Programi meteorološke dejavnosti
5. člen
(dolgoročni program meteorološke dejavnosti)
(1) Ministrstvo vsakih pet let pripravi dolgoročni program
meteorološke dejavnosti, s katerim se za najmanj deset let določijo cilji,
usmeritve in ukrepi za preučevanja ter ugotavljanja vplivov in posledic
vremenskih in podnebnih razmer na območju Republike Slovenije in za izvajanje
meteorološke dejavnosti. 
(2) Dolgoročni program meteorološke dejavnosti vsebuje tudi
dolgoročni program državne meteorološke službe. 
(3) Dolgoročni program meteorološke dejavnosti sprejme Vlada
Republike Slovenije (v nadaljnjem besedilu: vlada).
6. člen
(operativni program meteorološke dejavnosti)
(1) Za izvedbo dolgoročnega programa meteorološke dejavnosti
ministrstvo pripravi operativni program meteorološke dejavnosti. 
(2) Operativni program meteorološke dejavnosti vsebuje tudi
operativni program državne meteorološke službe. 
(3) V operativnem programu meteorološke dejavnosti so,
praviloma za obdobje štirih let, razčlenjeni cilji in naloge programa
meteorološke dejavnosti. 
(4) Operativni program meteorološke dejavnosti sprejme
ministrica ali minister, pristojen za meteorologijo (v nadaljnjem besedilu:
minister).
7. člen
(sodelovanje javnosti)
Ministrstvo mora v postopku priprave programov iz 5. in 6.
člena tega zakona omogočiti sodelovanje javnosti skladno z določbami zakona, ki
ureja varstvo okolja in se nanašajo na sodelovanje javnosti v postopku priprave
programov varstva okolja.
8. člen
(poročilo o meteorološki dejavnosti)
(1) Ministrstvo v sodelovanju z ministrstvom, pristojnim za
promet, ministrstvom, pristojnim za kmetijstvo, in ministrstvom, pristojnim za
varstvo pred naravnimi in drugimi nesrečami, vsako leto do 31. julija pripravi
poročilo o meteorološki dejavnosti za preteklo leto. 
(2) Poročilo iz prejšnjega odstavka sprejme vlada. 
(3) Poročilo o meteorološki dejavnosti ministrstvo objavi
tako, da je dostopno javnosti.
9. člen
(vsebina poročila o meteorološki dejavnosti)
Poročilo o meteorološki dejavnosti vsebuje zlasti podatke o: 
1.     
vremenu in podnebju na območju Republike Slovenije, 
2.     
podnebnih spremembah za najmanj zadnjih deset let, 
3.     
vplivih vremena na obratovanje objektov in naprav, za katere je po tem
zakonu potrebno izvajati meteorološko opazovanje, 
4.     
vplivih neugodnih vremenskih razmer in gospodarski ter družbeni škodi in
škodljivih učinkih na okolje zaradi teh razmer, 
5.     
vplivih vremena na kmetijstvo, turizem in druge dejavnosti, ki so
odvisne od podnebja, 
6.     
državni mreži meteoroloških postaj, 
7.     
meteoroloških opazovanjih na registriranih meteoroloških postajah zunaj
državne meteorološke službe, 
8.     
opravljanju meteorološke dejavnosti zunaj državne meteorološke službe, 
9.     
izvajanju ukrepov varstva pred neugodnimi vremenskimi razmerami, 
10.  
delu strokovnega sveta in 
11.  
mednarodnem sodelovanju na področju meteorološke dejavnosti.
2.2. Državna meteorološka služba
10. člen
(naloge državne meteorološke službe)
(1) Državna meteorološka služba obsega izvajanje naslednjih
nalog: 
1.     
vzpostavljanje, vzdrževanje, upravljanje in skrb za razvoj državne mreže
meteoroloških postaj; 
2.     
izvajanje meteoroloških opazovanj na meteoroloških postajah državne
mreže; 
3.     
izvajanje meteoroloških opazovanj in meteoroloških storitev, ki izhajajo
iz ratificiranih in objavljenih mednarodnih pogodb; 
4.     
priprava in posredovanje meteoroloških opozoril, potrebnih za izvajanje
nalog države ali občine ali namenjenih javnosti; 
5.     
spremljanje in opozarjanje pred snežnimi plazovi; 
6.     
zagotavljanje meteoroloških podatkov, pripravljanje in posredovanje
meteoroloških opozoril, napovedi vremena in drugih meteoroloških podatkov,
pomembnih za varstvo pred naravnimi in drugimi nesrečami po predpisih o varstvu
pred naravnimi in drugimi nesrečami; 
7.     
zagotavljanje meteoroloških podatkov in meteoroloških storitev za
potrebe obrambe države; 
8.     
izvajanje službe letalske meteorologije; 
9.     
zagotavljanje meteoroloških podatkov in meteoroloških storitev za
potrebe pomorstva po predpisih o pomorstvu; 
10.  
vodenje zbirk podatkov iz 27. člena tega zakona in 
11.  
vzpostavljanje, vzdrževanje, upravljanje ter razvijanje komunikacijskih
in drugih tehnoloških sistemov, potrebnih za izvajanje nalog državne
meteorološke službe. 
(2) Ne glede na določbo tretjega odstavka 1. člena tega
zakona lahko meteorološka opazovanja iz 2. točke prvega odstavka tega člena
izvaja tudi oseba iz četrtega odstavka 18. člena tega zakona, s katero je bila
sklenjena pogodba o postavitvi meteorološkega instrumenta na njenem zemljišču
ali druga oseba, s katero je bila sklenjena pogodba o izvajanju meteoroloških
opazovanj.
11. člen
(druge naloge)
(1) Zaradi sistematične podpore in izboljšanja kakovosti
opravljanja nalog iz prejšnjega člena se v okviru državne meteorološke službe
izvajajo tudi druge naloge, zlasti pa: 
1.     
radiosondažno, radarsko in druge oblike specialnega merjenja
meteoroloških veličin ali njihovega merjenja na daljavo; 
2.     
zagotavlja kakovost podatkov po postopkih preverjanja rezultatov meritev
meteoroloških opazovanj; 
3.     
pridobiva, izmenjuje, preverja, shranjuje in objavlja podatke
meteoroloških opazovanj in drugih meteoroloških izdelkov; 
4.     
vzpostavlja, vzdržuje, upravlja in razvija sistem za obveščanje o
vremenskih in podnebnih razmerah; 
5.     
redno spremlja, analizira in napoveduje vreme ter opozarja na možnost
nastanka neugodnih vremenskih razmer; 
6.     
pripravlja in posreduje biometeorološke napovedi, vključno z
agrometeorološkimi; 
7.     
pripravlja in posreduje napovedi o neugodnih in škodljivih hidroloških,
ekoloških pojavih in procesih zaradi vremenskih ali podnebnih razmer ter
njihovih sprememb; 
8.     
izvaja meteorološke storitve pri upravljanju cestnega in železniškega
prometa, pomorske plovbe in drugih dejavnosti na morju ter drugih oblik prometa
in 
9.     
izvaja meteorološke storitve za druge splošne in posebne namene na
območju Republike Slovenije. 
(2) V okviru državne meteorološke službe se v zvezi z vremenom
in podnebjem zagotavlja proučevanje zlasti: 
1.     
meteoroloških, hidroloških, fenoloških in ekoloških pojavov ter razvoja
in uporabe novih metod za analizo in prognozo teh pojavov; 
2.     
sprememb podnebja ter njihove prognoze; 
3.     
vplivov vremena in podnebja na površinske in podzemne vode ter na
površino tal in vegetacijo; 
4.     
pojavov, ki so pomembni za zračni promet, plovbo ter cestni in
železniški promet; 
5.     
vplivov, ki jih povzročajo posegi v okolje; 
6.     
vplivov vremena in podnebja na življenje in zdravje ljudi ter vplivov na
žive organizme in premoženje. 
(3) V okviru državne meteorološke službe se z uporabo
meteoroloških podatkov, spoznanj in meteoroloških izdelkov pripravljajo tudi: 
1.     
strokovne podlage za načrtovanje, razvoj in opravljanje vseh dejavnosti,
ki so odvisne od vremenskih in podnebnih razmer; 
2.     
strokovne podlage za smotrno izkoriščanje naravnih virov, če je
izkoriščanje odvisno od podnebnih razmer ali je z njimi povezano, posebej na
področju prostorskega načrtovanja, urbanizma, gradnje objektov, kmetijstva,
rabe voda in energetskih virov ter zdravstva, turizma in rekreacije. 
(4) Naloge iz prejšnjih odstavkov lahko v okviru lastne
dejavnosti opravljajo tudi druge osebe.
3. METEOROLOŠKE POSTAJE
3.1. Meteorološka postaja
12. člen
(meteorološka postaja)
(1) Zaradi zagotavljanja kakovosti in primerljivosti podatkov
meteoroloških opazovanj mora meteorološka postaja, na kateri se izvaja
meteorološko opazovanje v okviru državne meteorološke službe ali meteorološko
opazovanje na objektu ali napravi iz 20. člena tega zakona, izpolnjevati s tem
zakonom določene pogoje. 
(2) Minister podrobneje predpiše tehnične in prostorske
pogoje, ki jih mora izpolnjevati meteorološka postaja. 
(3) Če je meteorološka postaja namenjena za izvajanje
letalske meteorologije, določi pogoje iz prejšnjega odstavka ministrica ali
minister, pristojen za promet, ob soglasju ministra. 
(4) V predpisih iz drugega in tretjega odstavka tega člena se
določijo tudi pravila za uporabo posameznih vrst opreme za meteorološko
opazovanje ter načini vodenja zapisnikov in drugi tehnični ter organizacijski
pogoji pri izvajanju tehničnih pregledov opreme, ki se uporablja pri
meteorološkem opazovanju, obveznost rednega tehničnega pregledovanja ter drugi
pogoji za uporabo opreme za meteorološko opazovanje. 
(5) V predpisih iz drugega in tretjega odstavka tega člena se
lahko sklicuje na standarde, ki se nanašajo na posamezno merilno metodo ali
merilno opremo, in določi njihova obvezna uporaba, ali domneva, da velja
posamezna merilna metoda ali oprema za skladno z zahtevami predpisa, če ustreza
zahtevam teh standardov. 
(6) V primeru iz prejšnjega odstavka se določi tudi kraj,
kjer je standard dostopen.
13. člen
(vpis v register)
(1) Meteorološka postaja, na kateri se izvaja meteorološka
opazovanja na objektu ali napravi iz 20. člena tega zakona, mora biti vpisana v
register meteoroloških postaj iz 25. člena tega zakona. 
(2) Upravljavec meteorološke postaje na objektu ali napravi
iz 20. člena tega zakona zaprosi za vpis v register z vlogo, ki vsebuje podatke
o: 
1.     
upravljavcu oziroma lastniku ali lastnici objekta ali naprave iz 20.
člena tega zakona, če ta ni hkrati tudi upravljavec meteorološke postaje, 
2.     
objektu ali napravi iz 20. člena tega zakona, 
3.     
lokaciji meteorološke postaje in izpolnjevanju predpisanih tehničnih ter
prostorskih pogojev, 
4.     
obsegu in načinu meteorološkega opazovanja in 
5.     
predvidenem začetku meteorološkega opazovanja. 
(3) Vlogi za vpis v register meteoroloških postaj je treba
priložiti tudi uporabno dovoljenje po predpisih o graditvi objektov, kadar je
njegova pridobitev za gradnjo meteorološke postaje potrebna. 
(4) Ministrstvo vpiše meteorološko postajo v register
meteoroloških postaj, če so zanjo izpolnjeni predpisani tehnični in prostorski
pogoji iz 12. člena tega zakona, in o tem upravljavcu meteorološke postaje izda
potrdilo v roku 30 dni od dneva vložitve popolne vloge. 
(5) Potrdilo iz prejšnjega odstavka vsebuje zlasti naslednje
podatke: 
1.     
o upravljavcu meteorološke postaje, 
2.     
o lokaciji meteorološke postaje in 
3.     
o obsegu ter načinu meteorološkega opazovanja. 
(6) Minister podrobneje predpiše vsebino vloge za vpis v
register meteoroloških postaj in potrdila o vpisu v register.
14. člen
(sprememba meteorološke postaje)
(1) Upravljavec meteorološke postaje, ki je vpisana v
register meteoroloških postaj, mora vsako spremembo meteorološke postaje, s
katero so se spremenile tehnične in prostorske lastnosti postaje, ki lahko
vplivajo na meteorološka opazovanja, najkasneje v roku 15 dni po izvedeni
spremembi, pisno prijaviti ministrstvu, kar izkazuje s potrdilom o oddani
pošiljki. V primeru, ko je za spremembo meteorološke postaje treba pridobiti
uporabno dovoljenje po predpisih o graditvi objektov, ga mora upravljavec k
prijavi priložiti. 
(2) Če ministrstvo na podlagi prijave ugotovi, da sprememba
vpliva na meteorološka opazovanja, jo v 30 dneh po prejemu prijave, pod
pogojem, da meteorološka postaja po spremembi še izpolnjuje predpisane tehnične
in prostorske pogoje iz 12. člena tega zakona, po uradni dolžnosti, vpiše v
register meteoroloških postaj iz 25. člena tega zakona in o tem izda
upravljavcu potrdilo.
15. člen
(izbris iz registra meteoroloških postaj)
(1) Ministrstvo izbriše meteorološko postajo iz registra
meteoroloških postaj na zahtevo njenega upravljavca ali po uradni dolžnosti. 
(2) Ministrstvo o izbrisu meteorološke postaje iz registra
meteoroloških postaj izda odločbo. 
(3) Ministrstvo izbriše meteorološko postajo iz registra
meteoroloških postaj po uradni dolžnosti, če: 
1.     
je upravljavec na meteorološki postaji izvedel spremembo, ki je vplivala
na meteorološka opazovanja, pa tega ni prijavil skladno z določbami prejšnjega
člena, 
2.     
meteorološka postaja po spremembi ne izpolnjuje predpisanih tehničnih in
prostorskih pogojev iz 12. člena tega zakona ali 
3.     
na predlog pristojne inšpektorice ali inšpektorja (v nadaljnjem
besedilu: inšpektor), skladno z določbo petega odstavka 35. člena tega zakona. 
(4) V primeru iz prejšnjega odstavka ministrstvo o svoji
nameri pisno obvesti upravljavca meteorološke postaje najmanj tri mesece pred
izdajo odločbe o izbrisu meteorološke postaje iz registra. 
(5) Izbris meteorološke postaje iz registra meteoroloških
postaj učinkuje od dneva dokončnosti odločbe, s katero je bil izrečen. 
(6) Upravljavec meteorološke postaje v primeru iz tretjega
odstavka tega člena ni upravičen do odškodnine.
3.2. Državna mreža meteoroloških postaj
16. člen
(državna mreža meteoroloških postaj)
(1) Državno mrežo meteoroloških postaj sestavljajo: 
1.     
meteorološka postaja za daljinske meritve, 
2.     
meteorološka postaja 1. reda, 
3.     
podnebna postaja, 
4.     
padavinska postaja, 
5.     
referenčna podnebna postaja, 
6.     
agrometeorološka postaja, 
7.     
letalska meteorološka postaja, 
8.     
lavinska postaja, 
9.     
postaja, namenjena meteorološki dejavnosti Slovenske vojske, 
10.  
meteorološka postaja na območju, ki je ogroženo ali prizadeto zaradi
naravne ali druge nesreče in 
11.  
postaja, ki združuje namembnost posameznih vrst postaj iz prejšnjih
točk. 
(2) Meteorološka postaja iz prejšnjega odstavka mora
izpolnjevati zahteve iz 12. člena tega zakona. 
(3) Zasnovo državne mreže meteoroloških postaj in druge
objekte, naprave ter pripadajoče sisteme državne mreže meteoroloških postaj se
določi v dolgoročnem programu meteorološke dejavnosti iz 5. člena tega zakona. 
(4) Minister podrobneje določi pravila o delovanju državne
mreže meteoroloških postaj. 
(5) Zaradi zagotavljanja nemotenega in kakovostnega delovanja
državne mreže meteoroloških postaj vlada predpiše merila za določitev najmanjše
razdalje med državno meteorološko postajo in drugimi območji ter tehnične in
druge ukrepe ali druge omejitve rabe prostora, vključno z zahtevami za
prilagoditev obstoječih objektov.
17. člen
(vpis, sprememba in izbris iz registra meteoroloških postaj)
(1) Ministrstvo po uradni dolžnosti vpiše državno
meteorološko postajo in njeno spremembo v register meteoroloških postaj iz 25.
člena tega zakona. 
(2) Ministrstvo izvede vpis iz prejšnjega odstavka po
zaključeni gradnji ali izdaji uporabnega dovoljenja po predpisih o graditvi,
kadar je to zahtevano. 
(3) Ministrstvo meteorološko postajo izbriše iz registra
meteoroloških postaj iz 25. člena tega zakona, če meteorološka postaja postane
trajno nepotrebna za izvajanje meteoroloških opazovanj po tem zakonu.
18. člen
(meteorološka infrastruktura)
(1) Državna meteorološka postaja iz prvega odstavka 16. člena
tega zakona pridobi z vpisom v register meteoroloških postaj iz 25. člena tega
zakona status državne meteorološke infrastrukture (v nadaljnjem besedilu:
državna meteorološka infrastruktura). 
(2) Gradnja meteorološke infrastrukture je v javnem interesu.
(3) Zaradi pridobivanja meteoroloških podatkov, potrebnih za
opravljanje nalog državne meteorološke službe iz 1. do 9. točke prvega odstavka
10. člena tega zakona, se za gradnjo meteorološke infrastrukture lahko odvzame
ali omeji lastninska pravica na način in pod pogoji, določenimi z zakonom, ki
ureja postopek razlastitve. Šteje se, da je javna korist izkazana, če je
gradnja meteorološke infrastrukture predvidena v državnem lokacijskem načrtu,
skladno s predpisi o urejanju prostora. 
(4) Postavitev določenih vrst meteoroloških instrumentov
državne mreže meteoroloških postaj je na tujem zemljišču mogoča na podlagi
pogodbe z lastnikom zemljišča. Pogodbe o pravici postavitve ni treba vpisati v
zemljiško knjigo. 
(5) Meteorološki instrumenti iz prejšnjega odstavka se
štejejo za meteorološko infrastrukturo, za njeno postavitev pa ni mogoče
uporabljati določb tretjega odstavka tega člena. 
(6) Minister predpiše vrste meteoroloških instrumentov iz
četrtega odstavka tega člena.
19. člen
(pravni režim meteorološke infrastrukture)
(1) Meteorološka infrastruktura je last države in ni v
pravnem prometu. 
(2) Na meteorološki infrastrukturi ni mogoče pridobiti
lastninske pravice s priposestvovanjem ali nanjo poseči z izvršbo. 
(3) Z meteorološko infrastrukturo upravlja izvajalec državne
meteorološke službe.
3.3. Obvezno zagotavljanje meteorološkega opazovanja
20. člen
(obvezno zagotavljanje meteoroloških storitev)
(1) Upravljavec objekta ali naprave mora zaradi varnosti in
omogočanja njene uporabnosti zagotavljati izvajanje predpisanih meteoroloških
storitev. 
(2) Objekt ali naprava iz prejšnjega odstavka je zlasti: 
1.     
avtocesta, hitra cesta, glavna in regionalna cesta I. reda po predpisih
o cestah, 
2.     
pristanišče po predpisih o pomorstvu, 
3.     
visoka pregrada po predpisih o graditvi objektov in 
4.     
objekt ali naprava, za katero je treba po predpisih o varstvu pred
naravnimi in drugimi nesrečami ali po predpisih o varstvu pred ionizirajočimi
sevanji in jedrski varnosti izvajati meteorološke meritve, ali za katero je
treba po predpisih o varstvu okolja v okviru obratovalnega monitoringa izvajati
meritve meteoroloških veličin. 
(3) Meteorološke storitve iz prvega odstavka tega člena
obsegajo zlasti izvajanje meteorološkega opazovanja. 
(4) Meteorološke storitve iz prvega odstavka tega člena lahko
izvaja le izvajalec državne meteorološke službe ali oseba, vpisana v evidenco
iz 23. člena tega zakona. 
(5) Vlada podrobneje določi vrste in obseg meteoroloških
storitev iz prvega odstavka tega člena in objekte ter naprave iz drugega
odstavka tega člena.
21. člen
(obveznosti upravljavca)
(1) Upravljavec objekta ali naprave iz 20. člena tega zakona
mora podatke meteoroloških opazovanj brezplačno posredovati izvajalcu državne
meteorološke službe. 
(2) Podatke iz prejšnjega odstavka se lahko uporablja samo za
izvajanje ukrepov varstva okolja, varstva pred naravnimi in drugimi nesrečami
ali obveščanja o neugodnih vremenskih razmerah. 
(3) Podatki iz prvega odstavka tega člena se ne štejejo za
informacijo javnega značaja, njihovo posredovanje tretjim osebam pa je mogoče
le ob pisni privolitvi upravljavca objekta ali naprave, ki je podatke
posredoval. 
(4) Upravljavec objekta ali naprave iz 20. člena tega zakona
mora o neugodnih vremenskih razmerah redno in pravočasno poročati izvajalcu
državne meteorološke službe in o njih obveščati druge pristojne službe ter
uporabnike objekta ali naprave. 
(5) Minister podrobneje predpiše vrste podatkov iz prvega
odstavka tega člena, način in pogoje izvajanja meritev, način njihovega
vrednotenja, način in čas hranjenja podatkov ter njihovega sporočanja izvajalcu
državne meteorološke službe. 
(6) V predpisu iz prejšnjega odstavka se določi tudi obseg in
način sporočanja in obveščanja iz četrtega odstavka tega člena.
22. člen
(zagotavljanje kakovosti)
(1) Upravljavec objekta ali naprave iz 20. člena tega zakona
mora načrtovano in sistematično izvajati ukrepe za izpolnjevanje zahtev, ki se
nanašajo na zagotavljanje kakovosti opreme za merjenje meteoroloških veličin in
kakovosti meteoroloških storitev. 
(2) Oseba iz prejšnjega odstavka mora za zagotavljanje
kakovosti vzpostaviti in izvajati program zagotavljanja kakovosti. 
(3) Minister predpiše vsebino in obliko programa
zagotavljanja kakovosti opreme za merjenje meteoroloških veličin in
meteoroloških storitev.
23. člen
(evidenca oseb, ki lahko izvajajo meteorološke storitve)
(1) Oseba, ki namerava izvajati meteorološke storitve na
objektih ali napravah iz 20. člena tega zakona mora izpolnjevati predpisane
pogoje in biti vpisana v evidenco oseb, ki lahko izvajajo meteorološke storitve
(v nadaljnjem besedilu: evidenca). 
(2) V evidenco se lahko vpiše oseba, ki ima univerzitetno
izobrazbo s področja meteorologije ali drugo univerzitetno izobrazbo in pet let
delovnih izkušenj s področja meteoroloških storitev. 
(3) Oseba iz prejšnjega odstavka zaprosi za vpis z vlogo, ki
vsebuje podatke o prosilcu in dokazila o izpolnjenosti pogojev iz prejšnjega
odstavka. 
(4) Ministrstvo vpiše osebo, ki izpolnjuje predpisane pogoje,
v evidenco in o tem izda prosilcu potrdilo. 
(5) Ministrstvo osebo iz prejšnjega odstavka izbriše iz
evidence na njeno zahtevo in o tem izda potrdilo.
4. PODATKI METEOROLOŠKE DEJAVNOSTI
4.1. Zbirke podatkov
24. člen
(javna knjiga)
(1) Ministrstvo kot javno knjigo vodi: 
1.     
register meteoroloških postaj iz 13. in 17. člena tega zakona in 
2.     
evidenco oseb, ki lahko izvajajo meteorološke storitve iz 23. člena tega
zakona. 
(2) Podatki iz registra in evidence so javni, skladno z
zakonom, ki ureja dostop do informacij javnega značaja.
25. člen
(register meteoroloških postaj)
Register meteoroloških postaj vsebuje podatke o: 
1.     
firmi in sedežu ali imenu in naslovu upravljavca in lastnika
meteorološke postaje, 
2.     
lokaciji meteorološke postaje, 
3.     
tehničnih in prostorskih značilnosti meteorološke postaje, ki se nanašajo
na zahteve iz 12. člena tega zakona in 
4.     
vrsti meteoroloških opazovanj, ki se izvajajo na meteorološki postaji.
26. člen
(evidenca)
(1) Zaradi vodenja postopkov po tem zakonu ministrstvo o
osebah, ki lahko izvajajo meteorološke storitve, vodi evidenco, ki vsebuje
naslednje osebne podatke: 
1.     
osebno ime in naslov stalnega ali začasnega prebivališča, 
2.     
datum in kraj rojstva, 
3.     
EMŠO in 
4.     
številko in datum potrdila o vpisu v evidenco. 
(2) Oseba iz prejšnjega odstavka mora vsako spremembo
podatkov iz prejšnjega odstavka nemudoma sporočiti ministrstvu.
27. člen
(register in zbirka podatkov državnih meteoroloških
informacij in meteoroloških opazovanj na registriranih meteoroloških postajah)
(1) Izvajalec državne meteorološke službe vodi zbirko
podatkov državnih meteoroloških informacij in meteoroloških opazovanj z
registriranih meteoroloških postaj. 
(2) Zbirko podatkov državnih meteoroloških informacij in
meteoroloških opazovanj z registriranih meteoroloških postaj sestavljajo
podatki meteoroloških opazovanj na postajah državne mreže meteoroloških postaj,
državne meteorološke informacije in meteorološki podatki, pridobljeni na
podlagi mednarodne izmenjave meteoroloških podatkov. 
(3) Podatki iz prejšnjih odstavkov so javni, skladno z
zakonom, ki ureja dostop do informacij javnega značaja. 
(4) V zbirko podatkov iz drugega odstavka tega člena se
vpisujejo tudi podatki, ki so jih dolžne pošiljati osebe iz prvega odstavka 21.
člena tega zakona. 
(5) Izvajalec državne meteorološke službe hrani dokumentarno
gradivo s podatki iz prejšnjih odstavkov skladno s predpisi o varstvu
dokumentarnega in arhivskega gradiva ter arhivih. 
(6) Minister podrobneje določi vrste podatkov, ki se štejejo
za državno meteorološko informacijo iz drugega odstavka tega člena. 
(7) Minister podrobneje določi način sporočanja informacij,
ki sestavljajo zbirke podatkov, in način določanja materialnih stroškov
posredovanih informacij.
4.2. Uporaba podatkov
28. člen
(objava meteoroloških izdelkov in opozoril)
(1) Meteorološki izdelek o vremenskih in podnebnih razmerah,
objavljen v javnih medijih, mora biti označen s podatkom o osebi, ki je
meteorološki izdelek izdelala, in z navedbo poglavitnega vira meteoroloških
podatkov, na podlagi katerih je bil izdelan. 
(2) V javnih medijih se lahko objavljajo le tista
meteorološka opozorila, ki jih je posredoval izvajalec državne meteorološke
službe.
29. člen
(uporaba podatkov iz zbirk podatkov)
Oseba, ki pridobi podatke iz zbirk podatkov o meteorološki
dejavnosti, mora navesti vir podatkov, če meteorološki izdelek ali kak drug
izdelek, pripravljen na podlagi pridobljenih podatkov, objavi ali na drug način
omogoči javnosti dostop do izdelka.
30. člen
(plačilo za storitve državne meteorološke službe)
(1) Oseba, ki pridobi podatke iz zbirk podatkov po tem
zakonu, krije samo predpisane stroške posredovanja teh podatkov, skladno z
zakonom, ki ureja dostop do informacij javnega značaja, če teh podatkov ne
uporablja za izdelavo meteoroloških izdelkov in jih ne posreduje tretjim
osebam. 
(2) Oseba, ki pridobi podatke iz zbirk podatkov po tem zakonu
zaradi izdelave meteoroloških izdelkov ali zaradi posredovanja tretjim osebam,
mora kriti predpisane stroške pridobivanja teh podatkov. 
(3) Oseba, ki želi pridobiti meteorološki izdelek, ki ni
državna meteorološka informacija po tem zakonu, mora za ta izdelek kriti
predpisane stroške, ki se nanašajo na njegovo pripravo in izdelavo. 
(4) Vlada določi cene za storitev pridobivanja, izdelave in
posredovanja podatkov iz zbirk podatkov po tem zakonu, za pripravo in izdelavo
meteoroloških izdelkov, ki niso državna meteorološka informacija, in drugih
meteoroloških storitev državne meteorološke službe, pri čemer upošteva
materialne stroške in obseg dela pri pridobivanju, izdelavi in posredovanju
podatkov ter drugih meteoroloških storitev. 
(5) Izvajalec državne meteorološke službe mora sredstva,
zbrana na podlagi določb drugega in tretjega odstavka tega člena, uporabiti za
izboljšanje kakovosti storitev pridobivanja, izdelave in posredovanja podatkov
iz zbirk podatkov po tem zakonu.
5. POSEBNI POGOJI ZA NAČRTOVANJE IN GRADNJO OBJEKTOV
31. člen
(prostorsko načrtovanje)
(1) Zaradi upoštevanja načel celovitosti in preventive iz 4.
člena tega zakona mora pripravljavka ali pripravljavec prostorskega akta po
predpisih o urejanju prostora (v nadaljnjem besedilu: pripravljavec) pri
pripravi prostorskega akta, s katerim se načrtuje objekt ali naprava iz 20.
člena tega zakona, upoštevati smernice, ki se nanašajo na vremenske in podnebne
razmere. 
(2) Pripravljavec pridobi smernice iz prejšnjega odstavka od
izvajalca državne meteorološke službe.
32. člen
(gradnja objektov)
(1) Investitorica ali investitor (v nadaljnjem besedilu:
investitor) objekta ali naprave iz 20. člena tega zakona mora pri njenem
projektiranju pridobiti projektne pogoje, ki se nanašajo na upoštevanje vremena
in podnebja ter postavitev meteorološke postaje, skladno z zakonom, ki ureja
graditev objektov. 
(2) Projektne pogoje izda izvajalec državne meteorološke
službe. 
(3) Upoštevanje projektnih pogojev se ugotavlja v postopku za
izdajo uporabnega dovoljenja po predpisih o graditvi objektov, v katerega mora
biti vključen tudi izvajalec državne meteorološke službe.
6. STROKOVNI SVET ZA METEOROLOŠKO DEJAVNOST
33. člen
(strokovni svet)
(1) Za strokovno pomoč ministrstvu pri urejanju zadev v zvezi
z meteorološko dejavnostjo se ustanovi Strokovni svet za vprašanja meteorološke
dejavnosti (v nadaljnjem besedilu: Strokovni svet). 
(2) Strokovni svet sestavlja deset članic ali članov (v
nadaljnjem besedilu: član), ki so strokovnjakinje ali strokovnjaki za področja:
1.     
vpliva vremena in podnebja na zdravje ljudi, ki ju predlaga ministrstvo,
pristojno za zdravje, 
2.     
vpliva vremena na pomorski, cestni in železniški promet, ki ju predlaga
ministrstvo, pristojno za promet, 
3.     
letalske meteorologije, ki ju predlaga ministrstvo iz prejšnje točke, 
4.     
uporabe meteoroloških podatkov in analiz v slovenski vojski, ki ju
predlaga ministrstvo, pristojno za obrambo, 
5.     
varstva ljudi in njihovega premoženja pred posledicami neugodnih
vremenskih razmer, ki ju predlaga ministrstvo, pristojno za varstvo pred
naravnimi in drugimi nesrečami, 
6.     
vpliva vremena in podnebja na kmetijstvo in gozdarstvo, ki ju predlaga
ministrstvo, pristojno za kmetijstvo, 
7.     
energetike, ki ju predlaga ministrstvo, pristojno za energijo, 
8.     
državnih meteoroloških informacij, ki ju predlaga ministrstvo, 
9.     
proučevanja vremena, podnebja in njunih sprememb, ki ju predlaga
ministrstvo, in 
10.  
razvoja in raziskav na področju meteorologije, ki ju predlaga
ministrstvo, pristojno za znanost. 
(3) Vsak član Strokovnega sveta ima tudi svojo namestnico ali
namestnika, ki so strokovnjaki za področja iz prejšnjega odstavka. 
(4) Minister imenuje člane Strokovnega sveta za obdobje
šestih let z možnostjo ponovnega imenovanja.
34. člen
(naloge Strokovnega sveta)
(1) Naloge Strokovnega sveta so zlasti: 
1.     
dajanje mnenj in predlogov pri pripravi predpisov po tem zakonu, 
2.     
dajanje mnenj o dolgoročnem in operativnem programu meteorološke
dejavnosti, 
3.     
dajanje mnenj o poročilu o meteorološki dejavnosti, 
4.     
dajanje mnenj in predlogov o drugih zadevah v zvezi s področji, ki jih
pokrivajo, za katere jih zaprosijo organi, pristojni za izvajanje nalog državne
meteorološke službe. 
(2) Strokovni svet o svojem delu enkrat letno pripravi
poročilo in ga posreduje ministrstvu do 31. julija tekočega leta za preteklo
leto. 
(3) Minister poročilo iz prejšnjega odstavka objavi tako, da
je dostopno javnosti. 
(4) Administrativno in tehnično podporo za delovanje
Strokovnega sveta zagotavlja ministrstvo. 
(5) Naloge, način delovanja Strokovnega sveta, pogostost
sestajanja in druge zadeve, pomembne za delovanje strokovnega sveta, se
določijo s poslovnikom. 
(6) Poslovnik pripravi Strokovni svet, uporabljati pa se
začne, ko zanj pridobi soglasje ministra.
7. INŠPEKCIJSKO NADZORSTVO
35. člen
(inšpekcijsko nadzorstvo)
(1) Izvajanje določb tega zakona in na njegovi podlagi
izdanih predpisov nadzira inšpekcija, pristojna za okolje. 
(2) Naloge inšpekcijskega nadzora po tem zakonu opravljajo
inšpektorji skladno s tem zakonom in zakonom, ki ureja inšpekcijski nadzor. 
(3) Če inšpektor pri inšpekcijskem nadzoru ugotovi, da so
kršene določbe tega zakona ali na njegovi podlagi izdanih predpisov, ima
pravico in dolžnost, da odredi ukrepe za odpravo nepravilnosti in
pomanjkljivosti v roku, ki ga sam določi. 
(4) Inšpektor lahko poleg ukrepov iz prejšnjega odstavka: 
1.     
prepove opravljanje nalog državne meteorološke službe, če ugotovi, da
jih opravlja oseba zunaj državne meteorološke službe; 
2.     
odredi začasno prenehanje uporabe registrirane meteorološke postaje, če
ugotovi, da postaja ne izpolnjuje predpisanih zahtev; 
3.     
odredi začasno prenehanje uporabe registrirane meteorološke postaje, če
ugotovi, da upravljavec objekta ali naprave iz 20. člena tega zakona na
zagotavlja ukrepov za zagotavljanje kakovosti opreme za merjenje meteoroloških
veličin in storitev meteoroloških opazovanj; 
4.     
odredi začasno prenehanje izvajanja meteoroloških storitev osebi, ki ni
vpisana v evidenco oseb, ki lahko izvajajo meteorološka opazovanja; 
5.     
odredi izvajanje predpisanih meteoroloških storitev na objektih iz 20.
člena tega zakona, če ugotovi, da se ne izvajajo. 
(5) Inšpektor predlaga ministrstvu izbris meteorološke
postaje iz registra meteoroloških postaj, če njen upravljavec ne izvede ukrepa
iz 2. točke prejšnjega odstavka. 
(6) Poleg inšpekcije iz prvega odstavka tega člena opravlja
nadzor nad izvajanjem določb 28. in 29. člena tega zakona v sladu s svojimi
pristojnostmi tudi inšpekcija, pristojna za javne medije.
8. KAZENSKE DOLOČBE
36. člen
(prekrški)
(1) Z globo od 100.000 do 30.000.000 tolarjev se kaznuje za
prekršek pravna oseba če: 
1.     
nepooblaščeno opravlja naloge državne meteorološke službe (tretji
odstavek prvega člena in drugi odstavek 10. člena); 
2.     
izvaja meteorološka opazovanja na objektu in napravi iz 20. člena tega
zakona na meteorološki postaji, ki ni vpisana v register meteoroloških postaj
(prvi odstavek 13. člena); 
3.     
je izvedla spremembo na meteorološki postaji, pa tega ni prijavila
ministrstvu (prvi odstavek 14. člena); 
4.     
ne zagotavlja izvajanja predpisani meteoroloških storitev (prvi odstavek
20. člena); 
5.     
izvaja meteorološke storitve na objektu in napravi iz 20. člena tega
zakona nepooblaščena oseba (četrti odstavek 20. člena); 
6.     
državni meteorološki službi brezplačno ne posreduje podatkov
meteoroloških opazovanj (prvi odstavek 21. člena); 
7.     
državni meteorološki službi ne poroča o neugodnih vremenskih razmerah,
ali o njih ne obvesti pristojne službe ali uporabnike (četrti odstavek 21.
člena); 
8.     
ne zagotavlja ukrepov za zagotavljanje kakovosti opreme za merjenje
meteoroloških veličin in storitev meteoroloških opazovanj na objektih ali
napravah iz 20. člena tega zakona (prvi odstavek 22. člena); 
9.     
je v javnih medijih objavila meteorološki izdelek, ki ni bil označen na
predpisan način (prvi odstavek 28. člena); 
10.  
je kot meteorološko opozorilo objavila meteorološko informacijo, ki jo
ni izdelala državna meteorološka služba (drugi odstavek 28. člena); 
11.  
je pridobila podatke iz zbirk meteoroloških podatkov in jih je objavila
ali na drug način javnosti omogočila dostop do njih, pa ni navedla vira
podatkov (29. člen). 
(2) Z globo od 100.000 do 15.000.000 tolarjev se za prekršek
iz prejšnjega odstavka kaznuje samostojni podjetnik posameznik. 
(3) Z globo od 100.000 do 1.000.000 tolarjev se za prekršek
iz prvega odstavka tega člena kaznuje tudi odgovorna oseba pravne osebe ali
odgovorna oseba samostojnega podjetnika posameznika. 
(4) Z globo od 30.000 do 900.000 se za prekršek kaznuje
posameznik, če izvaja meteorološko opazovanje pa ni vpisana v evidenco oseb, ki
lahko opravljajo meteorološko opazovanje (prvi odstavek 23. člena).
9. PREHODNE IN KONČNE DOLOČBE
37. člen
(uskladitev z zakonom)
(1) Upravljavec obstoječega objekta ali naprave iz 20. člena
tega zakona mora svoje delovanje uskladiti z določbami tega zakona v treh letih
od uveljavitve predpisa iz petega odstavka 20. člena tega zakona. 
(2) Za obstoječi objekt ali napravo iz prejšnjega odstavka se
šteje objekt ali naprava, ki obratuje na dan uveljavitve predpisa iz petega
odstavka 20. člena tega zakona ali je bilo do dne njegove uveljavitve zanjo
pridobljeno pravnomočno gradbeno dovoljenje po predpisih o graditvi objektov. 
(3) Določbe 31. člena tega zakona se ne uporabljajo za
prostorske akte, katerih priprava in sprejem sta se začeli pred uveljavitvijo
tega zakona. 
(4) Določbe 32. člena tega zakona se ne uporabljajo za
objekte in naprave, za katere je njihov investitor vložil zahtevo za pridobitev
gradbenega dovoljenja po predpisih o graditvi objektov pred uveljavitvijo tega
zakona.
38. člen
(imenovanje članov strokovnega sveta)
(1) Minister imenuje člane Strokovnega sveta iz 33. člena
tega zakona v šestih mesecih po uveljavitvi tega zakona. 
(2) Ne glede na določbo četrtega odstavka 33. člena tega
zakona traja prvi mandat štirim članom strokovnega sveta, ki jih določi
minister, tri leta.
39. člen
(predpisi vlade)
(1) Vlada izda izvršilne predpise iz 20. in 30. člena tega
zakona v enem letu od dneva uveljavitve tega zakona. 
(2) Vlada sprejme prvi dolgoročni program meteorološke
dejavnosti iz 5. člena tega zakona najkasneje v dveh letih od uveljavitve tega zakona.
(3) Vlada sprejme prvo poročilo o meteorološki dejavnosti iz
8. člena tega zakona do 31. oktobra 2008.
40. člen
(predpisi ministra)
Minister izda izvršilne predpise iz 12., 13., 16., 18., 21.,
22. in 27. člena tega zakona v treh letih od dneva uveljavitve tega zakona.
41. člen
(prenehanje veljavnosti)
(1) Z dnem uveljavitve tega zakona prenehajo veljati določbe
167. člena Zakona o varstvu okolja (Uradni list RS, št. 41/04 in 20/06). 
(2) Z dnem uveljavitve tega zakona se prenehajo uporabljati
določbe drugega odstavka 118. člena Zakona o letalstvu (Uradni list RS, št.
18/01) v delu, ki se nanaša na predpisovanje pogojev, ki jih morajo
izpolnjevati letalske meteorološke postaje, naprave in sistemi. 
(3) Določbe Pravilnika o delu in instrumentalni opremi
meteoroloških postaj in drugih služb za meteorološko pomoč v letalstvu na
letališčih, ki so odprta za javni zračni promet (Uradni list SFRJ, št. 45/67)
se uporabljajo le do uveljavitve predpisa iz tretjega odstavka 12. člena tega
zakona, kolikor niso v nasprotju z določbami tega zakona.
42. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.
Št. 811-03/04-1/2
Ljubljana, dne 26. aprila 2006
EPA 663-IV
Predsednik 
Državnega zbora 
Republike Slovenije 
France Cukjati, dr. med., l.r.