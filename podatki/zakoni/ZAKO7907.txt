1. VSEBINA ZAKONA IN TEMELJNA NAČELA
1. člen
(vsebina zakona)
Ta zakon ureja nekatere koncesijske pogodbe za gradnje in
koncesijske pogodbe za storitve v skladu z Direktivo 2014/23/EU Evropskega
parlamenta in Sveta z dne 26. februarja 2014 o podeljevanju koncesijskih
pogodb (UL L št. 94 z dne 28. 3. 2014, str. 1), zadnjič spremenjeno z
Delegirano uredbo Komisije (EU) 2017/2366 z dne 18. 12. 2017 o spremembi
Direktive 2014/23/EU Evropskega parlamenta in Sveta glede mejnih vrednosti za
uporabo v postopkih za oddajo naročil (UL L št. 337 z dne 19. 12.
2017, str. 21), (v nadaljnjem besedilu: Direktiva 2014/23/EU).
2. člen
(pomen v zakonu uporabljenih izrazov)
Izrazi, uporabljeni v tem zakonu, pomenijo:
1.     
»koncesija« po tem zakonu pomeni koncesijo za gradnje in koncesijo za
storitve;
2.     
»koncesija za gradnje« pomeni pisno sklenjeno odplačnopogodbo, s katero
eden ali več koncedentov izvedbo gradenj zaupa enemu ali več gospodarskim
subjektom, pri čemer je nadomestilo le pravica do uporabe gradenj, ki so
predmet pogodbe, ali ta pravica skupaj s plačilom, operativno tveganje pri
izvajanju koncesije pa se prenese na koncesionarja. Šteje se, da koncesionar
prevzame operativno tveganje, če pod običajnimi pogoji delovanja ni
zagotovljeno, da se mu bodo povrnile naložbe ali stroški, ki nastanejo pri
izvajanju gradenj, ki so predmet koncesije;
3.     
»koncesija za storitve« pomeni pisno sklenjeno odplačno pogodbo, s
katero eden ali več koncedentov opravljanje in upravljanje storitev, razen
izvajanja gradenj iz prejšnje točke, zaupa enemu ali več gospodarskim
subjektom, pri čemer je nadomestilo le pravica do uporabe storitev, ki so
predmet pogodbe, ali ta pravica skupaj s plačilom, operativno tveganje pri
izvajanju koncesije pa se prenese na koncesionarja. Šteje se, da koncesionar
prevzame operativno tveganje, če pod običajnimi pogoji delovanja ni
zagotovljeno, da se mu bodo povrnile naložbe ali stroški, ki nastanejo pri
izvajanju storitev, ki so predmet koncesije;
4.     
»operativno tveganje« vključuje tveganja, povezana s povpraševanjem, ali
tveganje, povezano z dobavo, ali oboje ter vključuje dejansko izpostavljenost
tržnim nepredvidljivostim, kar pomeni, da ocenjena morebitna izguba za
koncesionarja ni le nominalna ali zanemarljiva;
5.     
»posebna pravica« pomeni z zakonom ali aktom, izdanim na njegovi
podlagi, opredeljeno pravico, katere namen ali posledica je omejitev pravice
izvajanja dejavnosti na več gospodarskih subjektov, kar močno vpliva na možnost
drugih gospodarskih subjektov za opravljanje te dejavnosti;
6.     
»izključna pravica« pomeni z zakonom ali aktom, izdanim na njegovi
podlagi, opredeljeno pravico, katere namen ali posledica je omejitev pravice
izvajanja dejavnosti na en gospodarski subjekt, kar močno vpliva na možnost
drugih gospodarskih subjektov za opravljanje te dejavnosti;
7.     
»gospodarski subjekt« pomeni katerokoli fizično ali pravno osebo ali
osebo javnega prava ali skupino teh oseb, vključno z vsakim začasnim združenjem
podjetij, ki na trgu ponujajo izvedbo gradenj, gradbena dela, dobavo blaga ali
opravljanje storitev;
8.     
»kandidat« je gospodarski subjekt, ki je zaprosil za povabilo k
sodelovanju ali je povabljen k sodelovanju v postopku izbire koncesionarja;
9.     
»ponudnik« pomeni gospodarski subjekt, ki predloži ponudbo;
10.  
»koncesionar« pomeni gospodarski subjekt, ki mu je bila podeljena
koncesija;
11.  
»pisen ali pisno« pomeni kateri koli izraz, sestavljen iz besed ali
številk, ki se lahko prebere, natisne in nato pošlje, vključno z informacijami,
poslanimi ali shranjenimi z elektronskimi sredstvi;
12.  
»elektronska sredstva« pomenijo elektronsko opremo za obdelavo, vključno
z digitalnim zgoščevanjem, in shranjevanje podatkov, ki se pošiljajo in
prejemajo po žicah, z radijskimi valovi, optičnimi ali drugimi
elektromagnetnimi sredstvi;
13.  
»izvedba gradnje« pomeni izvedbo ali projektiranje in izvedbo gradenj,
povezanih z eno od dejavnosti iz Priloge I Direktive 2014/23/EU ali gradbenega
dela ali dokončanje gradbenega dela s katerimikoli sredstvi v skladu z
zahtevami koncedenta, ki odločilno vpliva na vrsto ali projektiranje gradnje;
14.  
»gradnja« pomeni zaključeno visoko ali nizko gradnjo kot celoto,
povezano z eno ali več dejavnostmi iz Priloge I Direktive 2014/23/EU, ki je
samozadostna pri izpolnjevanju gospodarske ali tehnične funkcije;
15.  
»portal javnih naročil« je spletni informacijski portal ministrstva,
pristojnega za javna naročila, ki ga upravlja Javno podjetje Uradni list
Republike Slovenije, d.o.o., kamor naročniki oziroma koncedenti neposredno
pošiljajo v objavo obvestila in dokumentacijo v zvezi z oddajo javnega
naročila, koncesijsko dokumentacijo in drugo dokumentacijo, za katero, zakon,
ki ureja javno naročanje, in ta zakon določata objavo na portalu javnih
naročil;
16.  
»ponudba« pomeni skupek dokumentov, ki jih v postopku izbire
koncesionarja predloži ponudnik;
17.  
»koncesijski dokument« pomeni vsak dokument, ki ga pripravi ali navaja
koncedent, da opiše ali določi elemente koncesije ali postopka;
18.  
»negospodarske storitve splošnega pomena« pomenijo tiste negospodarske
storitve, ki se na podlagi zakona izvajajo kot storitve splošnega pomena in se ne
ponujajo na trgu proti plačilu, zato zanje veljajo posebne obveznosti javne
službe;
19.  
»javni interes« je z zakonom določena splošna javna korist;
20.  
»organi oblasti« so Republika Slovenija in njeni organi, samoupravne
lokalne skupnosti in njihovi organi.
3. člen
(načela, na katerih temeljijo koncesijske pogodbe)
(1) Koncesijske pogodbe po tem zakonu in njihovo izvajanje morajo
temeljiti na načelu prostega pretoka blaga, načelu svobode ustanavljanja,
načelu prostega pretoka storitev, ki izhajajo iz Pogodbe o delovanju Evropske
unije (prečiščena različica Pogodbe o delovanju Evropske unije, UL C
št. 202 z dne 7. 6. 2016, str. 47; v nadaljnjem besedilu: PDEU), ter
na načelih gospodarnosti, učinkovitosti in uspešnosti, zagotavljanja konkurence
med ponudniki, transparentnosti, enakopravne obravnave ponudnikov in
sorazmernosti.
(2) Pri izvajanju koncesijskih pogodb morajo gospodarski
subjekti izpolnjevati veljavne obveznosti na področju okoljskega, socialnega in
delovnega prava, ki so določene v pravu Evropske unije, predpisih, ki veljajo v
Republiki Sloveniji, kolektivnih pogodbah ali aktih mednarodnega okoljskega,
socialnega in delovnega prava. Seznam mednarodnih socialnih in okoljskih
konvencij je naveden v Prilogi X Direktive 2014/23/EU.
4. člen
(načelo samostojnega upravljanja)
Organi oblasti se v skladu s predpisi, ki veljajo v Republiki
Sloveniji, in pravom Evropske unije, samostojno odločajo, kako bodo zagotovili
izvajanje gradenj ali opravljanje storitev, da bodo zagotovili visoko raven
kakovosti, varnosti in cenovne dostopnosti, enako obravnavo ter spodbujanje
splošnega dostopa in pravic uporabnikov. To lahko zagotovijo z lastnimi
sredstvi ali v sodelovanju z drugimi organi oblasti ali pa z gospodarskimi subjekti.
5. člen
(načelo učinkovitosti in gospodarnosti)
(1) Koncedent mora izbrati tisti način izvajanja nalog, ki ob
enakih rezultatih zahteva najnižje vložke finančnih sredstev koncedenta in
uporabnikov.
(2) Pri ovrednotenju višine finančnih sredstev iz prejšnjega odstavka
se upoštevajo tudi socialni, okoljski in drugi cilji, ki jih z izbiro načina
izvajanja nalog zasledujejo organi oblasti.
6. člen
(načelo enakopravne obravnave gospodarskih subjektov)
Koncedent, ki podeli koncesijo v konkurenčnem postopku, mora
zagotoviti, da med gospodarskimi subjekti na vseh stopnjah postopka izbire
koncesionarja in glede vseh elementov podelitve koncesije ni razlikovanja.
Zagotoviti mora tudi, da ne ustvarja okoliščin, ki pomenijo krajevno, stvarno
ali osebno diskriminacijo gospodarskih subjektov, diskriminacijo, ki izhaja iz
klasifikacije dejavnosti, ki jo opravlja gospodarski subjekt, ali drugo
diskriminacijo. Med postopkom izbire koncesionarja mora koncedent informacije
zagotavljati na način, da nekateri kandidati ali ponudniki ne bi imeli
prednosti pred drugimi.
7. člen
(načelo transparentnosti)
(1) Postopki izbire koncesionarja morajo biti pregledni in
zagotovljena mora biti poštena konkurenca.
(2) Koncesionar mora biti izbran na pregleden način in v
skladu s pravili, ki jih določa ta zakon. Postopki po tem zakonu so javni, kar
se zagotavlja z brezplačnimi objavami na portalu javnih naročil in v Uradnem
listu Evropske unije.
8. člen
(načelo sorazmernosti)
Postopek izbire koncesionarja se mora izvajati sorazmerno predmetu
koncesije, predvsem glede izbire, določitve in uporabe pogojev, zahtev in
meril, ki morajo biti smiselno povezani s predmetom koncesije, in na način, da
se zagotovi dejanska konkurenca.
2. UPORABA ZAKONA
9. člen
(mejna vrednost za uporabo zakona)
Ta zakon se uporablja za koncesijske pogodbe, katerih ocenjena
vrednost brez davka na dodano vrednost (v nadaljnjem besedilu: DDV) je enaka
ali višja od vrednosti iz prvega odstavka 8. člena Direktive 2014/23/EU.
10. člen
(razmerje do drugih zakonov)
Za koncesije, ki jih urejajo ta zakon in tudi posebni zakoni,
se uporabljajo ta zakon in določbe posebnih zakonov, kolikor niso v nasprotju s
tem zakonom.
11. člen
(izjeme, za katere se zakon ne uporablja)
(1) Ta zakon se ne uporablja za:
1.     
koncesije za negospodarske storitve splošnega pomena;
2.     
koncesije, ki jih koncedent podeli v skladu s postopkom, ki se razlikuje
od postopkov iz tega zakona in ga določa:
a)   
pravni instrument, ki ustvarja obveznosti na podlagi mednarodnega prava,
kot je mednarodni sporazum, sklenjen v skladu s PDEU in Pogodbo o Evropski
uniji (prečiščena različica Pogodbe o Evropski uniji, UL C št. 202 z dne
7. 6. 2016, str. 13; v nadaljnjem besedilu: PEU) med Republiko Slovenijo
in morebitno drugo državo članico EU ter eno ali več tretjimi državami ali
njihovimi enotami, ter zajema gradnje, blago ali storitve, namenjene
podpisnicam tega mednarodnega sporazuma za skupno izvajanje ali uporabo
projekta, ali
b)   
mednarodna organizacija;
3.     
koncesije, ki jih koncedent podeli v skladu s postopkom, ki se razlikuje
od postopkov iz tega zakona in ga določa mednarodna organizacija ali mednarodna
finančna institucija, kadar koncesijo v celoti financira ta organizacija ali
institucija; kadar koncesijo večinoma sofinancira mednarodna organizacija ali
mednarodna finančna institucija, se o veljavnih postopkih podelitve koncesije dogovorita
koncedent in ta organizacija oziroma institucija;
4.     
koncesije, pri katerih bi izvedba postopkov podelitve koncesije po tem
zakonu povzročila posredovanje informacij, katerih razkritje bi bilo v
nasprotju z bistvenimi varnostnimi interesi Republike Slovenije;
5.     
koncesije, ki imajo naravo dovoljenja, postopek podelitve pa je urejen z
zakonom in določa, da se koncesija lahko podeli subjektu, ki zanjo zaprosi in
izpolnjuje z zakonom predpisane pogoje;
6.     
koncesije na obrambnem in varnostnem področju iz Direktive 2009/81/ES
Evropskega parlamenta in Sveta z dne 13. julija 2009 o usklajevanju
postopkov za oddajo nekaterih naročil gradenj, blaga in storitev, ki jih oddajo
naročniki na področju obrambe in varnosti, ter spremembi direktiv 2004/17/ES in
2004/18/ES (UL L št. 216 z dne 20. 8. 2009, str. 76), zadnjič
spremenjene z Uredbo Komisije (EU) 2017/2367 z dne 18. decembra 2017 o
spremembi Direktive 2009/81/ES Evropskega parlamenta in Sveta glede pragov za
uporabo v postopkih za oddajo naročil (UL L št. 337 z dne 19. 12.
2017, str. 22), ki jih urejajo:
a)   
posebna postopkovna pravila na podlagi mednarodnega sporazuma ali
dogovora, ki je sklenjen med eno ali več državami članicami EU in eno ali več
tretjimi državami;
b)   
posebna postopkovna pravila na podlagi sklenjenega mednarodnega
sporazuma ali dogovora, ki zadeva nameščanje vojaških enot in se nanaša na
podjetja v državi članici ali tretji državi;
c)   
posebna postopkovna pravila mednarodne organizacije, ki nabavlja za
svoje namene ali za koncesije, ki jih mora država članica podeliti v skladu s
temi pravili;
7.     
koncesije, pri katerih sta podelitev in izvajanje koncesije skladno s
predpisom, ki ureja varovanje tajnih podatkov, določena in označena s stopnjo
tajnosti ali ju morajo spremljati posebni varnostni ukrepi v skladu s predpisi
Republike Slovenije, če Republika Slovenija ugotovi, da bistvenih varnostnih
interesov ni mogoče zavarovati z blažjimi ukrepi, na primer z zahtevami za
zaščito zaupnosti informacij, ki jih da na voljo koncedent v postopku izbire
koncesionarja;
8.     
koncesije za gradnje ali storitve, ki so neposredno povezane z vojaško
opremo ali občutljivo opremo ali koncesije za gradnje ali storitve za
specifične vojaške namene ali občutljive gradnje in storitve, ki jih ena vlada
podeli drugi;
9.     
koncesije, podeljene v tretji državi, ki se izvajajo, ko so slovenske
vojaške sile nameščene zunaj ozemlja Evropske unije, če jih je treba zaradi
operativnih potreb skleniti z gospodarskimi subjekti z območja, na katerem se
izvajajo operacije;
10.  
koncesije, pri katerih bistvenih varnostnih interesov države ni mogoče
zavarovati z blažjimi ukrepi, na primer z zahtevami za zaščito zaupnosti
informacij, ki jih da na voljo koncedent v postopku izbire koncesionarja;
11.  
koncesije za storitve za:
a)   
pridobitev ali najem zemljišč, obstoječih stavb ali drugih nepremičnin
ali z njimi povezanih pravic s kakršnimi koli finančnimi sredstvi;
b)   
pridobitev, razvoj, produkcijo ali koprodukcijo programskega gradiva za
avdiovizualne ali radijske medijske storitve, ki jih podeljujejo koncedenti
avdiovizualnih ali radijskih medijskih storitev, ali koncesije za oddajni čas
ali zagotavljanje programov, ki se podelijo ponudnikom avdiovizualnih ali
radijskih medijskih storitev;
c)   
storitve na področju arbitraže in spravnih postopkov;
č)   naslednje
pravne storitve:
-  pravno zastopanje stranke po
odvetniku v arbitraži ali spravnem postopku v Republiki Sloveniji, državi
članici, tretji državi ali pred mednarodno instanco za arbitražo ali spravni
postopek ali v sodnih postopkih pred sodišči ali javnimi organi Republike
Slovenije, države članice ali tretje države ali pred mednarodnimi sodišči ali
institucijami;
-  pravno svetovanje, ki se
izvaja med pripravami na postopek iz prejšnje alineje ali če obstajajo
konkretni indici in velika verjetnost, da bo zadeva, o kateri se svetuje, postala
predmet takega postopka, če svetuje odvetnik;
-  storitve overitev in
avtentikacije dokumentov, ki jih morajo izvajati notarji;
-  pravne storitve, ki jih
opravljajo skrbniki ali zakoniti zastopniki, ali druge pravne storitve, katerih
izvajalce določi sodišče v Republiki Sloveniji ali zadevni državi članici EU
ali ki so z zakonodajo določeni za opravljanje posebnih nalog pod nadzorom
takih sodišč;
-  druge pravne storitve, ki so
v Republiki Sloveniji ali drugi državi članici povezane z izvajanjem javne
oblasti, tudi če le priložnostno;
d)   
finančne storitve v zvezi z izdajo, prodajo, nakupom ali prenosom
vrednostnih papirjev ali drugih finančnih instrumentov, storitve centralne
banke in za posle, izvedene z evropskim instrumentom za finančno stabilnost in
evropskim mehanizmom za stabilnost;
e)   
posojila, ne glede na to, ali so povezana z izdajo, prodajo, nakupom ali
prenosom vrednostnih papirjev ali drugih finančnih instrumentov;
f)    
storitve civilne obrambe, civilne zaščite in preprečevanja nevarnosti,
ki jih izvajajo neprofitne organizacije ali združenja in jih zajemajo kode CPV
75250000-3, 75251000-0, 75251100-1, 75251110-4, 75251120-7, 75252000-7,
75222000-8, 98113100-9 in 85143000-3, razen storitev prevoza bolnikov z
reševalnimi avtomobili;
g)   
storitve političnih kampanj, ki jih zajemajo kode CPV 79341400-0,
92111230-3 in 92111240-6, če jih podeli politična stranka v okviru predvolilne
kampanje;
12.  
koncesije storitev, ki se podelijo koncedentu iz a), b) in c) točke
prvega odstavka 21. člena tega zakona ali združenju teh koncedentov na
podlagi izključne pravice, in za koncesije storitev, ki se gospodarskemu
subjektu podelijo na podlagi izključne pravice, ki je bila v skladu z zakonom
ali drugim objavljenim predpisom, skladnim s PDEU, podeljena za opravljanje
dejavnost iz Priloge II Direktive 2014/23/EU;
13.  
koncesije, ki jih koncedent podeli za izvajanje svojih dejavnosti v
tretji državi, kadar pri tem ni fizično uporabljeno omrežje ali geografsko
območje v Evropski uniji;
14.  
koncesije, ki koncedentom iz a), b) in c) točke prvega odstavka 21. člena
tega zakona, ki delujejo na področju javnih komunikacijskih omrežij, omogočajo,
da nudijo ali izkoriščajo javna komunikacijska omrežja ali nudijo izvajanje ene
ali več javnih komunikacijskih storitev javnosti;
15.  
koncesije za zagotavljanje ali upravljanje fiksnih omrežij, namenjenih
zagotavljanju javnih storitev v zvezi s proizvodnjo, transportom ali
distribucijo pitne vode, in koncesije za dobavo pitne vode;
16.  
koncesije za projekte vodnega inženirstva, namakanja ali izsuševanja, če
količina vode, namenjene za dobavo pitne vode, zajema več kot 20 odstotkov
celotne količine vode, zagotovljene s temi projekti ali z namakalnimi ali
drenažnimi napravami, ter koncesije za odstranjevanje ali čiščenje odpadnih voda,
če so te koncesije povezane z dejavnostmi iz prejšnje točke;
17.  
koncesije, ki jih podeljujejo koncedenti, ki opravljajo dejavnosti iz
Priloge II Direktive 2014/23/EU, če se v skladu s pravili, določenimi v zakonu,
ki ureja javno naročanje, ugotovi, da je v Republiki Sloveniji ta dejavnost
neposredno izpostavljena konkurenci na trgih, do katerih dostop ni omejen;
18.  
koncesije za storitve zračnega prevoza na podlagi izdaje operativne
licence v smislu Uredbe (ES) št. 1008/2008 Evropskega parlamenta in Sveta
z dne 24. septembra 2008 o skupnih pravilih za opravljanje zračnih
prevozov v Skupnosti (UL L št. 293 z dne 31. 10. 2008, str. 3),
zadnjič spremenjene z Uredbo (EU) 2018/1139 Evropskega parlamenta in Sveta z
dne 4. julija 2018 o skupnih pravilih na področju civilnega letalstva in
ustanovitvi Agencije Evropske unije za varnost v letalstvu ter spremembi uredb
(ES) št. 2111/2005, (ES) št. 1008/2008, (EU) št. 996/2010, (EU)
št. 376/2014 ter direktiv 2014/30/EU in 2014/53/EU Evropskega parlamenta
in Sveta ter razveljavitvi uredb (ES) št. 552/2004 in (ES) št. 216/2008
Evropskega parlamenta in Sveta ter Uredbe Sveta (EGS) št. 3922/91 (UL L
št. 212 z dne 22. 8. 2018, str. 1), ali za koncesije za storitve
javnega potniškega prevoza v smislu Uredbe (ES) št. 1370/2007 Evropskega
parlamenta in Sveta z dne 23. oktobra 2007 o javnih storitvah železniškega
in cestnega potniškega prevoza ter o razveljavitvi uredb Sveta (EGS)
št. 1191/69 in št. 1107/70 (UL L št. 315 z dne 3. 12. 2007,
str. 1), zadnjič spremenjene z Uredbo (EU) 2016/2338 Evropskega parlamenta in
Sveta z dne 14. decembra 2016 o spremembi Uredbe (ES) št. 1370/2007 v
zvezi z odprtjem trga za notranje storitve železniškega potniškega prevoza (UL
L št. 324 z dne 23. 12. 2016, str. 22), (v nadaljnjem besedilu:
Uredba 1370/2007/ES);
19.  
koncesije za storitve za loterijske storitve, ki jih zajemajo kode CPV
92351100-7, ki se gospodarskemu subjektu podelijo na podlagi izključne pravice;
podelitev takšne izključne pravice se objavi v Uradnem listu Evropske unije.
(2) O vseh pravnih instrumentih iz 2.a) podtočke prejšnjega odstavka
Evropsko komisijo obvesti ministrstvo, pristojno za koncesije. V obvestilo
vključi podatke, ki mu jih koncedent pošlje v roku in vsebini, kot sta določena
v 63. členu tega zakona.
(3) V primeru podelitve izključne pravice iz 12. točke prvega
odstavka tega člena gospodarskemu subjektu ministrstvo, pristojno za delovno
področje, na katerem je bila podeljena izključna pravica, v enem mesecu po
podelitvi izključne pravice o tem obvesti Evropsko komisijo. Če zakon, na
podlagi katerega je bila podeljena izključna pravica, ne določa specifičnih
obveznosti glede transparentnosti, mora koncedent v primeru podelitve koncesije
na podlagi te izključne pravice v objavo poslati obvestilo o podelitvi
koncesije iz 40. člena tega zakona.
12. člen
(koncesije, podeljene povezanemu podjetju ali skupnemu
podjetju ali koncedentu, ki je del skupnega podjetja)
(1) Če je povezano podjetje ob upoštevanju vseh njegovih izvedenih
storitev oziroma gradenj v predhodnih treh letih vsaj 80 odstotkov skupnega
povprečnega prometa ustvarilo z opravljanjem storitev oziroma gradenj za
koncedenta ali druga podjetja, s katerimi je podjetje povezano, se ta zakon,
razen 25. člena, ne uporablja za koncesije za storitve in koncesije za
gradnje na področju dejavnosti iz Priloge II Direktive 2014/23/EU, ki jih:
a)    
koncedent podeli povezanemu podjetju ali
b)    
skupno podjetje, ki ga je več koncedentov ustanovilo izključno za
opravljanje dejavnosti iz Priloge II Direktive 2014/23/EU, podeli podjetju, ki
je povezano z enim od teh koncedentov.
(2) Za namene tega člena povezano podjetje pomeni vsako
podjetje, katerega letni računovodski izkazi so konsolidirani z izkazi
koncedenta v skladu z zahtevami iz Direktive 2013/34/EU Evropskega parlamenta
in Sveta z dne 26. junija 2013 o letnih računovodskih izkazih, konsolidiranih
računovodskih izkazih in povezanih poročilih nekaterih vrst podjetij, spremembi
Direktive 2006/43/ES Evropskega parlamenta in Sveta ter razveljavitvi direktiv
Sveta 78/660/EGS in 83/349/EGS (UL L št. 182 z dne 29. 6. 2013, str.
19), zadnjič spremenjene z Direktivo Sveta 2014/102/EU z dne 7. novembra
2014 o prilagoditvi Direktive 2013/34/EU Evropskega parlamenta in Sveta o
letnih računovodskih izkazih, konsolidiranih računovodskih izkazih in povezanih
poročilih nekaterih vrst podjetij zaradi pristopa Republike Hrvaške (UL L
št. 334 z dne 21. 11. 2014, str. 86), (v nadaljnjem besedilu:
Direktiva 2013/34/EU).
(3) Pri koncedentih, za katere se ne uporablja Direktiva
2013/34/EU, povezano podjetje pomeni vsako podjetje:
a)    
v katerem ima lahko koncedent posredno ali neposredno prevladujoč vpliv,
b)    
ki ima lahko prevladujoč vpliv na koncedenta ali
c)    
nad katerim ima, tako kot nad koncedentom, prevladujoč vpliv drugo
podjetje na podlagi lastništva, finančne udeležbe ali pravil, ki to povezano
podjetje urejajo.
(4) Če zaradi datuma ustanovitve ali začetka opravljanja
dejavnosti povezanega podjetja podatki o prometu za predhodna tri leta niso na
voljo, zadostuje, da to podjetje zlasti v poslovnem načrtu prikaže, da je
promet iz prvega odstavka tega člena verjeten.
(5) Če iste ali podobne storitve ali gradnje zagotavlja več
kot eno podjetje, ki je povezano s koncedentom, s katerim sestavlja gospodarsko
skupino, se deleži iz prvega odstavka tega člena izračunajo ob upoštevanju
skupnega prometa, ki ga ta povezana podjetja ustvarijo z zagotavljanjem
storitev ali gradenj.
(6) Če je bilo skupno podjetje ustanovljeno za opravljanje
dejavnosti v najmanj triletnem obdobju in akt o ustanovitvi skupnega podjetja
določa, da bodo koncedenti, ki ga sestavljajo, ostali del tega skupnega
podjetja najmanj za enako obdobje, se ta zakon ne uporablja za koncesije na
področju dejavnosti iz Priloge II Direktive 2014/23/EU, ki jih:
a)    
skupno podjetje, ki ga je več koncedentov ustanovilo izključno za
opravljanje te dejavnosti, podeli enemu od teh koncedentov ali
b)    
koncedent podeli skupnemu podjetju, katerega del je.
13. člen
(koncesije med subjekti v javnem sektorju)
(1) Ta zakon, razen 25. člena, se ne uporablja za
koncesijo, ki jo koncedent iz a), b) ali c) točke prvega odstavka
21. člena tega zakona podeli pravni osebi javnega ali zasebnega prava, če
so izpolnjeni vsi naslednji pogoji:
a)    
ta koncedent obvladuje zadevno pravno osebo podobno kot svoje službe;
b)    
odvisna pravna oseba izvaja več kot 80 odstotkov svojih dejavnosti za
izpolnitev nalog, ki ji jih je dal ta koncedent, ki jo obvladuje, ali ki so ji
jih dale druge pravne osebe, ki jih obvladuje ta koncedent;
c)    
v odvisni pravni osebi ni neposredne udeležbe zasebnega kapitala, razen
v obliki neobvladujoče in nezaviralne udeležbe, ki se zahteva na podlagi
zakona.
(2) Šteje se, da koncedent iz a), b) ali c) točke prvega
odstavka 21. člena tega zakona obvladuje pravno osebo podobno kot svoje
službe, če odločilno vpliva na strateške cilje in pomembne odločitve odvisne
pravne osebe. Tako obvladovanje lahko izvaja tudi druga pravna oseba, ki jo na
enak način obvladuje ta koncedent.
(3) Prvi odstavek tega člena se uporablja tudi, če odvisna pravna
oseba, ki je koncedent iz a), b) ali c) točke prvega odstavka 21. člena
tega zakona, podeli koncesijo koncedentu iz a), b) ali c) točke prvega odstavka
21. člena tega zakona, ki odvisno osebo obvladuje, ali drugi pravni osebi,
ki jo obvladuje isti koncedent, če v pravni osebi, ki ji je podeljena
koncesija, ni neposredne udeležbe zasebnega kapitala, razen v obliki
neobvladujoče in nezaviralne udeležbe, ki se zahteva na podlagi zakona.
(4) Ne glede na a) točko prvega odstavka tega člena lahko koncedent
iz a), b) ali c) točke prvega odstavka 21. člena tega zakona, ki ne
obvladuje pravne osebe zasebnega ali javnega prava, tej pravni osebi podeli
koncesijo, ne da bi pri tem uporabil ta zakon, če so izpolnjeni vsi naslednji
pogoji:
a)    
ta koncedent skupaj z drugimi koncedenti iz a), b) ali c) točke prvega
odstavka 21. člena tega zakona obvladuje pravno osebo podobno kot svoje
službe;
b)    
pravna oseba izvaja več kot 80 odstotkov svojih dejavnosti za izpolnitev
nalog, ki so ji jih dali ti koncedenti, ki jo obvladujejo, ali ki so ji jih
dale druge pravne osebe, ki jih obvladujejo ti koncedenti;
c)    
v odvisni pravni osebi ni neposredne udeležbe zasebnega kapitala, razen
v obliki neobvladujoče in nezaviralne udeležbe, ki se zahteva na podlagi
zakona.
(5) Šteje se, da koncedenti iz a), b) ali c) točke prvega
odstavka 21. člena tega zakona skupaj obvladujejo pravno osebo, če so
izpolnjeni vsi naslednji pogoji:
a)    
organe odločanja odvisne pravne osebe sestavljajo predstavniki vseh
udeleženih koncedentov iz a), b) ali c) točke prvega odstavka 21. člena
tega zakona. Posamezni predstavniki lahko zastopajo več sodelujočih koncedentov
ali vse te sodelujoče koncedente,
b)    
ti koncedenti lahko skupaj odločilno vplivajo na strateške cilje in
pomembne odločitve odvisne pravne osebe in
c)    
odvisna pravna oseba nima interesov, ki so v nasprotju z interesi teh
koncedentov, ki jo obvladujejo.
(6) Za koncesijsko pogodbo, sklenjeno izključno med dvema ali
več koncedenti iz a), b) ali c) točke prvega odstavka 21. člena tega
zakona, se ta zakon ne uporablja, če so izpolnjeni vsi naslednji pogoji:
a)    
pogodba določa ali se z njo izvaja sodelovanje med sodelujočimi
koncedenti iz a), b) ali c) točke prvega odstavka 21. člena tega zakona,
da se zagotovi, da se javne storitve, ki jih morajo opraviti, izvajajo ob
uresničevanju ciljev, ki so jim skupni,
b)    
pri tem sodelovanju se upoštevajo le vidiki javnega interesa in
c)    
sodelujoči koncedenti na trgu izvajajo manj kot 20 odstotkov dejavnosti,
ki jih zajema sodelovanje.
(7) Pri določanju odstotnega deleža dejavnosti iz b) točke
prvega odstavka, b) točke četrtega odstavka in c) točke šestega odstavka tega
člena se upošteva skupni povprečni promet ali drug ustrezen dejavnik, ki
temelji na dejavnosti, kot so stroški pravne osebe ali koncedenta iz a), b) ali
c) točke prvega odstavka 21. člena tega zakona v zvezi s storitvami,
blagom in gradnjami v treh letih pred podelitvijo koncesije.
(8) Če zaradi datuma, ko je bila določena pravna oseba ali
koncedent iz a), b) ali c) točke prvega odstavka 21. člena tega zakona
ustanovljen ali je začel opravljati dejavnosti ali ko zaradi reorganizacije
njegovih dejavnosti podatki o prometu ali drugem ustreznem dejavniku,
temelječem na dejavnosti, kot so stroški, za predhodna tri leta niso na voljo
ali niso več relevantni, zadostuje, da pravna oseba zlasti v poslovnem načrtu
prikaže, da je predvideni obseg dejavnosti verjeten.
(9) Izjema glede udeležbe zasebnega kapitala iz c) točke
prvega odstavka, tretjega odstavka in c) točke četrtega odstavka tega člena
zakona velja, če obveznost udeležbe zasebnega kapitala izhaja iz določbe
zakona, ki je skladen s PDEU in PEU, in ta manjšinska in nezaviralna udeležba
zasebnega kapitala ne vpliva odločilno na odločitve te pravne osebe.
14. člen
(koncesije za raziskovalne in razvojne storitve)
Ta zakon se uporablja za podelitev koncesije za raziskovalne in
razvojne storitve, ki jih zajemajo kode CPV 73000000-2 do 73120000-9,
73300000-5, 73420000-2 in 73430000-5, če sta izpolnjena oba naslednja pogoja:
-       
koristi od njih ima izključno koncedent za uporabo pri izvajanju lastne
dejavnosti in
-       
opravljeno storitev v celoti plača koncedent.
15. člen
(socialne in druge posebne storitve)
Za koncesije za socialne in druge posebne storitve iz Priloge
IV Direktive 2014/23/EU se uporabljajo določbe tega zakona, ki urejajo
obveznost izvedbe pripravljalnih dejanj, obveznost objave obvestila iz 35. in
40. člena tega zakona in pravno varstvo v postopkih izbire koncesionarja
po tem zakonu.
16. člen
(pridržane koncesije)
(1) Koncedent lahko v postopku izbire koncesionarja povabi k
sodelovanju le invalidska podjetja in zaposlitvene centre, kot jih določa
zakon, ki ureja zaposlitveno rehabilitacijo in zaposlovanje invalidov, ter socialna
podjetja, kot jih določa zakon, ki ureja socialno podjetništvo, če je vsaj
30 odstotkov zaposlenih v teh pravnih osebah ali 30 odstotkov vključenih
oseb v programih invalidnih ali prikrajšanih delavcev.
(2) Koncedent, ki namerava koncesijo pridržati za podjetja iz
prejšnjega odstavka, mora to navesti v koncesijski dokumentaciji.
17. člen
(mešane pogodbe)
(1) Pri koncesijah, katerih predmet so gradnje in storitve,
se podelitev koncesije izvede po pravilih, veljavnih za glavni predmet pogodbe.
(2) Pri koncesijah za storitve, ki jih deloma sestavljajo
socialne in druge posebne storitve, deloma pa druge storitve, se glavni predmet
določi glede na to, katera od ocenjenih vrednosti storitev je najvišja.
Podelitev takšne koncesije se izvede po pravilih, veljavnih za glavni predmet
pogodbe.
(3) Če so različni deli določene pogodbe objektivno ločljivi,
se uporabljata četrti in peti odstavek tega člena. Če so različni deli določene
pogodbe objektivno neločljivi, pa se uporablja šesti odstavek tega člena. Če
del določene pogodbe ureja člen 346 PDEU ali zakon, ki ureja javno naročanje na
področju obrambe in varnosti, se uporablja 18. člen tega zakona. Pri
pogodbah, namenjenih za več dejavnosti, od katerih je ena navedena v Prilogi II
Direktive 2014/23/EU ali zanjo velja zakon, ki ureja javno naročanje na
infrastrukturnem področju, se uporablja 19. člen tega zakona.
(4) Kadar so predmet pogodbe gradnje ali storitve, za katere se
ta zakon uporablja, in neki drugi elementi, za katere se ta zakon ne uporablja,
pri tem pa so posamezni deli pogodbe objektivno ločljivi, se lahko izvede ločen
postopek za sklenitev pogodbe za posamezni del, skladno s pravili, ki veljajo
za vsakega od njih. Če se koncedent odloči za enotno pogodbo, se ta, ne glede
na glavni predmet, sklene v skladu s tem zakonom.
(5) Kadar pogodba vsebuje elemente koncesije in elemente javnega
naročila, se pogodba sklene v skladu z zakonom, ki ureja javno naročanje. Pred
začetkom postopka oddaje javnega naročila je treba izdelati študijo
upravičenosti podelitve koncesije.
(6) Če so različni deli določene pogodbe objektivno
neločljivi, se pogodba sklene skladno s pravili, ki veljajo za glavni predmet
pogodbe. Pri takšnih pogodbah, ki imajo elemente koncesij za storitve in
naročil blaga, se glavni predmet določi glede na to, katera od ocenjenih
vrednosti zadevnih storitev ali blaga je višja.
18. člen
(mešane pogodbe, ki vključujejo obrambne in varnostne
vidike)
(1) Ta člen se uporablja v primeru mešanih pogodb, katerih predmet
so koncesije, za katere se uporablja ta zakon, in naročila, ki jih ureja
346. člen PDEU ali so zajeti v zakonu, ki ureja javno naročanje na
področju obrambe in varnosti.
(2) Če so različni deli pogodbe objektivno ločljivi, se lahko
izvede ločen postopek za sklenitev pogodbe za posamezni del ali se sklene
enotna pogodba.
(3) Če se koncedent odloči za sklenitev ločenih pogodb za
posamezne dele, se izvede ločen postopek za sklenitev pogodbe za posamezni del,
skladno s pravili, ki veljajo za vsakega od njih.
(4) Če se koncedent odloči za sklenitev enotne pogodbe, se
odločitev o uporabi pravil sprejme na podlagi naslednjih meril:
a)    
če del zadevne pogodbe ureja 346. člen PDEU ali različne dele
urejata 346. člen PDEU oziroma zakon, ki ureja javno naročanje na področju
obrambe in varnosti, se pogodba lahko sklene brez uporabe tega zakona, če
sklenitev enotne pogodbe upravičujejo objektivni razlogi;
b)    
če del zadevne pogodbe ureja zakon, ki ureja javno naročanje na področju
obrambe in varnosti, se lahko pogodba sklene v skladu s tem zakonom ali
zakonom, ki ureja javno naročanje na področju obrambe in varnosti, če je
sklenitev enotne pogodbe upravičena iz objektivnih razlogov.
(5) Odločitev o sklenitvi enotne pogodbe ne sme biti sprejeta
z namenom izključitve pogodb iz uporabe tega zakona ali zakona, ki ureja javno
naročanje na področju obrambe in varnosti.
19. člen
(pogodbe, ki zajemajo dejavnosti iz Priloge II Direktive
2014/23/EU in druge dejavnosti)
(1) Koncedent lahko pri pogodbah, namenjenih za več
dejavnosti, sklene ločene pogodbe za vsako posamezno dejavnost ali enotno
pogodbo. Če se odloči skleniti ločene pogodbe, se izvede ločen postopek za
sklenitev pogodbe za posamezni del, skladno s pravili, ki veljajo za vsakega od
njih, glede na značilnosti posamezne dejavnosti. Odločitev o sklenitvi enotne
pogodbe ali več ločenih pogodb se ne sme sprejeti z namenom, da se te pogodbe
izključijo iz uporabe tega zakona ali zakona, ki ureja javno naročanje.
(2) Za pogodbo, namenjeno za več dejavnosti, se uporabljajo pravila
za dejavnost, za katero je pretežno namenjena.
(3) Pri pogodbah, pri katerih objektivno ni mogoče določiti,
za katero dejavnost je pretežno namenjena, se veljavna pravila določajo v
skladu z naslednjim:
a)    
pogodba se sklene v skladu s tem zakonom, če za eno od dejavnosti, za
katero se sklepa pogodba, veljajo določbe tega zakona, ki se uporabljajo za
koncesije, ki jih podeljujejo koncedenti iz a), b) ali c) točke prvega odstavka
21. člena tega zakona, za drugo pa veljajo določbe zakona, ki se
uporabljajo za koncesije, ki jih podeljujejo drugi koncedenti;
b)    
pogodba se sklene v skladu z zakonom, ki ureja javno naročanje, če za
eno od dejavnosti, za katere je namenjena pogodba, velja ta zakon, za drugo pa
zakon, ki ureja javno naročanje;
c)    
pogodba se sklene v skladu s tem zakonom, če za eno od dejavnosti velja
ta zakon, za drugo pa zakon, ki ureja javno naročanje, ne velja.
20. člen
(koncesije, ki zajemajo dejavnosti iz Priloge II Direktive
2014/23/EU ter dejavnosti, ki vključujejo obrambne in varnostne vidike)
(1) Koncedent lahko pri pogodbah, namenjenih za več dejavnosti,
podeli ločene koncesije za vsako posamezno dejavnost ali enotno koncesijo. Če
se odloči podeliti ločene koncesije, se koncesija podeli skladno s pravili, ki
veljajo za vsako od njih glede na značilnosti posamezne dejavnosti. Kadar se
naročniki odločijo podeliti enotno pogodbo, se ne glede na 18. člen tega
zakona uporabljata drugi in tretji odstavek tega člena. Odločitev o podelitvi
enotne koncesije ali več ločenih koncesij se ne sme sprejeti z namenom, da se
te koncesije izključijo iz uporabe tega zakona ali zakona, ki ureja javno
naročanje na področju obrambe in varnosti.
(2) Kadar se koncedent odloči podeliti enotno koncesijo, se
za sklenitev pogodbe, namenjene dejavnosti, ki jo ureja ta zakon, in drugi
dejavnosti, ki jo ureja 346. člen PDEU, ta zakon ne uporablja.
(3) Kadar se koncedent odloči podeliti enotno koncesijo, se
pogodba, namenjena dejavnosti, ki jo ureja ta zakon, in drugi dejavnosti, ki jo
ureja zakon, ki ureja javno naročanje na področju obrambe in varnosti, sklene v
skladu s tem zakonom ali v skladu z zakonom, ki ureja javno naročanje na
področju obrambe in varnosti. Če takšna pogodba vključuje tudi naročila ali
druge elemente, ki jih ureja 346. člen PDEU, se lahko pogodba sklene brez
uporabe tega zakona.
(4) Odločitev za podelitev enotne koncesije iz drugega in
tretjega odstavka tega člena mora temeljiti na objektivnih razlogih in ne sme
biti sprejeta z namenom, da se pogodbe izključijo iz uporabe tega zakona.
3. SPLOŠNE DOLOČBE ZA SKLEPANJE KONCESIJSKIH POGODB
21. člen
(koncedent)
(1) Koncesijsko razmerje, pri katerem koncedent s pisno
odplačno pogodbo naroči izvedbo gradnje ali opravljanje storitev gospodarskemu
subjektu, sklenejo v skladu s tem zakonom naslednji koncedenti:
a)    
organi Republike Slovenije,
b)    
organi samoupravnih lokalnih skupnosti,
c)    
druge osebe javnega prava,
č)    javna podjetja, ki opravljajo eno ali več dejavnosti iz Priloge
II Direktive 2014/23/EU,
d)    
subjekti, ki niso opredeljeni v točkah a) do č) tega odstavka in
opravljajo eno ali več dejavnosti iz Priloge II Direktive 2014/23/EU, če jim je
za to dejavnost pristojni organ Republike Slovenije podelil izključne ali
posebne pravice po postopku, v katerem ni bilo zagotovljeno ustrezno obveščanje
javnosti ali njihova dodelitev ni temeljila na objektivnih merilih.
(2) Za koncedenta se šteje tudi združenje, ki ga oblikujejo
eden ali več koncedentov iz prejšnjega odstavka.
(3) Oseba javnega prava mora pred začetkom postopka podelitve
koncesije pridobiti soglasje ustanovitelja, javno podjetje pa soglasje
nadzornega organa družbe. Pri izdaji soglasja iz prejšnjega stavka je treba
upoštevati vpliv podelitve koncesije na dolg in primanjkljaj sektorja država,
kot ga določa zakon, ki ureja fiskalno pravilo.
(4) Oseba javnega prava iz c) točke prvega odstavka tega
člena pomeni osebo, ki ima vse naslednje značilnosti:
a)    
ustanovljena je s posebnim namenom, da zadovoljuje potrebe splošnega
interesa, ki niso industrijske ali poslovne narave, pri čemer se šteje, da gre
za industrijsko ali poslovno naravo, če subjekt, ki deluje v pogojih proste
konkurence na trgu z drugimi subjekti, izvaja gospodarske dejavnosti, katerih
namen je dobava blaga ali storitev zasebnim ali javnim gospodarskim subjektom,
b)    
je pravna oseba in
c)    
jo v več kot 50 odstotkih financirajo državni ali lokalni organi ali
druge osebe javnega prava ali so pod upravljavskim nadzorom teh organov ali
oseb ali imajo upravni, vodstveni ali nadzorni organ, v katerega več kot
polovico članov imenujejo državni ali lokalni organi ali druge osebe javnega
prava.
(5) Javno podjetje iz č) točke prvega odstavka tega člena
pomeni podjetje, nad katerim ima lahko koncedent iz a), b) ali c) točke prvega
odstavka tega člena neposredno ali posredno prevladujoč vpliv zaradi
lastništva, finančne udeležbe ali pravil, ki urejajo njegovo poslovanje.
Domneva se, da obstaja prevladujoč vpliv, če koncedent iz a), b) ali c) točke
prvega odstavka tega člena:
a)    
ima neposredno ali posredno v lasti večino vpisanega kapitala podjetja,
b)    
neposredno ali posredno nadzira večino glasov, povezanih z delnicami, ki
jih izda podjetje, ali
c)    
lahko neposredno ali posredno imenuje več kot polovico članov upravnega,
vodstvenega ali nadzornega organa podjetja.
22. člen
(gospodarski subjekti)
(1) V postopkih podelitve koncesij lahko sodelujejo
gospodarski subjekti, skupine gospodarskih subjektov, vključno z začasnimi
združenji. Koncedent ne sme zavrniti gospodarskega subjekta le zato, ker bi
moral imeti po slovenski zakonodaji status fizične ali pravne osebe, če sme
gospodarski subjekt v skladu s pravom države članice EU, v kateri ima sedež,
opravljati isto dejavnost. Koncedent od skupin gospodarskih subjektov ne sme
zahtevati, da imajo določeno pravno obliko, če želijo oddati ponudbo.
(2) Od gospodarskih subjektov se lahko zahteva, da v ponudbi
navedejo imena in ustrezno strokovno usposobljenost osebja, odgovornega za
izvajanje predmeta pogodbe.
(3) Koncedent lahko v koncesijski dokumentaciji določi
zahteve v zvezi z ekonomskim in finančnim položajem ali tehnično in strokovno
sposobnostjo, ki jih morajo izpolnjevati skupine gospodarskih subjektov, če je
to sorazmerno in upravičeno iz objektivnih razlogov.
(4) Kateri koli pogoji za izvedbo predmeta pogodbe, ki jih
morajo izpolnjevati take skupine gospodarskih subjektov in ki so drugačni od
tistih, ki veljajo za posamezne udeležence v postopku izbire koncesionarja,
morajo biti sorazmerni in upravičeni iz objektivnih razlogov.
(5) Ne glede na prvi odstavek lahko koncedent od skupin
gospodarskih subjektov zahteva, da po tem, ko jim je podeljena koncesija,
prevzamejo zadevno pravno obliko, če je taka sprememba nujna za zadovoljivo
izvajanje koncesije.
23. člen
(trajanje koncesije)
(1) Trajanje koncesije je omejeno.
(2) Pri koncesijah, ki trajajo dlje od pet let, koncesija
traja največ tako dolgo, da ne presega obdobja, v katerem lahko koncesionar
upravičeno pričakuje, da se mu bodo povrnile naložbe, izvedene za izvajanje
gradenj in storitev, pri čemer se upošteva primeren dobiček. Koncedent pri
izračunu upošteva začetne in naknadne naložbe, potrebne za uresničitev
določenih pogodbenih ciljev.
(3) Za primeren dobiček iz prejšnjega odstavka velja
opredelitev iz Uredbe 1370/2007/ES, ki primeren dobiček določa kot stopnjo
donosa kapitala, ki je običajna za sektor v zadevni državi članici EU in ki
mora upoštevati operativno tveganje ter tveganje ali odsotnost tveganja
koncesionarja zaradi posegov organov oblasti.
24. člen
(pripravljalna dejanja)
(1) Koncedent mora pred začetkom postopka izbire
koncesionarja po tem zakonu izvesti pripravljalna dejanja.
(2) Pripravljalna dejanja so vse aktivnosti, ki se izvajajo
pred začetkom postopka izbire koncesionarja, zlasti izdelava študije
upravičenosti podelitve koncesije in priprava ocene vrednosti koncesije.
25. člen
(študija upravičenosti podelitve koncesije)
(1) S študijo upravičenosti podelitve koncesije je treba:
-       
opredeliti finančne učinke koncesije v obdobju trajanja koncesije,
-       
opredeliti trajanje koncesije,
-       
izvesti primerjalno analizo stroškov in koristi, če koncedent naloge
izvaja sam ali njihovo izvajanje prenese na gospodarske subjekte s podelitvijo
koncesije,
-       
ugotoviti vpliv izvajanja koncesije na državni proračun oziroma proračun
samoupravne lokalne skupnosti,
-       
pripraviti register tveganj pri izvajanju koncesije,
-       
opredeliti tveganja, ki bodo prenesena na koncesionarja, ter
-       
ugotoviti usklajenost z razvojnimi dokumenti, kadar je to primerno.
(2) Kadar se več koncesij sočasno ali v določenem časovnem okviru
podeljuje za isti ali podoben predmet koncesije, lahko koncedent izdela eno
študijo upravičenosti podelitve koncesij.
(3) Študijo upravičenosti podelitve koncesije sestavljajo
splošni del, tehnične, finančne, ekonomske in pravne analize, po potrebi še
elaborat zaščite okolja, kulturnih dobrin, vpliva na socialno okolje in
zdravje, skladno s predpisi glede na predhodno oceno vpliva in kjer je to
primerno, ter pripadajoče priloge in sklep s predlogi.
(4) Splošni del vsebuje opis predmeta ter namen in cilje
koncesije, analizo trga, navedbo predpisov, ki se uporabljajo za koncesijske
pogodbe, vire informacij in podatkov ter podatke o avtorjih študije, pogoje,
pod katerimi se bodo izvajale gradnje oziroma storitve, načela izvajanja in
nadzora nad koncesijo, načrt izvedbe postopka podelitve koncesije ter načrt
izvajanja pogodbe o koncesiji.
(5) Finančna in ekonomska analiza vsebuje predvsem analizo
stroškov in koristi koncesije glede na razpoložljiva sredstva koncedenta za
lastno izvajanje nalog. Finančna in ekonomska analiza je podlaga za določitev
trajanja koncesije.
(6) Pravna analiza vsebuje zlasti navedbo in obrazložitev
uporabe predpisov za podelitev koncesije, analizo lastninskopravnih vprašanj,
skladnost s pravili državnih pomoči in predlog glede:
-       
pogojev v zvezi s podelitvijo koncesije,
-       
posebnih pogojev, ki jih mora izpolnjevati koncesionar,
-       
razlogov ali pogojev ter posledic za prekinitev koncesijske pogodbe,
-       
ureditve morebitnega prenosa objekta s koncesionarja na koncedenta ter
-       
načina reševanja sporov.
(7) Koncedent mora pri pripravi študije upravičenosti
podelitve koncesije za gradnje upoštevati predpis, ki določa enotno
metodologijo za pripravo in obravnavo investicijske dokumentacije na področju
javnih financ.
26. člen
(ocena vrednosti koncesije)
(1) Vrednost koncesije je celoten promet koncesionarja brez
DDV med trajanjem koncesijske pogodbe, ki ga koncedent oceni kot nadomestilo za
izvajanje koncesije ter za blago in storitve, povezane z izvajanjem koncesije.
Navedena ocena velja, ko je poslano obvestilo o koncesiji ali namera o
načrtovani podelitvi koncesije, če takšno obvestilo ni predvideno, pa velja, ko
koncedent naveže stik z gospodarskim subjektom, s katerim bo neposredno sklenil
koncesijsko pogodbo.
(2) Pri določanju ocenjene vrednosti koncesije, ki se
izračuna z uporabo objektivne metode, koncedent upošteva zlasti:
-       
vrednost kakršne koli opcije in podaljšanja trajanja koncesije;
-       
raven kakovosti, ki se zahteva za izvajanje koncesije;
-       
prihodke iz naslova pristojbin in kazni, ki jih plača uporabnik predmeta
koncesije, razen tistih, ki jih koncesionar pobere v imenu in za račun
koncedenta;
-       
plačila ali katere koli finančne koristi, ki jih koncesionar prejme od
koncedenta ali drugega javnega organa, povezane s koncesijo;
-       
vrednost nepovratnih sredstev ali katerih koli drugih finančnih koristi,
prejetih od tretjih oseb za izvajanje koncesije;
-       
prihodke od prodaje sredstev, ki so del koncesije;
-       
strošek najemnine in uporabe infrastrukture ter vrednost vsega blaga in
storitev, ki jih koncedent da koncesionarju na razpolago, če so potrebni za
izvajanje koncesije;
-       
katere koli nagrade ali plačila koncesionarju.
(3) Metoda, ki se uporablja za izračun ocenjene vrednosti
koncesije, ne sme biti izbrana z namenom izogibanja uporabi tega zakona.
(4) Če je vrednost koncesije ob podelitvi koncesije za več
kot 20 odstotkov višja od njene ocenjene vrednosti, je za namene 9. člena
tega zakona veljavna ocena enaka vrednosti koncesije ob podelitvi koncesije.
(5) Če se lahko zaradi predlagane gradnje ali storitve
koncesije podelijo v ločenih sklopih, se upošteva ocenjena skupna vrednost vseh
teh sklopov.
(6) Če je skupna vrednost sklopov enaka ali večja od mejne
vrednosti iz 9. člena tega zakona, je objava v Uradnem listu Evropske
unije obvezna za vse sklope.
27. člen
(preprečevanje korupcije in nasprotij interesov)
(1) Koncedent mora zagotoviti učinkovito preprečevanje
goljufij, favoriziranja in korupcije ter učinkovito preprečevanje, odkrivanje
in odpravljanje nasprotij interesov pri izvajanju postopkov podelitve koncesij,
da se prepreči kakršno koli izkrivljanje konkurence in zagotovi enakopravna
obravnava vseh gospodarskih subjektov.
(2) Oseba, ki vodi postopek podelitve koncesije, mora vse osebe,
ki so sodelovale pri pripravi dokumentacije v zvezi s podelitvijo koncesije ali
so na kateri koli stopnji odločale v teh postopkih, pred sprejetjem odločitve o
podelitvi koncesije pisno obvestiti o tem, kdo bo izbrani koncesionar.
(3) Kadar je oseba, ki vodi postopek podelitve koncesije ali
sodeluje pri pripravi koncesijske dokumentacije ali njenih delov ali je na
kateri koli stopnji odločala v postopku podelitve koncesije, neposredno ali
posredno povezana z izbranim koncesionarjem na način, da lahko ta povezava
oziroma njen zasebni, finančni ali ekonomski interes vpliva na objektivno in
nepristransko opravljanje nalog v zvezi z izvajanjem koncesije ali vzbuja dvom
o njeni objektivnosti in nepristranskosti, mora ta oseba takoj, ko je glede na
okoliščine mogoče, vendar najpozneje pred podelitvijo koncesije, odgovorno
osebo koncedenta o tem pisno obvestiti in ravnati v skladu z njegovimi
navodili. Odgovorna oseba koncedenta mora v tem primeru zagotoviti, da se
naloge opravijo zakonito in nepristransko.
(4) Šteje se, da obstaja neposredna ali posredna povezava med
ponudnikom in subjektom iz prejšnjega odstavka, če je oseba iz prejšnjega
odstavka v zakonski zvezi, zunajzakonski skupnosti, partnerski zvezi, skupnem
gospodinjstvu, krvnem sorodstvu v ravni vrsti, krvnem sorodstvu v stranski
vrsti do vštetega tretjega kolena, sorodstvu po svaštvu do vštetega drugega
kolena, posvojitelj, posvojenec, rejnik, rejenec, v zasebnem poslovnem ali
delovnopravnem razmerju s ponudnikom, njegovim družbenikom z več kot petodstotnim
lastniškim deležem, zakonitim zastopnikom ali prokuristom.
(5) Izbrani ponudnik mora v osmih dneh po prejemu poziva koncedenta
predložiti podatke o:
-       
svojih ustanoviteljih, družbenikih, delničarjih, komanditistih ali
drugih lastnikih in podatke o lastniških deležih navedenih oseb;
-       
gospodarskih subjektih, za katere se glede na zakon, ki ureja
gospodarske družbe, šteje, da so z njimi povezane družbe.
4. POSTOPEK IZBIRE KONCESIONARJA
28. člen
(začetek postopka izbire koncesionarja)
Postopek izbire koncesionarja se začne z objavo obvestila iz
35. ali 38. člena tega zakona.
29. člen
(pravila za sporočanje)
(1) Koncedent lahko, razen pošiljanja objav z elektronskimi sredstvi
in zagotavljanja dostopnosti koncesijskih dokumentov v elektronski obliki, za
sporočanje in izmenjavo informacij izbere enega ali več od naslednjih načinov
sporočanja:
-       
z elektronskimi sredstvi;
-       
po pošti ali telefaksu;
-       
ustno, vključno po telefonu, za sporočanje, ki se ne nanaša na bistvene
elemente postopka podelitve koncesije, če je vsebina ustnega sporočila zadostno
dokumentirana na trajnem nosilcu;
-       
osebna izročitev, izkazljiva s potrdilom o prejemu.
(2) Izbrana sredstva sporočanja morajo biti splošno dostopna in
nediskriminatorna ter ne smejo gospodarskih subjektov omejevati pri dostopu do
postopka izbire koncesionarja. Orodja in naprave, ki se uporabljajo za
sporočanje z elektronskimi sredstvi, ter njihove tehnične lastnosti, morajo
biti interoperabilni z izdelki informacijske in komunikacijske tehnologije v
splošni uporabi.
(3) Koncedent pri sporočanju, izmenjavi in shranjevanju
informacij zagotovi varovanje celovitosti podatkov ter zaupnost ponudb. Vsebino
ponudb koncedent pregleda šele po izteku roka za njihovo predložitev.
30. člen
(zaupnost)
(1) Koncedent ne sme razkriti informacij, ki mu jih
gospodarski subjekt predloži in določi kot poslovno skrivnost, kot to določa
zakon, ki ureja poslovne skrivnosti, razen če drug zakon določa drugače.
Koncedent mora zagotoviti varovanje podatkov, ki se glede na zakon, ki ureja
varstvo osebnih podatkov, štejejo za osebne podatke, in podatkov, ki se glede
na zakon, ki ureja tajne podatke, štejejo za tajne podatke.
(2) Ne glede na prejšnji odstavek so javni podatki vsi tisti
podatki iz ponudbe, ki so vplivali na razvrstitev ponudbe v okviru meril.
(3) Koncedent mora imena ponudnikov in predložene ponudbe
varovati kot poslovno skrivnost do roka, določenega za odpiranje ponudb.
(4) Koncedent ponudniku, ki je v treh delovnih dneh po objavi
odločitve o izbiri koncesionarja zahteval vpogled, dovoli vpogled v ponudbo
izbranega ponudnika najpozneje v treh delovnih dneh od prejema zahteve, razen v
tiste dele, ki so po tem členu poslovna skrivnost, ali tajni podatki v skladu z
zakonom, ki ureja tajne podatke, ali osebni podatki, ki se varujejo v skladu z
zakonom, ki ureja varstvo osebnih podatkov. Vpogled je brezplačen. Za
posredovanje prepisa, fotokopije ali elektronskega zapisa zahtevane informacije
lahko koncedent ponudniku zaračuna materialne stroške.
(5) Koncedent lahko določi zahteve za gospodarske subjekte, katerih
namen je varovanje zaupnosti informacij, ki jih koncedent da na voljo med
postopkom izbire koncesionarja.
31. člen
(nomenklature)
V postopkih izbire koncesionarja se vsa nomenklatura navaja z
uporabo enotnega besednjaka javnih naročil, ki ga določa Uredba (ES)
št. 2195/2002 Evropskega parlamenta in Sveta z dne 5. novembra 2002 o
enotnem besednjaku javnih naročil (UL L št. 340 z dne 16. 12. 2002,
str. 1).
32. člen
(vrste, oblika in način objave obvestil)
(1) Vrste obvestil so:
-       
predhodno informativno obvestilo,
-       
obvestilo za predhodno transparentnost,
-       
obvestilo o spremembi pogodbe,
-       
obvestilo o koncesiji,
-       
obvestilo o dodatnih informacijah ali popravku in
-       
obvestilo o podelitvi koncesije.
(2) Obvestilo iz prejšnjega odstavka se objavi v slovenskem jeziku
v obliki standardnega obrazca v skladu s prvim odstavkom 33. člena
Direktive 2014/23/EU. V drugih uradnih jezikih Evropske unije se objavi
povzetek pomembnih elementov obvestila. Nabor podatkov, ki jih morajo vsebovati
obvestila iz prejšnjega odstavka, je določen v Prilogah V, VI, VII, VIII in XI
Direktive 2014/23/EU.
(3) Stroški objavljanja obvestil na portalu javnih naročil se
krijejo iz proračuna Republike Slovenije.
33. člen
(objava obvestil)
Obvestila iz prvega odstavka prejšnjega člena morajo biti objavljena
na portalu javnih naročil in v Uradnem listu Evropske unije. Koncedent
obvestilo pripravi in pošlje v objavo na portalu javnih naročil. Objava
obvestila v Uradnem listu Evropske unije se zagotovi z elektronskimi sredstvi
prek portala javnih naročil tako, da koncedent v obvestilu označi, da je treba
obvestilo objaviti tudi v Uradnem listu Evropske unije. Potrdili o prejemu
obvestila, poslanega v objavo, in o njegovi objavi z navedbo datuma objave, ki
ju izdata portal javnih naročil in Urad za publikacije Evropske unije, se
štejeta kot dokazilo, zato ju mora koncedent hraniti in po potrebi predložiti
kot dokaz.
34. člen
(pravilo zaporednosti in enakosti objav)
(1) Obvestili o koncesiji in o podelitvi koncesije se
objavita najpozneje pet dni po tem, ko ju je koncedent poslal v objavo.
Obvestilo, ki ga je treba objaviti v tudi Uradnem listu Evropske unije, mora
biti najprej objavljeno v Uradnem listu Evropske unije. Če koncedent v 48 urah
po potrditvi prejema obvestila iz prejšnjega člena ne prejme potrdila o objavi
v Uradnem listu Evropske unije, se obvestilo lahko objavi na portalu javnih
naročil, preden se objavi v Uradnem listu Evropske unije. Pred objavo v Uradnem
listu Evropske unije se na portalu javnih naročil lahko objavi tudi predhodno
informativno obvestilo, vendar po tem, ko je bilo poslano v objavo Uradu za
publikacije Evropske unije.
(2) Vsebina obvestila, objavljenega na portalu javnih
naročil, mora biti enaka vsebini obvestila, objavljenega v Uradnem listu
Evropske unije. V obvestilu mora biti naveden datum, ko je bilo obvestilo
poslano v objavo Uradu za publikacije Evropske unije.
35. člen
(predhodno informativno obvestilo)
Z objavo predhodnega informativnega obvestila mora koncedent
sporočiti svojo namero o načrtovani podelitvi koncesije za socialne in druge
posebne storitve iz Priloge IV Direktive 2014/23/EU.
36. člen
(obvestilo za predhodno transparentnost)
V primeru iz drugega odstavka 38. člena tega zakona
koncedent pošlje v objavo na portalu javnih naročil in v Uradnem listu Evropske
unije obvestilo za predhodno transparentnost isti dan, ko na portalu javnih
naročil objavi odločitev o izbiri koncesionarja. Če se v objavi odločitve o
izbiri koncesionarja na portalu javnih naročil ni mogoče sklicevati na
objavljeno predhodno informativno obvestilo ali obvestilo o koncesiji,
koncedent obvestilo za predhodno transparentnost pošlje v objavo isti dan, ko
ponudnikom pošlje odločitev o izbiri koncesionarja.
37. člen
(obvestilo o spremembi koncesijske pogodbe v času trajanja
njene veljavnosti)
Koncedenti, ki so spremenili koncesijsko pogodbo v primerih iz
druge in tretje alineje prvega odstavka 60. člena tega zakona, objavijo
obvestilo o spremembi koncesijske pogodbe v času trajanja njene veljavnosti na
portalu javnih naročil in v Uradnem listu Evropske unije najpozneje v
30 dneh po spremembi.
38. člen
(obvestilo o koncesiji)
(1) Z obvestilom o koncesiji se gospodarski subjekti povabijo
k sodelovanju v postopkih izbire koncesionarja.
(2) Ne glede na prejšnji odstavek koncedentu ni treba
objaviti obvestila o koncesiji, če:
a)    
gradnje ali storitve lahko zagotovi samo določen gospodarski subjekt iz
katerega od naslednjih razlogov:
- 
cilj koncesije je ustvariti ali pridobiti unikatno umetniško delo ali
umetniško uprizoritev;
- 
odsotnost konkurence iz tehničnih razlogov;
- 
obstoj izključne pravice;
- 
varstvo pravic intelektualne lastnine in izključnih pravic, ki niso
opredeljene v 6. točki 2. člena tega zakona;
b)    
v predhodno izvedenem postopku za izbiro koncesionarja ni bila
predložena nobena ponudba ali nobena dopustna ponudba, če prvotni pogoji glede
podelitve koncesije niso pomembno spremenjeni in je Evropski komisiji na njeno
zahtevo poslano poročilo. Dopustna ponudba pomeni ponudbo, ki jo predloži
ponudnik, za katerega ne veljajo razlogi za izključitev in ki izpolnjuje pogoje
za sodelovanje, njegova ponudba ustreza potrebam in zahtevam koncedenta,
določeni v koncesijski dokumentaciji, je prispela pravočasno, pri njej ni
dokazano nedovoljeno dogovarjanje ali korupcija.
(3) Izjeme iz druge do četrte alineje a) točke prejšnjega
odstavka se uporabljajo le, če ni ustrezne alternative ali nadomestila in če
odsotnost konkurence ni posledica umetnega omejevanja. Uporabo izjeme je treba
utemeljiti v koncesijski dokumentaciji.
(4) Koncedent v obvestilu o koncesiji ali, če to ni mogoče, v
koncesijski dokumentaciji opiše predviden postopek podelitve koncesije in
navede okvirni rok za končanje postopka.
39. člen
(obvestilo o dodatnih informacijah ali popravku)
Koncedent objavi obvestilo o dodatnih informacijah ali
popravku, kadar spreminja ali dopolnjuje navedbe v predhodno objavljenem
obvestilu ali spreminja ali dopolnjuje koncesijsko dokumentacijo.
40. člen
(obvestilo o podelitvi koncesije)
Koncedent najpozneje v 48 dneh po sklenitvi koncesijske
pogodbe pošlje v objavo obvestilo o podelitvi koncesije z rezultati postopka
izbire koncesionarja.
41. člen
(dostopnost koncesijske dokumentacije v elektronski obliki)
(1) Koncedent od datuma objave obvestila o koncesiji ali, če
obvestilo o koncesiji ne vsebuje povabila k oddaji ponudbe, od datuma, ko je
bilo poslano povabilo k oddaji ponudb z elektronskimi sredstvi, omogoči
neomejen, popoln, neposreden in brezplačen dostop do koncesijske dokumentacije,
potrebne za pripravo ponudbe. V besedilu obvestila o koncesiji se navede
spletni naslov, na katerem je ta dokumentacija dostopna.
(2) Če v ustrezno utemeljenih okoliščinah zaradi izrednih
varnostnih ukrepov ali tehničnih razlogov oziroma zaradi izjemne občutljivosti
poslovnih informacij, ki zahtevajo zelo visoko raven zaščite, ni mogoče
zagotoviti neomejenega, popolnega, neposrednega in brezplačnega dostopa z
elektronskimi sredstvi do nekaterih delov koncesijske dokumentacije, koncedent
v obvestilu navede, da bodo ti deli koncesijske dokumentacije poslani z
neelektronskimi sredstvi, rok za prejem ponudb pa mora biti ustrezno daljši.
(3) Če koncedent pravočasno prejme zahtevo, vsem ponudnikom, ki
sodelujejo v postopku izbire koncesionarja, zagotovi dodatne informacije o koncesijski
dokumentaciji najpozneje šest dni pred iztekom roka, ki je določen za prejem
ponudb.
42. člen
(koncesijska dokumentacija)
(1) Koncedent koncesijsko dokumentacijo objavi na portalu javnih
naročil ali prek njega. Dokumentacija vsebuje najmanj tiste podatke, ki jih
zahteva ta zakon, in osnutek koncesijske pogodbe. Kot del te dokumentacije se
štejejo tudi informacije, ki jih koncedent pošlje gospodarskim subjektom,
sodelujočim v postopku izbire koncesionarja.
(2) Po izteku roka za prejem ponudb koncedent ne sme več
spreminjati ali dopolnjevati koncesijske dokumentacije. Informacije, ki jih
pošlje gospodarskim subjektom na portalu javnih naročil ali prek njega, se
štejejo za spremembo, dopolnitev ali pojasnilo koncesijske dokumentacije, če iz
vsebine informacij izhaja, da se z njimi spreminja ali dopolnjuje ta
dokumentacija, ali če se s pojasnilom odpravlja dvoumnost navedbe v koncesijski
dokumentaciji.
43. člen
(tehnične in funkcionalne zahteve)
(1) Tehnične in funkcionalne zahteve, ki izhajajo iz študije
o upravičenosti podelitve koncesije, opredeljujejo zahtevane značilnosti
predmeta koncesije. Opisane so v koncesijski dokumentaciji. Te značilnosti se
lahko nanašajo tudi na nek postopek proizvodnje ali zagotavljanja javnih dobrin
in storitev, ki so predmet izvajanja koncesije, če so povezane s predmetom
koncesije ter sorazmerne z njeno vrednostjo in cilji. Med temi značilnostmi so
lahko na primer raven kakovosti, okoljske in podnebne učinkovitosti, zahteve za
oblikovanje, prilagojenost vsem uporabnikom (vključno z dostopnostjo za
invalidne osebe) in ocenjevanje skladnosti, zahteve v zvezi z delovanjem,
varnostjo ali dimenzijami, izrazoslovjem, simboli, preizkušanjem in
preizkusnimi metodami, označevanjem ter uporabo nalepk ali navodil za
uporabnike.
(2) Če tega ne upravičuje predmet koncesije, v tehničnih in
funkcionalnih zahtevah ne sme biti navedena določena izdelava, izvor, določen
postopek, značilen za proizvode ali storitve nekega gospodarskega subjekta,
niti znamke, patenti, tipi ali določeno poreklo ali proizvodnja, ki daje
prednost nekaterim podjetjem ali proizvodom ali jih izloča. Take navedbe so
izjemoma dovoljene, če brez njih ni mogoče dovolj natančno in razumljivo
opisati predmeta koncesije. Te navedbe morajo vsebovati tudi besedi »ali
enakovredni«.
(3) Koncedent ne more zavrniti ponudbe z obrazložitvijo, da
ponujeni proizvodi in storitve, ki so predmet koncesije, niso skladni s
tehničnimi in funkcionalnimi zahtevami, ki jih je navedel, če ponudnik v svoji
ponudbi kakor koli ustrezno dokaže, da predlagane rešitve enako izpolnjujejo
tehnične in funkcionalne zahteve.
44. člen
(roki za prejem prijav in ponudb)
(1) Minimalni rok za prejem prijav in ponudb je 30 dni od
datuma, ko je bilo v objavo poslano obvestilo o koncesiji. Koncedent pri
določanju rokov za prejem ponudb upošteva kompleksnost koncesije in čas,
potreben za pripravo ponudb.
(2) Če se postopek izvaja v zaporednih fazah, je minimalni rok
za prejem prvih ponudb 22 dni od datuma, ko je v objavo poslano obvestilo o
koncesiji.
(3) Koncedent lahko rok za prejem ponudb iz prvega odstavka
tega člena skrajša za pet dni, če se ponudbe lahko oddajo z elektronskimi
sredstvi.
(4) Kadar je ponudbe mogoče sestaviti šele po ogledu lokacije
na kraju samem, če je ogled lokacije obvezen, ali po pregledu spremne
dokumentacije h koncesijski dokumentaciji na kraju samem, se določijo roki za
prejem ponudb, ki so daljši od minimalnega roka tako, da se lahko vsi
gospodarski subjekti seznanijo z vsemi informacijami, potrebnimi za pripravo
ponudb.
(5) Da se lahko vsi gospodarski subjekti seznanijo z vsemi
informacijami, potrebnimi za pripravo ponudb, koncedent rok za prejem ponudb
podaljša v naslednjih primerih:
-       
če dodatne informacije iz katerega koli razloga, čeprav jih je
gospodarski subjekt pravočasno zahteval, niso bile predložene najpozneje šest
dni pred iztekom roka za prejem ponudb ali
-       
če je bila koncesijska dokumentacija pomembno spremenjena pozneje kot
šest dni pred iztekom roka za prejem ponudb.
(6) Podaljšanje roka mora biti sorazmerno s pomembnostjo informacij
ali sprememb.
(7) Če dodatne informacije niso bile pravočasno zahtevane ali
je njihov pomen pri pripravi ponudb zanemarljiv, podaljšanje roka ni potrebno.
45. člen
(razlogi za izključitev)
(1) Koncedent mora iz sodelovanja v postopku izbire
koncesionarja izključiti gospodarski subjekt, če pri preverjanju v skladu s
47. členom tega zakona ugotovi ali je drugače seznanjen, da je bil
gospodarski subjekt pravnomočno obsojen na denarno kazen ali je bila osebi, ki
je članica upravnega, vodstvenega ali nadzornega organa tega gospodarskega subjekta
ali ima pooblastila za njegovo zastopanje ali odločanje ali nadzor v njem,
izrečena pravnomočna kazen zapora za naslednja kazniva dejanja, opredeljena v
Kazenskem zakoniku (Uradni list RS, št. 50/12 – uradno prečiščeno
besedilo, 6/16 – popr., 54/15, 38/16 in 27/17; v nadaljnjem besedilu: KZ-1):
-       
terorizem (108. člen KZ-1),
-       
financiranje terorizma (109. člen KZ-1),
-       
ščuvanje in javno poveličevanje terorističnih dejanj (110. člen
KZ-1),
-       
novačenje in usposabljanje za terorizem (111. člen KZ-1),
-       
spravljanje v suženjsko razmerje (112. člen KZ-1),
-       
trgovina z ljudmi (113. člen KZ-1),
-       
kršitev materialnih avtorskih pravic (148. člen KZ-1),
-       
kršitev avtorski sorodnih pravic (149. člen KZ-1),
-       
sprejemanje podkupnine pri volitvah (157. člen KZ-1),
-       
kršitev temeljnih pravic delavcev (196. člen KZ-1),
-       
goljufija (211. člen KZ-1),
-       
protipravno omejevanje konkurence (225. člen KZ-1),
-       
povzročitev stečaja z goljufijo ali nevestnim poslovanjem (226. člen
KZ-1),
-       
oškodovanje upnikov (227. člen KZ-1),
-       
poslovna goljufija (228. člen KZ-1),
-       
goljufija na škodo Evropske unije (229. člen KZ-1),
-       
preslepitev pri pridobitvi in uporabi posojila ali ugodnosti
(230. člen KZ-1),
-       
preslepitev pri poslovanju z vrednostnimi papirji (231. člen KZ-1),
-       
preslepitev kupcev (232. člen KZ-1),
-       
neupravičena uporaba tuje oznake ali modela (233. člen KZ-1),
-       
neupravičena uporaba tujega izuma ali topografije (234. člen KZ-1),
-       
ponareditev ali uničenje poslovnih listin (235. člen KZ-1),
-       
izdaja in neupravičena pridobitev poslovne skrivnosti (236. člen
KZ-1),
-       
zloraba informacijskega sistema (237. člen KZ-1),
-       
zloraba notranje informacije (238. člen KZ-1),
-       
zloraba trga finančnih instrumentov (239. člen KZ-1),
-       
zloraba položaja ali zaupanja pri gospodarski dejavnosti (240. člen
KZ-1),
-       
nedovoljeno sprejemanje daril (241. člen KZ-1),
-       
nedovoljeno dajanje daril (242. člen KZ-1),
-       
ponarejanje denarja (243. člen KZ-1),
-       
ponarejanje in uporaba ponarejenih vrednotnic ali vrednostnih papirjev
(244. člen KZ-1),
-       
pranje denarja (245. člen KZ-1),
-       
zloraba negotovinskega plačilnega sredstva (246. člen KZ-1),
-       
uporaba ponarejenega negotovinskega plačilnega sredstva (247. člen
KZ-1),
-       
izdelava, pridobitev in odtujitev pripomočkov za ponarejanje (248. člen
KZ-1),
-       
davčna zatajitev (249. člen KZ-1),
-       
tihotapstvo (250. člen KZ-1),
-       
zloraba uradnega položaja ali uradnih pravic (257. člen KZ-1),
-       
oškodovanje javnih sredstev (257.a člen KZ-1),
-       
izdaja tajnih podatkov (260. člen KZ-1),
-       
jemanje podkupnine (261. člen KZ-1),
-       
dajanje podkupnine (262. člen KZ-1),
-       
sprejemanje koristi za nezakonito posredovanje (263. člen KZ-1),
-       
dajanje daril za nezakonito posredovanje (264. člen KZ-1),
-       
hudodelsko združevanje (294. člen KZ-1).
(2) Koncedent mora iz sodelovanja v postopku izbire
koncesionarja izključiti tudi gospodarski subjekt, če pri preverjanju ugotovi,
da gospodarski subjekt ne izpolnjuje obveznosti plačila obveznih dajatev in
drugih denarnih nedavčnih obveznosti v skladu z zakonom, ki ureja finančno
upravo, ki jih pobira davčni organ v skladu s predpisi države, v kateri ima
sedež, in predpisi države koncedenta, če vrednost teh neplačanih zapadlih obveznosti
na dan objave obvestila o koncesiji ali objave namere o podelitvi koncesije
znaša 50 eurov ali več. Šteje se, da gospodarski subjekt ne izpolnjuje
obveznosti iz prejšnjega stavka tudi, če na dan objave obvestila o koncesiji
ali objave namere o podelitvi koncesije ni imel predloženih vseh obračunov davčnih
odtegljajev za dohodke iz delovnega razmerja za obdobje zadnjih petih let do
dne objave obvestila.
(3) Ne glede na prejšnji odstavek koncedent gospodarskega subjekta
ne sme izključiti iz sodelovanja v postopku izbire koncesionarja, če ta do
dneva oddaje ponudbe izpolni svoje obveznosti s plačilom dolgovanih davkov ali
prispevkov za socialno varnost ali sklene zavezujoči dogovor o takem plačilu,
če je to dovoljeno s predpisi, ki urejajo davčni postopek.
(4) Koncedent mora iz posameznega postopka izbire
koncesionarja izključiti gospodarski subjekt:
-       
če je v zadnjih treh letih pred potekom roka za oddajo ponudb pristojni
organ Republike Slovenije ali druge države članice EU ali tretje države pri
njem ugotovil najmanj dve kršitvi v zvezi s plačilom za delo, delovnim časom,
počitki, opravljanjem dela na podlagi pogodb civilnega prava kljub obstoju
elementov delovnega razmerja ali v zvezi z zaposlovanjem na črno, za kateri mu
je bila s pravnomočno odločitvijo ali več pravnomočnimi odločitvami izrečena
globa za prekršek;
-       
če se je nad gospodarskim subjektom začel postopek zaradi insolventnosti
ali prisilnega prenehanja po zakonu, ki ureja postopek zaradi insolventnosti in
prisilnega prenehanja, ali postopek likvidacije po zakonu, ki ureja gospodarske
družbe, če njegova sredstva ali poslovanje upravlja upravitelj ali sodišče, če
so njegove poslovne dejavnosti začasno ustavljene, če se je v skladu s predpisi
druge države nad njim začel tak postopek ali je nastal položaj z enakimi
pravnimi posledicami;
-       
če je ta na dan, ko poteče rok za prejem ponudb, izločen iz postopkov
oddaje javnih naročil zaradi uvrstitve v evidenco gospodarskih subjektov z izrečenimi
stranskimi sankcijami izločitve iz postopkov javnega naročanja, ki jo na
podlagi zakona, ki ureja javno naročanje, vodi ministrstvo, pristojno za javno
naročila.
(5) Ne glede na drugo alinejo prejšnjega odstavka se
koncedent lahko odloči, da iz postopka izbire koncesionarja ne izključi
gospodarskega subjekta, pri katerem je sodišče pravnomočno odločilo o potrditvi
prisilne poravnave.
(6) Koncedent lahko iz sodelovanja v postopku izbire
koncesionarja izključi gospodarski subjekt tudi v naslednjih primerih:
-       
če lahko koncedent kakor koli izkaže kršitev izpolnjevanja obveznosti na
področju okoljskega, socialnega in delovnega prava, ki so določene v pravu
Evropske unije, predpisih, ki veljajo v Republiki Sloveniji, kolektivnih
pogodbah ali predpisih mednarodnega okoljskega, socialnega in delovnega prava.
Seznam mednarodnih socialnih in okoljskih konvencij je naveden v Prilogi X
Direktive 2014/23/EU;
-       
če lahko koncedent iz a), b) ali c) točke prvega odstavka 21. člena
tega zakona z ustreznimi sredstvi izkaže, da je gospodarski subjekt zagrešil
hujšo kršitev poklicnih pravil, zaradi česar je omajana njegova integriteta;
-       
če lahko koncedent iz a), b) ali c) točke prvega odstavka 21. člena
tega zakona upravičeno sklepa, da je gospodarski subjekt z drugimi gospodarskimi
subjekti sklenil dogovor, katerega cilj ali učinek je preprečevati, omejevati
ali izkrivljati konkurenco. Šteje se, da je sklepanje koncedenta iz prejšnjega
stavka upravičeno, če organ, pristojen za varstvo konkurence, na podlagi
prijave koncedenta v 15 dneh koncedentu sporoči, da bo uvedel postopek
ugotavljanja kršitve;
-       
če nasprotja interesov iz tretjega odstavka 27. člena tega zakona
ni mogoče učinkovito odpraviti z drugimi, blažjimi ukrepi;
-       
če izkrivljanja konkurence zaradi morebitnega predhodnega sodelovanja
gospodarskih subjektov pri pripravi koncesijske dokumentacije ni mogoče
učinkovito odpraviti z drugimi, blažjimi ukrepi;
-       
če so se pri gospodarskem subjektu pri prejšnji pogodbi o izvedbi
javnega naročila, sklenjeni s koncedentom, ali prejšnji koncesijski pogodbi,
sklenjeni s koncedentom, pokazale precejšnje ali stalne pomanjkljivosti pri
izpolnjevanju ključne obveznosti, zaradi česar je koncedent predčasno odstopil
od prejšnjega naročila ali koncesijske pogodbe, je uveljavljal odškodnino ali
so bile izvedene druge primerljive sankcije;
-       
če je gospodarski subjekt namenoma podal zavajajoče informacije,
zahtevane zaradi preverjanja odsotnosti razlogov za izključitev ali
izpolnjevanja pogojev za sodelovanje, ali če ni razkril teh informacij, ali če
ne more predložiti dokumentov, ki se zahtevajo kot dokazila;
-       
če je gospodarski subjekt poskusil neupravičeno vplivati na odločanje
koncedenta ali pridobiti zaupne informacije, zaradi katerih bi lahko imel
neupravičeno prednost v postopku izbire koncesionarja, ali je iz malomarnosti
predložil zavajajoče informacije, ki bi lahko pomembno vplivale na odločitev o
izključitvi, izboru ali podelitvi koncesije.
(7) Koncedent iz postopka izbire koncesionarja kadar koli v
postopku izključi gospodarski subjekt, če se izkaže, da je pred ali med
postopkom podelitve koncesije ta subjekt glede na storjena ali neizvedena
dejanja v enem od položajev iz prvega, drugega ali četrtega odstavka tega
člena. Koncedent lahko kadar koli v postopku izključi tudi gospodarski subjekt,
če se izkaže, da je pred ali med postopkom podelitve koncesije ta subjekt glede
na storjena ali neizvedena dejanja v enem od položajev iz prejšnjega odstavka.
(8) Gospodarski subjekt, ki je v enem od položajev iz prvega
ali šestega odstavka tega člena, lahko koncedentu predloži dokaze, da je
sprejel zadostne ukrepe, s katerimi lahko dokaže svojo zanesljivost kljub
obstoju razlogov za izključitev. Za zadostne ukrepe štejejo plačilo ali zaveza
plačati nadomestilo za vso škodo, povzročeno s kaznivim dejanjem ali kršitvijo,
aktivno sodelovanje s preiskovalnimi organi za celotno razjasnitev dejstev in
okoliščin ter sprejetje konkretnih tehničnih, organizacijskih in kadrovskih
ukrepov, ustreznih za preprečitev nadaljnjih kaznivih dejanj ali kršitev. Pri
ocenjevanju ukrepov, ki jih sprejme gospodarski subjekt, koncedent upošteva
težo in naravo kaznivega dejanja ali kršitve. Če koncedent oceni, da dokazi, ki
jih je predložil gospodarski subjekt, zadoščajo, gospodarskega subjekta ne
glede na prvi in šesti odstavek tega člena ne izključi iz postopka podelitve
koncesije. Če koncedent oceni, da ukrepi ne zadoščajo, gospodarskemu subjektu
pošlje utemeljitev takšne odločitve.
(9) Gospodarski subjekt, ki je bil iz sodelovanja v postopkih
javnega naročanja ali postopkih izbire koncesionarja izključen na podlagi
pravnomočne sodbe ali odločbe o prekršku, ki učinkuje v Republiki Sloveniji, v
času trajanja izključitve ni upravičen do uporabe možnosti iz prejšnjega
odstavka.
(10) Kadar pravnomočna sodba za kaznivo dejanje iz prvega
odstavka tega člena ne določa trajanja izključitve iz postopkov izbire
koncesionarja in koncedent oceni, da ukrepi, ki jih je gospodarski subjekt
sprejel v skladu z osmim odstavkom tega člena, niso zadostni, koncedent
gospodarski subjekt izloči iz postopka podelitve koncesije, če od datuma izreka
pravnomočne sodbe za kaznivo dejanje iz prvega odstavka tega člena še ni
preteklo pet let. Koncedent izloči gospodarski subjekt iz postopka izbire
koncesionarja iz razloga iz šestega odstavka tega člena, če od datuma dejanja
ali dogodka iz šestega odstavka tega člena še niso pretekla tri leta in
koncedent oceni, da ukrepi, ki jih je gospodarski subjekt sprejel v skladu z
osmim odstavkom tega člena, niso zadostni.
46. člen
(pogoji za sodelovanje v postopku izbire koncesionarja)
(1) Koncedent določi objektivna pravila in pogoje za
sodelovanje, ki se lahko nanašajo na:
-       
ustreznost za opravljanje poklicne dejavnosti;
-       
ekonomski in finančni položaj;
-       
tehnično in strokovno sposobnost.
(2) Kot zahtevo za sodelovanje lahko koncedent gospodarskim subjektom
naloži le pogoje iz tega člena. Koncedent v postopek izbire koncesionarja
vključi le tiste zahteve, ki so potrebne za zagotovitev, da ima ponudnik
ustrezne pravne in finančne zmogljivosti ter tehnične in strokovne sposobnosti
za izvajanje koncesije, ki se podeljuje. Vse zahteve morajo biti povezane in
sorazmerne s predmetom koncesije.
(3) Glede ustreznosti za opravljanje poklicne dejavnosti
lahko koncedent od gospodarskih subjektov zahteva, da so vpisani v enega od
poklicnih ali poslovnih registrov, ki se vodijo v državi članici EU, v kateri
ima gospodarski subjekt sedež. Seznam poklicnih ali poslovnih registrov v
državah članicah Evropske unije je naveden v Prilogi XI Direktive 2014/24/EU
Evropskega parlamenta in Sveta z dne 26. februarja 2014 o javnem naročanju
in razveljavitvi Direktive 2004/18/ES (UL L št. 94 z dne 28. 3. 2014,
str. 65), zadnjič spremenjene z Uredbo Komisije (EU) št. 1336/2013 z dne
13. decembra 2013 o spremembi direktiv 2004/17/ES, 2004/18/ES in
2009/81/ES Evropskega parlamenta in Sveta glede njihovih pragov uporabe za
postopke za oddajo naročil (UL L št. 335 z dne 14. 12. 2013, str.
17).
(4) Če morajo imeti gospodarski subjekti neko dovoljenje ali
biti člani neke organizacije, da lahko v svoji matični državi opravljajo neko
storitev, lahko koncedent v postopku podelitve koncesije za storitve od njih
zahteva, da predložijo dokazilo o zadevnem dovoljenju ali članstvu.
(5) Glede ekonomskega in finančnega položaja lahko koncedent
določi zahteve, s katerimi zagotovi, da imajo gospodarski subjekti potrebne
ekonomske in finančne zmogljivosti za izvajanje koncesije.
(6) Kadar je koncesija razdeljena na sklope, se ta člen
uporablja za vsak posamezni sklop.
(7) Glede tehnične in strokovne sposobnosti lahko koncedent določi
zahteve, s katerimi zagotovi, da imajo gospodarski subjekti potrebne človeške
in tehnične vire ter izkušnje za izvajanje koncesije v skladu z ustreznim
standardom kakovosti. Koncedent lahko zahteva zlasti, da imajo gospodarski
subjekti zadostne izkušnje, ki jih izkažejo z ustreznimi referencami. Koncedent
lahko domneva, da gospodarski subjekt nima zahtevanih strokovnih sposobnosti,
če pri njem zasledi nasprotje interesov, ki bi lahko negativno vplivali na
izvajanje koncesije.
(8) Koncedent v obvestilu o koncesiji ali predhodnem
informativnem obvestilu navede zahtevane pogoje za sodelovanje, ki so lahko
izraženi kot najnižja stopnja usposobljenosti, vključno z ustreznimi dokazili.
47. člen
(dokazila)
(1) Koncedent lahko zahteva potrdila, izjave in druga dokazila
iz tega člena kot dokaz neobstoja razlogov za izključitev iz 45. člena
tega zakona in kot dokaz izpolnjevanja pogojev za sodelovanje v skladu s
46. členom tega zakona.
(2) Kot zadosten dokaz, da ni razlogov za izključitev iz
45. člena tega zakona, koncedent sprejme naslednja dokazila:
-       
v zvezi s prvim odstavkom 45. člena tega zakona: potrdilo iz
ustreznega, na primer sodnega registra, če tega registra ni, pa enakovreden
dokument, ki ga izda pristojni sodni ali upravni organ v Republiki Sloveniji,
drugi državi članici EU ali matični državi ali državi, v kateri ima sedež
gospodarski subjekt, in iz katerega je razvidno, da ni razlogov za izključitev;
-       
v zvezi z drugim odstavkom 45. člena in drugo alinejo četrtega
odstavka 45. člena tega zakona: potrdilo, ki ga izda pristojni organ v
Republiki Sloveniji, drugi državi članici EU ali tretji državi in ne sme biti
starejše od 30 dni;
-       
v zvezi s prvo alinejo četrtega odstavka 45. člena tega zakona:
potrdilo iz evidence o pravnomočnih odločbah o prekrških, ki jo vodi pristojni
organ v Republiki Sloveniji, drugi državi članici EU ali tretji državi.
(3) Če država članica EU ali tretja država dokumentov in
potrdil iz prejšnjega odstavka ne izdaja, jih je mogoče nadomestiti z
zapriseženo izjavo, če ta v državi članici EU ali tretji državi ni predvidena,
pa z izjavo zadevne osebe, dano pred pristojnim sodnim ali upravnim organom,
notarjem ali pred pristojno poklicno ali trgovinsko organizacijo v matični
državi te osebe ali v državi, v kateri ima sedež gospodarski subjekt.
(4) Podatke, ki se vodijo v uradnih evidencah in ponudnik za
njih ni predložil dokazila sam, lahko koncedent preveri v uradni evidenci.
(5) Koncedent preveri pogoje za sodelovanje v zvezi s
strokovno in tehnično sposobnostjo ter finančnim in ekonomskim položajem
ponudnikov na podlagi njihovih izjav in navedb, ki jih morajo priložiti kot
dokazila v skladu z zahtevami iz obvestila o koncesiji.
(6) Pred sprejetjem odločitve o izbiri koncesionarja mora
koncedent preveriti vse izjave in navedbe ponudnika, ki je glede na merila
predložil najugodnejšo ponudbo.
48. člen
(uporaba zmogljivosti drugih subjektov)
(1) Gospodarski subjekt lahko za izpolnjevanje pogojev v
zvezi z ekonomskim in finančnim položajem ter tehnično in strokovno
sposobnostjo po potrebi za posamezno koncesijo uporabi zmogljivosti drugih
subjektov, ne glede na pravno razmerje med njim in temi subjekti. Glede
izpolnjevanja pogojev v zvezi z izobrazbo in strokovno usposobljenostjo
koncesionarja in vodstvenih delavcev podjetja ter izpolnjevanja pogojev v zvezi
z ustreznimi poklicnimi izkušnjami pa lahko gospodarski subjekt uporabi
zmogljivosti drugih subjektov le, če bodo ti izvajali del koncesije, za
katerega se zahtevajo te zmogljivosti. Če želi gospodarski subjekt uporabiti
zmogljivosti drugih subjektov, mora koncedentu dokazati, da bo imel na voljo
potrebna sredstva, na primer s predložitvijo zagotovil teh subjektov v ta
namen.
(2) Koncedent v skladu s prejšnjim členom preveri, ali
subjekti, katerih zmogljivosti namerava uporabiti gospodarski subjekt,
izpolnjujejo ustrezne pogoje za sodelovanje in ali zanje obstajajo razlogi za
izključitev. Koncedent mora od gospodarskega subjekta zahtevati zamenjavo
subjekta, ki ne izpolnjuje pogojev za sodelovanje ali v zvezi s katerim
obstajajo obvezni razlogi za izključitev. Koncedent lahko od gospodarskega
subjekta zahteva zamenjavo subjekta tudi, če v zvezi z njim obstajajo neobvezni
razlogi za izključitev.
(3) Če gospodarski subjekt uporabi zmogljivosti drugih
subjektov glede izpolnjevanja pogojev v zvezi z ekonomskim in finančnim
položajem, lahko koncedent zahteva, da so gospodarski subjekt in navedeni
subjekti skupaj odgovorni za izvedbo koncesije. Pod enakimi pogoji lahko
skupina gospodarskih subjektov uporabi zmogljivosti sodelujočih v tej skupini
ali drugih subjektov.
49. člen
(merila za izbor)
(1) Koncesijska pogodba se sklene s koncesionarjem, izbranim na
podlagi objektivnih meril, ki so skladna z načeli tega zakona. Merila morajo
biti določena na način, da se ponudbe ocenijo pod pogoji dejanske konkurence,
tako da je mogoče ugotoviti splošne gospodarske koristi, ki jih bo imel
koncedent.
(2) Merila za izbiro koncesionarja morajo biti
nediskriminatorna, sorazmerna in povezana s predmetom koncesije. Med drugim
lahko vključujejo okoljska ali socialna merila. Merila morajo spremljati
podrobni opisi, ki omogočajo učinkovito preverjanje informacij, ki jih
predložijo ponudniki, da se oceni, kako ponudba izpolnjuje merila za podelitev
koncesije. V primeru dvoma mora koncedent preveriti točnost informacij in dokazil,
ki jih je glede meril za podelitev koncesije predložil ponudnik.
(3) Koncedent našteje merila v padajočem zaporedju glede na
pomembnost.
(4) Če koncedent prejme ponudbo, v kateri je predlagana
izvirna idejna rešitev z izjemno funkcionalno učinkovitostjo, ki je skrben
koncedent ni mogel predvideti, lahko koncedent ne glede na prejšnji odstavek
izjemoma spremeni vrstni red meril za podelitev in tako upošteva to inovativno
rešitev. Koncedent v tem primeru vse ponudnike obvesti o spremembi zaporedja
meril in objavi novo obvestilo o koncesiji ob upoštevanju rokov iz
44. člena tega zakona. Sprememba vrstnega reda ne sme povzročiti
diskriminacije.
50. člen
(pregled in ocenjevanje ponudb ter način izbire
koncesionarja)
(1) Koncesionar se izbere na podlagi meril za izbor, ki jih
določi koncedent, če so izpolnjeni vsi naslednji pogoji:
a)    
ponudba je skladna z minimalnimi zahtevami, ki jih je določil koncedent,
b)    
ponudnik izpolnjuje pogoje za sodelovanje in
c)    
ponudnik ni izključen iz sodelovanja v postopku izbire koncesionarja.
(2) Minimalne zahteve iz a) točke prejšnjega odstavka
vključujejo pogoje in tehnične, fizične, funkcionalne ter pravne značilnosti,
ki jih mora izpolnjevati vsaka ponudba.
(3) Koncedent mora v obvestilu o koncesiji zagotoviti opis
koncesije, minimalne zahteve, ki morajo biti izpolnjene, pogoje za sodelovanje
in opis meril za izbor.
(4) Koncedent lahko na podlagi objektivnih meril omeji
število kandidatov oziroma ponudnikov na primerno raven, če je to storjeno
pregledno. Število kandidatov ali ponudnikov mora biti dovolj veliko, da je
zagotovljena dejanska konkurenca.
(5) Vsi udeleženci postopka izbire koncesionarja morajo biti
seznanjeni s predvideno organizacijo postopka izbire koncesionarja, predvidenim
rokom za končanje postopka, mestom objave odločitve o izbiri koncesionarja in s
katerimi koli spremembami, ki zadevajo elemente, razkrite v obvestilu o
koncesiji.
(6) Koncedent mora ustrezno evidentirati vse faze postopka izbire
koncesionarja.
51. člen
(pogajanja)
(1) Če se namerava koncedent v postopku izbire koncesionarja pogajati,
mora to namero napovedati v obvestilu o koncesiji.
(2) Predmet koncesije, merila za izbor in pogoji za
sodelovanje se med pogajanji ne smejo spreminjati.
(3) Ko namerava koncedent končati pogajanja, obvesti
ponudnike o zadnjem krogu pogajanj in določi rok za predložitev končnih ponudb,
razen če se pogaja z le enim ponudnikom.
52. člen
(odločitev o izbiri koncesionarja)
(1) Koncedent v petih dneh po končanem preverjanju in
ocenjevanju ponudb vse ponudnike obvesti o sprejeti odločitvi v zvezi z izbiro
koncesionarja.
(2) Odločitev iz prejšnjega odstavka koncedent sprejme
najpozneje v 90 dneh od roka za prejem ponudb in mora vsebovati:
-       
razloge za zavrnitev ponudbe vsakega neuspešnega ponudnika,
-       
značilnosti in prednosti izbrane ponudbe ter ime uspešnega ponudnika,
-       
razloge za zavrnitev prijave vsakega neuspešnega kandidata k
sodelovanju,
-       
v primeru izvedbe pogajanj, kratek opis poteka pogajanj,
-       
rok, v katerem mora biti sklenjena koncesijska pogodba od pravnomočnosti
odločitve, in
-       
razloge za morebitno odločitev, da ni bila izbrana nobena ponudba ali da
se postopek izbire koncesionarja znova začne.
(3) Odločitev koncedenta je akt poslovanja. Koncedent o tej
odločitvi obvesti ponudnike na način, da podpisano odločitev iz tega člena
objavi na portalu javnih naročil. Odločitev se šteje za vročeno z dnem objave
na portalu javnih naročil. Če se v objavi odločitve na portalu javnih naročil
ni mogoče sklicevati na objavljeno predhodno informativno obvestilo ali
obvestilo o koncesiji, koncedent odločitev vroči v skladu z zakonom, ki ureja
upravni postopek, in na dan odpošiljanja ponudniku obvestilo za predhodno
transparentnost objavi tudi na portalu javnih naročil in v Uradnem listu
Evropske unije.
(4) Koncedent se lahko odloči, da nekatere informacije v
zvezi z odločitvijo izpusti, če bi objava takšnih informacij ovirala izvajanje
zakona ali bi bila drugače v nasprotju z javnim interesom, če bi škodila
upravičenim poslovnim interesom javnih ali zasebnih gospodarskih subjektov ali
če bi lahko posegala v pošteno konkurenco med njimi.
(5) Koncedent lahko zaradi odprave nezakonitosti po predhodni
ugotovitvi utemeljenosti odločitev na svojo pobudo enkrat spremeni in sprejme
novo odločitev, s katero nadomesti prejšnjo, vse do trenutka ko zoper akt o izbiri
koncesionarja ni mogoče zahtevati pravnega varstva. Koncedent sprejme novo
odločitev ob upoštevanju tega člena. Koncedent lahko spremeni odločitev o
izbiri koncesionarja po prejemu zahtevka za pravno varstvo le, če je pred
spremembo te odločitve odločil o zahtevku za revizijo. V tem primeru mora biti
nova odločitev o izbiri koncesionarja skladna z odločitvijo o zahtevku za
revizijo. Kadar koncedent v skladu s tem odstavkom sprejme novo odločitev o
izbiri koncesionarja, teče rok za uveljavitev pravnega varstva od dneva objave
nove odločitve na portalu javnih naročil.
(6) Odločitev o izbiri koncesionarja postane pravnomočna z
dnem, ko zoper njo ni mogoče zahtevati pravnega varstva.
53. člen
(obdobje mirovanja)
Koncedent do pravnomočnosti odločitve o izbiri koncesionarja ne
sme skleniti koncesijske pogodbe.
54. člen
(pravno varstvo)
(1) Za pravno varstvo kandidatov, ponudnikov in javnega
interesa v postopkih izbire koncesionarja se uporablja zakon, ki ureja pravno
varstvo v postopkih javnega naročanja.
(2) Izrazi, uporabljeni v zakonu, ki ureja pravno varstvo v
postopkih javnega naročanja, imajo za namen iz prejšnjega odstavka naslednji
pomen:
-       
»naročnik« pomeni koncedenta;
-       
»postopek javnega naročila« pomeni postopek podelitve koncesije;
-       
»javno naročilo« pomeni koncesijo;
-       
»zakon, ki ureja javno naročanje« pomeni zakon, razen v delu, ki se
nanaša na določbo, ki ureja pomen izrazov;
-       
»oddaja javnega naročila« pomeni podelitev koncesije;
-       
»interes za dodelitev javnega naročila« pomeni interes za sklenitev
koncesijske pogodbe;
-       
»odločitev o oddaji javnega naročila« pomeni odločitev o izbiri
koncesionarja;
-       
»pogodba o izvedbi javnega naročila« pomeni koncesijsko pogodbo;
-       
»dokumentacija v zvezi z oddajo javnega naročila« pomeni koncesijsko
dokumentacijo;
-       
»obvestilo o javnem naročilu« pomeni obvestilo o koncesiji,
-       
»socialne in druge posebne storitve« pomeni socialne in druge posebne
storitve iz Priloge IV Direktive 2014/23/EU;
-       
»ministrstvo, pristojno za javna naročila« pomeni ministrstvo, pristojno
za koncesije,
-       
»področje javnega naročanja« pomeni področje koncesij, razen v primeru
določb, ki urejajo imenovanje in razrešitev predsednika in članov Državne
revizijske komisije za revizijo postopkov oddaje javnih naročil (v nadaljnjem
besedilu: Državna revizijska komisija).
(3) Kadar je posamezna določba v zakonu, ki ureja pravno varstvo
v postopkih javnih naročil, vezana na vrsto postopka iz zakona, ki ureja javno
naročanje, se za namen prvega odstavka tega člena šteje, da se uporabljajo
določbe, ki se nanašajo na odprti postopek, kadar koncedent v postopku izbire
koncesionarja ni predvidel pogajanj, konkurenčni postopek s pogajanji, kadar je
koncedent v postopku izbire koncesionarja predvidel pogajanja, in postopek s
pogajanji brez predhodne objave, kadar se koncesija podeli brez predhodne
objave.
5. IZVAJANJE KONCESIJSKIH POGODB
55. člen
(koncesijsko razmerje)
(1) S sklenitvijo koncesijske pogodbe se vzpostavi
koncesijsko razmerje, ki je razmerje med koncedentom in koncesionarjem glede
izvajanja koncesije za gradnje ali koncesije za storitve in pri katerem je na
koncesionarja preneseno celotno operativno tveganje.
(2) Tveganje izvedbe gradnje oziroma izvajanja storitev
zajema vsakršno tveganje, ki izvira iz izvajanja nalog, podeljenih s koncesijo,
vključno z odgovornostjo za škodo, ki nastane z izvajanjem teh nalog. Šteje se,
da je to tveganje preneseno na koncesionarja, če mu ni zagotovljena povrnitev
naložb in stroškov, ki izvirajo iz izvajanja koncesije.
(3) Tveganje povpraševanja pomeni tveganje spremembe
povpraševanja, ki ga izrazijo uporabniki predmeta koncesije. Šteje se, da je
tveganje povpraševanja preneseno na koncesionarja, če je pri izvajanju
koncesijske pogodbe dejansko izpostavljen tržnim nepredvidljivostim.
56. člen
(sklenitev koncesijske pogodbe)
(1) Po izvedenem postopku izbire koncesionarja koncedent in
koncesionar skleneta koncesijsko pogodbo v pisni obliki. Koncesijska pogodba in
njene spremembe, ki niso bile sklenjene v pisni obliki, nimajo pravnega učinka.
(2) Če koncesijska pogodba iz razlogov, ki se pojavijo pri
izbranem ponudniku, ni bila sklenjena v roku, določenem v odločitvi o izbiri
koncesionarja, se šteje, da koncesijsko razmerje ni nastalo, odločitev o izbiri
koncesionarja pa preneha veljati.
(3) Koncesijska pogodba, ki jo podpišeta koncedent in koncesionar,
v bistvenih delih ne sme odstopati od osnutka pogodbe iz koncesijske
dokumentacije, razen če je bila v postopku izbire koncesionarja posamezna
določba osnutka pogodbe predmet pogajanj med koncedentom in ponudnikom.
57. člen
(vsebina koncesijske pogodbe)
(1) Koncedent in koncesionar uredita medsebojna razmerja s
koncesijsko pogodbo, ki mora vsebovati:
-       
opredelitev, vrsto in obseg koncesije, ki se podeli s to pogodbo,
-       
način izvajanja koncesije,
-       
čas trajanja pogodbe,
-       
način financiranja,
-       
način in roke plačil,
-       
obveznosti koncesionarja in koncedenta,
-       
opredelitev predpisov in ukrepov koncedenta, ki so potrebni za izvajanje
koncesije,
-       
razmerje koncesionarja do uporabnikov,
-       
način koncedentovega finančnega in strokovnega nadzora,
-       
pogodbene sankcije zaradi neizvajanja ali nepravilnega izvajanja
koncesijske pogodbe,
-       
izvajanje koncesije v pogojih višje sile in izrednih razmer,
-       
način spreminjanja koncesijske pogodbe,
-       
obveznosti koncesionarja v zvezi z njegovimi podizvajalci,
-       
morebitna razmerja v zvezi z uporabo in upravljanjem infrastrukture
oziroma stvarnega premoženja ter uporabo blaga in storitev, ki jih da
koncesionarju na razpolago koncedent, če so potrebni za izvajanje koncesije,
-       
morebitno ustanovitev stvarnih pravic na premoženju v lasti koncedenta
in prenos stvarnih pravic, ki so potrebne za izvajanje koncesije na
koncesionarja,
-       
dolžnost koncesionarja poročati koncedentu o vseh dejstvih in pojavih,
ki utegnejo vplivati na izvajanje koncesije,
-       
prenehanje koncesijske pogodbe,
-       
odgovornost za škodo pogodbenih strank, ki je bila pri izvajanju
koncesije povzročena uporabnikom ali tretjim osebam,
-       
določitev standarda skrbnosti,
-       
prepoved prenosa koncesije na tretje osebe in
-       
način reševanja sporov.
(2) S koncesijsko pogodbo se uredijo tudi vsa razmerja,
povezana z lastništvom nepremičnin in drugim premoženjem, ki je predmet
koncesijske pogodbe, ter lastništvom nepremičnin in drugim premoženjem, ki
nastane na podlagi koncesijske pogodbe, v času izvajanja in po prenehanju
koncesije.
(3) S koncesijsko pogodbo se lahko uredijo tudi druga
morebitna medsebojna razmerja v zvezi z izvajanjem koncesije.
58. člen
(način izvajanja koncesijske pogodbe)
(1) Za izvajanje koncesijske pogodbe v skladu z zakonom in
drugimi predpisi in koncesijsko pogodbo se za koncesionarja zahteva najmanj skrbnost
dobrega gospodarstvenika.
(2) Koncedent mora izpolnjevati svoje obveznosti do
koncesionarja v rokih in na način, kot so določeni v koncesijski pogodbi.
59. člen
(izvajanje koncesije s podizvajalci)
(1) Koncesionar lahko del koncesije odda v podizvajanje.
(2) Za namen tega zakona je podizvajalec gospodarski subjekt,
ki je pravna ali fizična oseba in za koncesionarja, s katerim je koncedent
sklenil koncesijsko pogodbo, lahko izvaja storitev ali gradnjo, ki je
neposredno povezana s predmetom koncesijske pogodbe.
(3) Izvajanje dela koncesije s podizvajalcem ne vpliva na
odgovornost koncesionarja za izvedbo koncesije, določeno v koncesijski pogodbi.
(4) Če bo ponudnik izvajal koncesijo s podizvajalci, mora v
ponudbi navesti:
-       
vse podizvajalce in vsak del koncesije, ki ga namerava oddati v
podizvajanje,
-       
kontaktne podatke in zakonite zastopnike predlaganih podizvajalcev.
(5) Koncesionar mora med izvajanjem koncesije koncedenta obvestiti
o morebitnih spremembah informacij iz prejšnjega odstavka, in sicer najpozneje
v petih dneh po spremembi. V primeru naknadne vključitve novih podizvajalcev
mora koncesionar skupaj s predlogom poslati tudi podatke iz druge alineje
prejšnjega odstavka.
(6) Koncedent mora zavrniti vsakega podizvajalca, če zanj
obstajajo razlogi za izključitev iz prvega, drugega ali četrtega odstavka
45. člena tega zakona, razen v primeru iz tretjega odstavka 45. člena
tega zakona, ob tem lahko vsakega podizvajalca zavrne tudi, če zanj obstajajo
razlogi za izključitev iz šestega odstavka 45. člena tega zakona.
(7) Koncedent lahko zavrne predlog za zamenjavo podizvajalca oziroma
vključitev novega podizvajalca tudi, če bi to lahko vplivalo na nemoteno
izvajanje ali dokončanje del in če novi podizvajalec ne izpolnjuje pogojev, ki
jih je koncedent opredelil v koncesijski dokumentaciji. Koncedent mora
koncesionarja o morebitni zavrnitvi novega podizvajalca obvestiti najpozneje v
desetih dneh od prejema predloga.
(8) Koncesionar mora spoštovati odločitev koncedenta glede
zavrnitve podizvajalca iz šestega in sedmega odstavka tega člena.
60. člen
(sprememba koncesijske pogodbe med njeno veljavnostjo)
(1) Koncesijska pogodba se lahko med njenim trajanjem
spremeni, ne da bi koncedent izvedel nov postopek izbire koncesionarja, v
katerem koli od naslednjih primerov:
-       
če so pogoji, obseg in vrsta možnih sprememb ali opcij, ne glede na
njihovo denarno vrednost, predvideni v koncesijski dokumentaciji in prvotni
koncesijski pogodbi na jasen, natančen in nedvoumen način. Predvidene spremembe
ali opcije ne smejo spremeniti splošne narave koncesije;
-       
za dodatne gradnje ali storitve, ki jih izvede prvotni koncesionar, če
so potrebne, čeprav niso bile vključene v prvotno koncesijsko pogodbo, če
zamenjava koncesionarja ni mogoča iz ekonomskih ali tehničnih razlogov, kot so
zahteve glede zamenljivosti ali interoperabilnosti z obstoječo opremo,
storitvami ali instalacijami, zagotovljenimi v okviru prvotne koncesijske
pogodbe, ter bi koncedentu povzročila velike nevšečnosti ali precejšnje
podvajanje stroškov. Vendar pri koncesijah, ki jih koncedent podeli za
izvajanje dejavnosti, ki ni navedena v Prilogi II Direktive 2014/23/EU,
povečanje vrednosti ne sme presegati 50 odstotkov vrednosti prvotne koncesije.
Če je opravljenih več zaporednih sprememb, ta omejitev velja za vrednost vseh
sprememb skupaj. Te zaporedne spremembe niso namenjene izogibanju tega zakona;
-       
če so izpolnjeni vsi naslednji pogoji:
a)      sprememba
je bila potrebna zaradi okoliščin, ki jih skrben koncedent ni mogel predvideti,
b)      sprememba
ne spreminja splošne narave koncesije,
c)      pri
koncesijah, ki jih koncedent podeli za izvajanje dejavnosti, ki ni na seznamu
iz Priloge II Direktive 2014/23/EU in povečanje vrednosti ne presega 50
odstotkov vrednosti prvotne koncesije. Če je opravljenih več zaporednih
sprememb, ta omejitev velja za vrednost vseh sprememb skupaj. Te zaporedne spremembe
niso namenjene izogibanju tega zakona;
-       
če koncesionarja, ki mu je koncedent prvotno podelil koncesijo, zamenja
nov koncesionar na način, da drug gospodarski subjekt, ki izpolnjuje prvotno
določene pogoje za ugotavljanje sposobnosti, v celoti ali delno nasledi
prvotnega koncesionarja po prestrukturiranju podjetja, vključno s prevzemom, združitvijo,
pripojitvijo ali insolventnostjo, če to ne vključuje drugih bistvenih sprememb
pogodbe in ni namenjeno izogibanju tega zakona;
-       
če sprememba ne glede na njeno vrednost ni bistvena v skladu s četrtim
odstavkom tega člena.
(2) Koncesijska pogodba se lahko spremeni, ne da bi bilo
treba preverjati, ali so izpolnjeni pogoji iz prve do četrte alineje četrtega
odstavka tega člena, in ne da bi bil potreben nov postopek izbire koncesionarja
v skladu s tem zakonom, tudi, če je vrednost spremembe nižja od obeh naslednjih
vrednosti:
-       
mejne vrednosti iz 9. člena tega zakona in
-       
deset odstotkov vrednosti prvotne koncesije.
Ta sprememba ne sme spremeniti splošne narave
koncesije. Če je opravljenih več zaporednih sprememb, se vrednost oceni na
podlagi kumulativne neto vrednosti zaporednih sprememb.
(3) Za izračun vrednosti iz prejšnjega odstavka ter druge in
tretje alineje prvega odstavka tega člena je posodobljena vrednost referenčna
vrednost, če koncesijska pogodba vključuje indeksacijsko klavzulo. Če
koncesijska pogodba ne vključuje indeksacijske klavzule, se posodobljena
vrednost izračuna ob upoštevanju povprečne inflacije v Republiki Sloveniji.
(4) Sprememba koncesijske pogodbe med njeno veljavnostjo se
šteje za bistveno spremembo v smislu pete alineje prvega odstavka tega člena,
če se zaradi te spremembe koncesijska pogodba znatno razlikuje od prvotno
sklenjene. Ne glede na prvi in drugi odstavek tega člena se sprememba
koncesijske pogodbe v vsakem primeru šteje za bistveno, če je izpolnjen vsaj
eden od naslednjih pogojev:
-       
sprememba uvaja pogoje, ki bi, če bi bili del prvotnega postopka izbire
koncesionarja, omogočili udeležbo drugih gospodarskih subjektov kot tistih, ki
jim je bila priznana sposobnost za sodelovanje v postopku izbire koncesionarja,
ali sprejetje druge ponudbe kot tiste, ki je bila prvotno izbrana, ali bi k
sodelovanju v postopku izbire koncesionarja pritegnili še druge gospodarske
subjekte,
-       
sprememba spreminja ekonomsko ravnotežje koncesijske pogodbe v korist
koncesionarja na način, ki ni bil predviden v prvotni koncesijski pogodbi,
-       
zaradi spremembe je znatno razširjen obseg koncesije ali
-       
koncesionarja, s katerim je koncedent prvotno sklenil koncesijsko
pogodbo, zamenja nov koncesionar na način, ki ni skladen s četrto alinejo
prvega odstavka tega člena.
61. člen
(odpoved koncesijske pogodbe)
Med veljavnostjo koncesijske pogodbe lahko koncedent, ne
glede na zakon, ki ureja obligacijska razmerja, odpove to pogodbo, če:
-       
se je koncesija bistveno spremenila, kar terja nov postopek izbire
koncesionarja,
-       
je za koncesionarja v času podelitve koncesije obstajal razlog za
izključitev, zaradi katerega bi moral biti izključen iz postopka izbire
koncesionarja,
-       
je Sodišče Evropske unije po postopku v skladu z 258. členom PDEU
ugotovilo hujše kršitve obveznosti koncedenta, ki izhajajo iz PEU, PDEU in tega
zakona, zato koncesija ne bi smela biti podeljena koncesionarju ali
-       
koncesionar ne spoštuje odločitve koncedenta iz šestega in sedmega
odstavka 59. člena tega zakona.
62. člen
(spremljanje uporabe tega zakona)
(1) Ministrstvo, pristojno za koncesije, spremlja izvajanje
tega zakona. Če ministrstvo, pristojno za koncesije, ugotovi ali prejme
informacije, ki nakazujejo posebne kršitve, kot so goljufija, korupcija,
nasprotje interesov ali druge nepravilnosti ali sistemske težave pri uporabi
pravil, mora o tem obvestiti Urad Republike Slovenije za nadzor proračuna,
Računsko sodišče Republike Slovenije, Javno agencijo Republike Slovenije za
varstvo konkurence, Komisijo za preprečevanje korupcije ali drug pristojen
organ.
(2) Ministrstvo, pristojno za koncesije, zagotavlja, da so
brezplačno na voljo informacije in smernice za razlago in uporabo prava
Evropske unije o podeljevanju koncesij ter uporabo tega zakona, ki koncedentom
in gospodarskim subjektom pomagajo pri pravilni uporabi teh pravil.
63. člen
(pošiljanje podatkov o sklenjenih koncesijskih pogodbah)
(1) Koncedent mora v osmih dneh po sklenitvi poslati kopijo
koncesijske pogodbe ministrstvu, pristojnemu za koncesije po tem zakonu, ki na
podlagi pridobljenih podatkov vodi evidenco o sklenjenih koncesijskih pogodbah
po tem zakonu. Kopija koncesijske pogodbe vsebuje naslednje podatke:
-       
naziv in sedež pogodbenih strank,
-       
opis predmeta in vrednost koncesije,
-       
investicijsko vrednost projekta, kadar gre za koncesijo gradenj,
-       
datum sklenitve pogodbe in
-       
trajanje koncesijske pogodbe.
(2) Koncedent mora ministrstvu iz prejšnjega odstavka poslati
podatke o kateri koli spremembi v zvezi s koncesijsko pogodbo po tem zakonu.
Podatke o spremembi mora koncedent poslati v osmih dneh od uveljavitve
spremembe.
(3) V primeru sklenitve koncesijske pogodbe po tem zakonu s
povezanim podjetjem ali skupnim podjetjem koncedent Evropski komisiji na njeno
zahtevo pošlje naslednje podatke:
a)    
imena povezanih podjetij ali skupnih podjetij,
b)    
vrsto in vrednost koncesij,
c)    
dokazila o tem, da razmerje med podjetjem ali skupnim podjetjem, ki so
mu koncesije podeljene, in koncedentom izpolnjuje zahteve iz 12. člena
tega zakona.
6. PREKRŠKOVNE DOLOČBE
64. člen
(prekrškovni organ in odstop dokumentacije)
(1) Nadzor nad izvajanjem tega zakona kot prekrškovni organ
izvaja Državna revizijska komisija.
(2) Kadar Državna revizijska komisija v skladu s tem zakonom ugotavlja
pogoje za začetek postopka o prekršku zoper koncedenta, ponudnika, kandidata
ali podizvajalca in njihove odgovorne osebe ali zbira dodatne dokumente in
dokaze o morebitnem prekršku koncedenta, ponudnika, kandidata ali podizvajalca
in njegovih odgovornih oseb, ji morajo koncedent, ponudnik, kandidat,
podizvajalec in njihove odgovorne osebe najpozneje v treh delovnih dneh po
prejemu njenega pisnega poziva odstopiti vse dokumente in dokaze, za odstop
katerih jih je pozvala.
65. člen
(prekrškovne določbe za koncedenta)
(1) Koncedent, ki v zadnjih dveh zaporednih poslovnih letih
na bilančni presečni dan bilance stanja izkazuje prihodke, ki presegajo
8.800.000 eurov, ali koncedent, ki je v skladu z zakonom, ki ureja gospodarske
družbe, srednja ali velika gospodarska družba, se kaznuje za prekršek z globo
od 25.000 do 100.000 eurov, če:
-       
izbere način določitve vrednosti koncesije na način, da bi se zaradi
nižje ocene vrednosti izognil uporabe tega zakona (26. člen);
-       
sklene koncesijsko pogodbo brez izvedbe postopka izbire koncesionarja,
razen v primerih, v katerih ta zakon to dopušča;
-       
ne pošlje v objavo obvestil iz 35., 37., 38., 39. in 40. člena tega
zakona, čeprav ga k temu zavezuje ta zakon;
-       
sklene koncesijsko pogodbo s ponudnikom, za katerega obstajajo razlogi
za izključitev iz prvega, drugega ali četrtega odstavka 45. člena tega
zakona;
-       
iz razlogov na njegovi strani ne sklene pogodbe z izbranim ponudnikom v
roku iz pete alineje drugega odstavka 52. člena tega zakona;
-       
ne upošteva obdobja mirovanja, čeprav ga k temu zavezuje ta zakon
(53. člen);
-       
med izvajanjem koncesije spremeni koncesijsko pogodbo v nasprotju s tem
zakonom (60. člen).
(2) Koncedent, ki v zadnjih dveh zaporednih poslovnih letih
na bilančni presečni dan bilance stanja izkazuje prihodke, ki presegajo
8.800.000 eurov, ali koncedent, ki je v skladu z zakonom, ki ureja gospodarske
družbe, srednja ali velika gospodarska družba, se kaznuje za prekršek z globo
od 10.000 do 50.000 eurov, če:
-       
ne upošteva rokov za objavo in prejem ponudb, opredeljenih v tem zakonu
(37., 40. in 44. člen);
-       
ne zagotovi dostopnosti koncesijske dokumentacije v elektronski obliki
(41. člen);
-       
opredeli določbe koncesijske pogodbe tako, da v bistvenih elementih
odstopajo od določb iz koncesijske dokumentacije (56. člen);
-       
ne pošlje kopije koncesijske pogodbe ministrstvu, pristojnemu za
koncesije (prvi odstavek 63. člena), ali ne pošlje podatkov o kateri koli
spremembi v zvezi s koncesijsko pogodbo (drugi odstavek 63. člena);
-       
ne odstopi dokumentov ali dokazov prekrškovnemu organu skladno z
njegovim pozivom (drugi odstavek 64. člena).
(3) Koncedent, ki v zadnjih dveh zaporednih poslovnih letih
na bilančni presečni dan bilance stanja izkazuje prihodke, ki ne presegajo
8.800.000 eurov, ali koncedent, ki v skladu z zakonom, ki ureja gospodarske
družbe, ni srednja ali velika gospodarska družba, se kaznuje z globo od 12.500
do 50.000 eurov, če stori prekršek iz prvega odstavka tega člena, in z globo od
5.000 do 25.000 eurov, če stori prekršek iz prejšnjega odstavka.
(4) Odgovorna oseba koncedenta se za prekršek iz prvega odstavka
tega člena kaznuje z globo od 500 do 2.000 eurov in za prekršek iz drugega
odstavka tega člena z globo od 100 do 1.000 eurov.
66. člen
(prekrškovne določbe za ponudnika, kandidata in podizvajalca)
(1) Pravna oseba, ki je v skladu z zakonom, ki ureja
gospodarske družbe, srednja ali velika gospodarska družba, se kaznuje za
prekršek z globo od 25.000 do 100.000 eurov, če kot ponudnik ali kandidat:
-       
koncedentu v roku ne pošlje podatkov iz petega odstavka 27. člena
tega zakona;
-       
ne sklene koncesijske pogodbe v roku, določenem v odločitvi o izbiri
koncesionarja, čeprav za to niso podani objektivni razlogi. Šteje se, da so
objektivni razlogi tisti, na katere ponudnik ni mogel vplivati, jih pričakovati,
preprečiti, odpraviti in se jim izogniti (drugi odstavek 56. člena);
-       
ne spoštuje odločitve koncedenta glede zavrnitve podizvajalca (osmi
odstavek 59. člena);
-       
v ponudbi ali prijavi predloži neresnično izjavo ali ponarejeno ali
spremenjeno listino kot pravo;
-       
ne odstopi dokumentov ali dokazov Državni revizijski komisiji skladno z
njenim pozivom (drugi odstavek 64. člena).
(2) Pravna oseba, ki je v skladu z zakonom, ki ureja
gospodarske družbe, srednja ali velika gospodarska družba, se kaznuje za
prekršek z globo od 25.000 do 100.000 eurov, če kot podizvajalec:
-       
v ponudbi predloži neresnično izjavo ali ponarejeno ali spremenjeno
listino kot pravo;
-       
ne odstopi dokumentov ali dokazov Državni revizijski komisiji skladno z
njenim pozivom (drugi odstavek 64. člena).
(3) Pravna oseba, ki v skladu z zakonom, ki ureja gospodarske
družbe, ni srednja ali velika gospodarska družba, se kaznuje z globo od 12.500
do 50.000 eurov, če kot ponudnik ali kandidat stori prekršek iz prvega odstavka
tega člena oziroma če kot podizvajalec stori prekršek iz prejšnjega odstavka.
(4) Samostojnega podjetnika posameznika ali posameznika, ki
samostojno opravlja dejavnost, se kaznuje z globo od 7.500 do 30.000 eurov, če
kot ponudnik ali kandidat stori prekršek iz prvega odstavka tega člena oziroma
če kot podizvajalec stori prekršek iz drugega odstavka tega člena.
(5) Odgovorno osebo pravne osebe iz prvega, drugega ali
tretjega odstavka tega člena ali odgovorno osebo samostojnega podjetnika
posameznika ali posameznika, ki samostojno opravlja dejavnost, iz prejšnjega
odstavka se za prekršek iz prvega odstavka tega člena kaznuje z globo od 500 do
2.000 eurov.

Zakon o nekaterih koncesijskih pogodbah – ZNKP
(Uradni list RS, št. 9/19) vsebuje naslednje prehodne in končne
določbe:
»7. PREHODNE IN KONČNE DOLOČBE
67. člen
(pristojno ministrstvo)
Do ustrezne ureditve v zakonu, ki ureja državno upravo,
izvaja naloge iz 11., 54., 62., 63. in 69. člena tega zakona ministrstvo,
pristojno za finance.
68. člen
(končanje postopkov)
Postopki za podelitev koncesij, pri katerih je bil na dan
uveljavitve tega zakona že objavljen javni razpis, se nadaljujejo po predpisih,
na podlagi katerih je bil javni razpis objavljen.
69. člen
(uskladitev obvestil za
objavo)
Javno podjetje Uradni list Republike Slovenije, d. o. o.,
mora v sodelovanju z ministrstvom, pristojnim za koncesije, uskladiti vsebino
obvestil iz prvega odstavka 32. člena tega zakona ter na portalu javnih
naročil zagotoviti objavo teh obvestil v 60 dneh po uveljavitvi tega zakona.
70. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembah in dopolnitvah Zakona o javnem
naročanju – ZJN-3B (Uradni list RS, št. 121/21) vsebuje naslednjo končno določbo:
»36. člen
(začetek veljavnosti)
Ta zakon začne veljati 1. januarja 2022.«.