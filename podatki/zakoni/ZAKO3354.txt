I. SPLOŠNE DOLOČBE
1. člen
Vsebina zakona
Ta zakon določa pojem in vsebino matičnega
registra, pristojnost in način vodenja ter zbiranje in posredovanje podatkov
uporabnikom.
2. člen
Pojem matičnega registra
Matični register je računalniško vodena
baza podatkov, v katero se vpisujejo matična dejstva: rojstvo, zakonska ali partnerska
zveza in smrt ter druga dejstva, določena z zakonom. Matični register je razvid
osebnih stanj državljank in državljanov Republike Slovenije (v nadaljevanju:
državljanov Republike Slovenije) in razvid rojstev, zakonskih ali partnerskih
zvez in smrti tujih državljank in državljanov (v nadaljevanju: tujcev), ki so
nastala na območju Republike Slovenije.
Sestavni del matičnega registra je zbirka
listin, ki so podlaga za vpis v matični register.
Izpiski iz matičnega registra in potrdila,
ki se izdajajo na podlagi vpisov v matični register, imajo dokazno moč javnih
listin.
3. člen
Pristojnost
Za vpis matičnega dejstva v matični
register je pristojna upravna enota (v nadaljevanju: pristojni organ), na
območju katere je matično dejstvo nastalo ali se ga mora po določbah tega
zakona vpisati v matični register.
4. člen
Podatki, ki se vpisujejo v matični
register
V matični register se za državljane
Republike Slovenije vpisujejo:
1.    
podatki o rojstvu: priimek in ime, spol, dan, mesec, leto, ura in kraj
rojstva, za tujino tudi država, državljanstvo, EMŠO; podatki o starših: priimek
in ime, EMŠO, državljanstvo, prebivališče;
2.    
podatki o otroku: priimek in ime, spol, dan, mesec, leto in kraj
rojstva, za tujino tudi država, državljanstvo, EMŠO, prebivališče;
3.    
izjava o izbiri osebnega imena za pravni promet;
4.    
priznanje, ugotovitev in izpodbijanje očetovstva ali materinstva;
5.    
posvojitev;
6.    
sprememba osebnega imena;
7.    
odvzem starševske skrbi in prenehanje tega ukrepa;
8.    
podelitev starševske skrbi sorodniku in prenehanje tega ukrepa;
9.    
skrbništvo in prenehanje tega ukrepa;
10.  pridobitev
in prenehanje državljanstva;
11.  sprememba
spola;
12.  podatki
o sklenitvi zakonske ali partnerske zveze: dan, mesec, leto in kraj sklenitve
zakonske ali partnerske zveze, za tujino tudi država; podatki o zakoncu ali
partnerju: priimek in ime, EMŠO, državljanstvo, prebivališče, priimek po
sklenitvi zakonske ali partnerske zveze;
13.  neveljavnost,
prenehanje in neobstoj zakonske ali partnerske zveze;
14.  podatki
o smrti: dan, mesec, leto, ura in kraj smrti, za tujino tudi država;
15.  pravna
podlaga vpisa (vrsta listine, kdo jo je izdal in kje se hrani);
16.  popravki
napak in spremembe že vpisanih podatkov;
17.  datumi,
oznake, statusi in drugi tehnični podatki, potrebni za vodenje podatkovne baze;
18.  prepoved
posredovanja osebnih podatkov iz 29. člena tega zakona.
Podatek iz 7. točke prejšnjega odstavka se
vpisuje tudi pri starših, ki jim je odvzeta ali vrnjena starševska skrb, in
sicer priimek in ime, spol, dan, mesec, leto in kraj rojstva, za tujino tudi
država, državljanstvo, EMŠO, prebivališče otroka.
Podatek iz 8. točke prvega odstavka tega
člena se vpisuje tudi pri sorodniku, ki mu je bila podeljena starševska skrb,
in sicer priimek in ime, spol, dan, mesec, leto in kraj rojstva, za tujino tudi
država, državljanstvo, EMŠO, prebivališče otroka.
Za tujce se v matični register vpisujejo
podatki iz 1. točke prvega odstavka tega člena, razen podatka o državljanstvu
ter podatki iz 4., 12., 14., 15., 16., in 17. točke prvega odstavka tega člena,
če so matičarju znani.
V matičnem registru se osebni podatki
zbirajo in nadalje obdelujejo za ugotavljanje, urejanje in uveljavljanje pravic
in obveznosti državljanov Republike Slovenije in tujcev, za odločanje o
njihovih pravicah in obveznostih s področja osebnih stanj ter za druge zakonite
namene.
5. člen
Matičar
Za vpis podatkov v matični register je
pristojna matičarka ali matičar (v nadaljevanju: matičar).
Matičar je delavka oziroma delavec
pristojnega organa, pooblaščen za vpis podatkov v matični register, izdajanje
izpiskov in potrdil iz matičnega registra ter za druga opravila, določena z
zakonom. Pooblastilo matičarju izda pooblaščena oseba pristojnega organa.
II. VPIS MATIČNIH DEJSTEV, NASTALIH V REPUBLIKI SLOVENIJI
6. člen
Pristojnost za vpis rojstva
Rojstvo otroka vpiše matičar pristojnega
organa, na območju katerega je kraj, kjer se je otrok rodil.
Rojstvo otroka med potovanjem s prometnim
sredstvom vpiše matičar pristojnega organa, na območju katerega je kraj, kjer
se je materino potovanje končalo.
Otroka neznanih staršev vpiše matičar pristojnega
organa, na območju katerega je kraj, kjer je bil otrok najden. Vpis se opravi
na podlagi odločbe pristojnega centra za socialno delo. Odločba mora vsebovati
priimek in ime, spol otroka in dan, mesec, leto, uro ter kraj njegovega
rojstva. Kot kraj rojstva se vpiše kraj, kjer je bil otrok najden.
7. člen
Prijava rojstva
Rojstvo otroka v zdravstvenem zavodu mora
pristojnemu organu prijaviti zavod.
Rojstvo otroka izven zdravstvenega zavoda
pristojnemu organu prijavi pri porodu navzoča zdravnica oziroma zdravnik (v
nadaljnjem besedilu: zdravnik), diplomirana medicinska sestra oziroma
diplomirani zdravstvenik (v nadaljnjem besedilu: diplomirani zdravstvenik) ali
diplomirana babica oziroma diplomirani babičar (v nadaljnjem besedilu:
diplomirani babičar), ki je vpisan v register zasebnih zdravstvenih delavcev
oziroma je pridobil dovoljenje za opravljanje zdravstvene dejavnosti pri
ministrstvu, pristojnem za zdravje, otrokov oče oziroma oseba, s katero mati
živi ali mati, ko je za to zmožna.
Kadar osebe iz prejšnjega odstavka rojstva
ne morejo prijaviti, lahko rojstvo prijavi tudi druga oseba, ki je bila
prisotna pri porodu ali je za rojstvo izvedela.
Če je prijavitelj oseba iz drugega ali
tretjega odstavka tega člena, mora biti prijavi rojstva priloženo potrdilo o
rojstvu otroka, ki ga je izdal pri porodu navzoč zdravnik, diplomirani
zdravstvenik ali diplomirani babičar, ki je vpisan v register zasebnih
zdravstvenih delavcev oziroma je pridobil dovoljenje za opravljanje zdravstvene
dejavnosti pri ministrstvu, pristojnem za zdravje. Potrdilo o rojstvu lahko
izda tudi zdravnik, ki ni bil prisoten ob porodu, če lahko potrdi, da je mati
rodila.
Kadar potrdila iz prejšnjega odstavka ni
mogoče pridobiti, se lahko rojstvo vpiše v matični register na podlagi odločbe
pristojnega organa, če obstajajo dokazi o nastalem matičnem dejstvu.
8. člen
Rok za prijavo rojstva
Rojstvo otroka se mora prijaviti v
petnajstih dneh od dneva rojstva.
Rojstvo mrtvorojenega otroka se mora
prijaviti v roku 24 ur.
Če rojstva mrtvorojenega otroka ni mogoče
prijaviti v roku iz prejšnjega odstavka, ker pristojni organ nima uradnih ur,
se mora rojstvo prijaviti prvi delovni dan po poteku roka.
9. člen
Določitev otrokovega osebnega imena
Osebe, ki so po predpisu, ki ureja osebno
ime, dolžne določiti otroku osebno ime, morajo le-to prijaviti pristojnemu
organu najkasneje v tridesetih dneh od njegovega rojstva.
10. člen
Pristojnost za vpis zakonske ali
partnerske zveze
Sklenitev zakonske ali partnerske zveze
vpiše matičar pristojnega organa na območju katerega je kraj, kjer je bila
zakonska ali partnerska zveza sklenjena.
Sodišče odločbo, s katero izreče zakonsko
ali partnersko zvezo za neveljavno ali razveže zakonsko ali partnersko zvezo
ali ugotovi neobstoj zakonske ali partnerske zveze, pošlje pristojnemu organu v
15 dneh od dneva njene pravnomočnosti.
Notar notarski zapis o sporazumni razvezi
zakonske ali partnerske zveze pošlje pristojnemu organu v osmih dneh po podpisu
notarskega sporazuma.
11. člen
Pristojnost za vpis smrti
Smrt vpiše matičar pristojnega organa na
območju katerega je kraj, kjer je oseba umrla.
Če kraja smrti ni mogoče ugotoviti, smrt
vpiše matičar pristojnega organa na območju katerega je kraj, kjer je bil umrli
najden.
12. člen
Prijava smrti
Smrt osebe, ki je umrla v zdravstvenem
zavodu, domu za ostarele, vojašnici, turistično-gostinskem objektu, zavodu za
prestajanje kazni ali v drugem nastanitvenem objektu, organizaciji oziroma
zavodu, mora pristojnemu organu prijaviti zavod ali organizacija, v katerem je
oseba umrla.
Če je smrt nastopila izven objektov,
navedenih v prejšnjem odstavku, je smrt dolžan prijaviti mrliški preglednik
oziroma zdravnik, ki je ugotovil smrt, družinski člani umrlega ali tisti, s
katerimi je umrli živel.
Smrt osebe, katere truplo je bilo najdeno
in katere istovetnost ni bila ugotovljena, mora prijaviti organ, ki je sestavil
zapisnik o najdbi trupla.
Prijavi smrti se mora priložiti potrdilo o
smrti, ki ga izda pristojni zdravstveni delavec, ki je smrt ugotovil, oziroma
zdravstveni zavod, če je oseba umrla v njem.
13. člen
Rok za prijavo smrti
Smrt se mora prijaviti pristojnemu organu v
dveh dneh od dneva smrti oziroma od dneva najdbe trupla.
Če smrti ni mogoče prijaviti v roku iz
prejšnjega odstavka, ker pristojni organ nima uradnih ur, se mora smrt prijaviti
prvi delovni dan po poteku roka.
Če je s posebnim predpisom za pokop določen
krajši rok, se mora smrt prijaviti pred pokopom.
14. člen
Vpis razglasitve pogrešanca za mrtvega in
vpis smrti, ugotovljene v sodnem postopku
Razglasitev pogrešanca za mrtvega in smrt,
ugotovljena v sodnem postopku, se vpišeta v matični register na podlagi
pravnomočne sodne odločbe.
Sodišče mora odločbo v petnajstih dneh od
pravnomočnosti poslati pristojnemu organu, na območju katerega je kraj, kjer je
imel umrli zadnje stalno prebivališče.
V primeru, da je zadnje stalno prebivališče
umrlega neznano ali je v tujini, pošlje sodišče odločbo iz prvega odstavka tega
člena pristojnemu organu, na območju katerega je kraj, kjer je bil umrli rojen,
če je bil rojen v tujini, pa pristojnemu organu, na območju katerega je sedež
sodišča, ki je odločbo izdalo.
14.a člen
Posebna ureditev vpisa smrti v matični
register
Smrt oseb, ki so življenje izgubile
neposredno po koncu druge svetovne vojne ali med njo, in ni bila vpisana v
matično knjigo umrlih oziroma v matični register, se vpiše v matični register
na podlagi pravnomočne odločbe, s katero se ugotovi smrt v skladu z določbami
tega člena.
Predlog za uvedbo postopka se vloži pri
pristojnem organu, na območju katerega je kraj, kjer je imela umrla oseba
zadnje stalno prebivališče, če tega ni mogoče ugotoviti, pa pri pristojnem
organu, na območju katerega je kraj rojstva umrle osebe.
Predlog za uvedbo postopka lahko vložijo
sorodniki umrle osebe v ravni in stranski vrsti brez omejitev, svojci po svaštvu
in državni tožilec.
Društva in druge pravne ter fizične osebe,
ki imajo podatke, ki so potrebni za vpis smrti oseb iz prvega odstavka tega
člena, jih lahko posredujejo državnemu tožilcu za potrebe vložitve predloga iz
prejšnjega odstavka.
Predlagatelj postopka iz tretjega odstavka
tega člena mora predlogu predložiti dokaz, s katerim verjetno izkaže, da je
oseba, za katero je bil podan predlog za ugotovitev in vpis smrti v matični
register, umrla.
Kot dokaz iz prejšnjega odstavka šteje
izjava stranke, pisna izjava priče, ustna izjava priče, dana na zapisnik,
listine ali druga dokazna sredstva.
Če točnega datuma in kraja smrti ni mogoče
ugotoviti, se lahko kot datum smrti vpiše samo mesec in leto smrti ali samo
leto smrti, ne vpiše pa se kraja smrti.
Smrt vpiše v matični register pristojni
organ, ki je izdal odločbo o ugotovitvi smrti.
Če se ugotovi, da je oseba, katere smrt je
vpisana v matični register v skladu s tem členom, živa, se izdana odločba
izreče za nično.
15. člen
Vpis matičnega dejstva, nastalega v
izrednih okoliščin
Če zaradi izrednih okoliščin, ki jih ni
bilo mogoče pričakovati, se jim izogniti ali jih odvrniti, posamezno matično
dejstvo ali podatki niso bili vpisani v matični register v skladu z določbami
tega zakona, se lahko vpis izvrši na podlagi odločbe pristojnega organa.
III. VPIS MATIČNIH DEJSTEV, NASTALIH V TUJINI
16. člen
Podlage za vpis iz tujine
Rojstvo, zakonska ali partnerska zveza in smrt državljana
Republike Slovenije v tujini, se vpiše v matični register v Republiki Sloveniji.
Podlaga za vpis je izpisek iz matičnega registra oziroma matične knjige
pristojnega tujega organa.
Če v izpisku o sklenjeni zakonski ali
partnerski zvezi pristojnega tujega organa ni vpisan podatek o priimku zakoncev
ali partnerjev po sklenitvi zakonske ali partnerske zveze, se ta podatek vpiše
na podlagi izjave zakoncev ali partnerjev.
V primeru, da izpiska iz tujine ni mogoče
pridobiti, se lahko vpiše rojstvo, sklenitev zakonske ali partnerske zveze ali smrt v matični
register v Republiki Sloveniji na podlagi odločbe pristojnega organa, če
obstajajo dokazi o nastalem matičnem dejstvu.
V matični register se izvede tudi vpis
drugih sprememb osebnega stanja iz prvega odstavka 4. člena tega zakona, če
državljan za vpis predloži ustrezno listino pristojnega tujega organa.
17. člen
Pristojnost za vpis matičnih dejstev iz
tujine
Rojstvo, sklenitev zakonske ali partnerske
zveze in smrt po prvem odstavku prejšnjega člena v matični register vpiše:
1.    
rojstvo – matičar pristojnega organa na območju katerega je kraj, kjer
so imeli otrokovi starši zadnje stalno prebivališče ali v katerem je imel eden
od staršev zadnje stalno prebivališče. Če so starši imeli zadnje stalno
prebivališče v različnih krajih v Republiki Sloveniji, sami določijo v katerem
izmed teh krajev se otroka vpiše matični register;
2.    
sklenitev zakonske ali partnerske zveze – matičar pristojnega organa, na
območju katerega je kraj, kjer sta imela zakonca ali partnerja zadnje stalno
prebivališče. Če sta imela zadnje stalno prebivališče v različnih krajih v Republiki
Sloveniji, določita zakonca ali partnerja sama v katerem izmed teh krajev se
vpiše sklenitev zakonske ali partnerske zveze;
3.    
smrt – matičar pristojnega organa, na območju katerega je kraj, kjer je
imel umrli zadnje stalno prebivališče.
Ne glede na določbo prejšnjega odstavka
lahko rojstvo, sklenitev zakonske ali partnerske zveze ali smrt vpiše tudi
matičar drugega pristojnega organa, ki je izpisek iz matičnega
registra oziroma matične
knjige pristojnega tujega organa pridobil ali mu je bil predložen.
18. člen
Vpis rojstva in smrti na ladji ali
zrakoplovu
Vpis rojstva ali smrti na slovenski ladji,
katere matične luka je v Republiki Sloveniji, se izvrši v skladu z določbami
prejšnjega člena.
Vpis rojstva ali smrti na zrakoplovu, ki
ima slovensko državno pripadnost, se izvrši v skladu z določbami prejšnjega
člena.
Podlaga vpisa rojstva ali smrti je zapisnik
poveljnika ladje oziroma vodje zrakoplova.
IV. VODENJE MATIČNEGA REGISTRA
19. člen
Način vodenja matičnega registra
Matični register se vodi v centralnem
informacijskem sistemu. Pristojni matičar v centralno informatizirano bazo, ki
jo za celo območje Republike Slovenije vodi in vzdržuje ministrstvo, pristojno
za upravne notranje zadeve, za svoje območje vnaša podatke, ki se v skladu z
zakonom vpisujejo v matični register.
Glede na tehnične in druge možnosti se v
centralni informatizirani bazi matičnega registra hranijo tudi deli ali celotna
zbirka listin.
Metodologijo in pogoje vodenja matičnega
registra iz prejšnjega odstavka predpiše minister, pristojen za upravne
notranje zadeve.
20. člen
Vpisovanje podatkov v matični register
Matičar vpisuje v matični register le tista
dejstva in podatke, ki so mu bili prijavljeni oziroma, ki jih vsebujejo akti
organov, pristojnih za odločanje o spremembi osebnih stanj. Organ, ki izda
odločbo oziroma drugo javno listino, ki vpliva na spremembo osebnega stanja
vpisane osebe, mora listino posredovati pristojnemu organu v petnajstih dneh od
dneva njene pravnomočnosti oziroma izdaje.
Matičar je dolžan pred vpisom dejstva ali
podatka v matični register preveriti pravilnost podatkov po uradnih evidencah
in takoj izvršiti vpis.
Že vpisano dejstvo ali podatek se lahko v
matičnem registru spremeni, dopolni ali briše le na podlagi pravnomočne odločbe
pristojnega organa ali akta drugega organa, pristojnega za odločanje o
spremembi osebnih stanj.
Če vpis spremembe osebnega stanja, glede na
stanje, ki ga izkazuje matični register ni mogoč, matičar postopek prekine,
stranko pa napoti na organ, pristojen za rešitev predhodnega vprašanja.
21. člen
Obveščanje o vpisu
Matičar mora o vpisu rojstva, sklenitvi
zakonske zveze in smrti ter o spremembi drugih podatkov, vpisanih v matični
register, najpozneje v treh dneh obvestiti vse organe, ki imajo zakonsko
podlago za pridobitev teh podatkov.
22. člen
Obveščanje o vpisu tujca
O rojstvu, sklenitvi zakonske ali partnerske
zveze ali smrti tujca mora matičar v treh dneh od vpisa, v skladu z določili
sklenjene mednarodne pogodbe, posredovati izpisek iz matičnega registra
ministrstvu, pristojnemu za zunanje zadeve oziroma pristojnemu tujemu
diplomatskemu ali konzularnemu predstavništvu, zaradi posredovanja državi,
katere državljan je vpisani.
23. člen
Izpiski in potrdila iz matičnega registra
Izpiski iz matičnega registra vsebujejo
zadnje podatke, ki so bili vpisani do izdaje izpiska.
Izpisek ali potrdilo iz matičnega registra lahko
izda pristojni organ, ki prejme vlogo, ne glede na to, kateri organ je vpis
opravil.
Zaradi uveljavljanja pravic iz različnih
pravnih naslovov lahko matičar na zahtevo stranke izda izpisek iz matičnega
registra z vsemi vpisanimi spremembami osebnega stanja.
Potrdila, ki se izdajajo na podlagi
matičnega registra, vsebujejo vse podatke, vpisane v matičnem registru ali
podatke o posameznih vpisanih dejstvih.
Na območjih, določenih z zakonom, kjer
živita avtohtoni italijanska oziroma madžarska narodna skupnost, se izdajajo
izpiski in potrdila iz matičnega registra v slovenščini in v jeziku narodne
skupnosti.
Obliko in vsebino izpiskov iz matičnega
registra predpiše minister, pristojen za upravne notranje zadeve.
24. člen
Hramba matičnega registra, matičnih knjig
in izdaja izpiskov ter potrdil
Matični register je trajnega pomena.
Podatki se v matičnem registru hranijo sto let od zadnjega vpisa, nato pa se
skupaj z zbirko listin izročijo v hrambo Arhivu Republike Slovenije.
Matične knjige, ki so se vodile po predpisih,
veljavnih do uveljavitve tega zakona, hranijo pristojni organi sto let od
zadnjega vpisa, po poteku tega časa pa se izročijo v hrambo Arhivu Republike
Slovenije. Matične knjige, ki so jih vodili organi verskih skupnosti, se lahko
izročijo arhivom posameznih verskih skupnosti.
Izpiske in potrdila iz matičnega registra
ali matičnih knjig, ki so bile izročene arhivom, izdaja matičar.
25. člen
Poprava napak v matičnem registru
Napake v matičnem registru, nastale pri
vpisovanju dejstva ali podatka, popravi matičar po uradni dolžnosti na način,
ki ga predpiše minister, pristojen za upravne notranje zadeve.
Če je potrebno tako napako popraviti tudi v
evidencah drugih organov, jih mora matičar v roku treh dni od poprave napake o
tem obvestiti.
Za popravke podatkov v matičnem registru,
ki pomenijo uskladitev s podatki med evidencami se ne plačuje upravna taksa.
26. člen
Obnova matičnega registra
V primeru uničenja matičnega registra mora
pristojni organ register obnoviti. Način obnove predpiše minister, pristojen za
upravne notranje zadeve.
Za obnovo matičnega registra morajo
posamezniki in pravne osebe pristojnemu organu posredovati vse podatke ali
javne listine, za katere vedo oziroma z njimi razpolagajo.
V. ZBIRANJE IN POSREDOVANJE PODATKOV IZ MATIČNEGA REGISTRA
27. člen
Splošne določbe
Za obdelavo osebnih podatkov iz matičnega
registra se uporabljajo določbe zakona, ki ureja varstvo osebnih podatkov.
Za vodenje matičnega registra pristojni
organ zbira osebne podatke iz 4. člena tega zakona od organov, pravnih oseb ali
posameznikov, ki morajo po tem zakonu obveščati pristojni organ, in iz že
obstoječih zbirk podatkov.
O zbiranju podatkov od organov, ki morajo
po tem zakonu obveščati pristojni organ, ali iz že obstoječih zbirk podatkov,
pristojni organ ni dolžan obvestiti posameznika, na katerega se ti podatki
nanašajo.
Osebne podatke iz matičnega registra lahko
uporabljajo za opravljanje nalog iz svojega delovnega področja delavci
ministrstva, pristojnega za upravne notranje zadeve in pristojnega organa, uporabljajo
pa jih lahko tudi drugi uporabniki, ki so za njihovo pridobivanje pooblaščeni z
zakonom ali s pisno privolitvijo posameznika.
Osebne podatke iz matičnega registra lahko
za opravljanje nalog, ki izhajajo iz zakona, ki ureja konzularno zaščito, uporabljata
tudi ministrstvo, pristojno za zunanje zadeve, in diplomatsko predstavništvo
ali konzulat Republike Slovenije v tujini.
28. člen
Osebe, upravičene do izdaje izpiskov in
potrdil
Izpiski in potrdila iz matičnega registra
se izdajajo na zahtevo posameznika, na katerega se vpis nanaša, na zahtevo
drugih oseb pa le, če imajo njegovo pisno privolitev.
Ne glede na prejšnji odstavek se lahko
potrdila iz matičnega registra izdajo na zahtevo drugih oseb, če so za uporabo
osebnih podatkov pooblaščene z zakonom.
Če vpisani ni več živ in v času svojega
življenja ni izrecno prepovedal posredovanja svojih osebnih podatkov, se
izpiski in potrdila iz matičnega registra lahko izdajo njegovim ožjim
družinskim članom in zakonitim dedičem prvega in drugega dednega reda po
vstopni pravici, če umrla oseba nima živečih ožjih družinskih članov.
Ožji družinski člani po tem zakonu so:
zakonec ali partner, zunajzakonski partner ali partner iz nesklenjene
partnerske zveze, otroci in starši umrlega.
29. člen
Pravica do vpogleda v matični register in pridobitve osebnih podatkov
Pravico do vpogleda v podatke, ki so
vpisani v matični register in v zbirko listin k matičnemu registru ima
posameznik, na katerega se vpis nanaša, druge osebe pa le, če imajo njegovo
pisno privolitev.
Pravico do pridobitve podatkov iz matičnega
registra ima posameznik, na katerega se vpis nanaša, druge osebe pa le, če
imajo njegovo pisno privolitev ali če so za uporabo osebnih podatkov
pooblaščene z zakonom.
Če vpisani ni več živ in v času svojega
življenja ni izrecno prepovedal posredovanja svojih osebnih podatkov, imajo
pravico do pridobitve njegovih osebnih podatkov osebe, ki izkažejo zakoniti
interes za uporabo teh osebnih podatkov, osebe, ki so po zakonu, ki ureja
dedovanje, njegovi zakoniti dediči prvega in drugega dednega reda, pa niso
vnaprej pisno prepovedale posredovanja, skladno z zakonom, ki ureja varstvo
osebnih podatkov.
Če je od smrti vpisanega poteklo najmanj 20
let in v času svojega življenja ni izrecno prepovedal posredovanja svojih
osebnih podatkov, imajo pravico do pridobitve njegovih osebnih podatkov tudi
osebe, ki izkažejo, da bodo te podatke uporabljale v zgodovinske, statistične
ali v znanstvenoraziskovalne namene, osebe, ki so po zakonu, ki ureja
dedovanje, njegovi zakoniti dediči prvega in drugega dednega reda, pa niso
vnaprej pisno prepovedale posredovanja, skladno z zakonom, ki ureja varstvo
osebnih podatkov.
30. člen
Posredovanje podatkov uporabnikom
Pristojni organ, pri katerem je posameznik
vpisan v matični register, posreduje osebne podatke iz matičnega registra
uporabnikom, ki jih potrebujejo za vzdrževanje registrov in evidenc iz svojega
delovnega področja, če so za pridobitev teh podatkov pooblaščeni z zakonom.
Podatke iz prejšnjega odstavka lahko
uporabnikom namesto pristojnega organa posreduje ministrstvo, pristojno za
upravne notranje zadeve. Uporabniki morajo za posredovanje podatkov z uporabo
informacijsko telekomunikacijske tehnologije izpolnjevati tehnične in druge
pogoje, ki jih določi minister, pristojen za upravne notranje zadeve, ki določi
tudi način posredovanja teh podatkov.
Za posredovanje podatkov uporabnikom iz
prvega odstavka tega člena na elektronski način ali z neposredno računalniško
povezavo je potrebno predhodno soglasje ministra, pristojnega za upravne notranje
zadeve.
31. člen
Povezovanje matičnega registra
Matični register se z uporabo EMŠO lahko
povezuje z evidencami prijaviteljev rojstev iz prvega odstavka 7. člena tega
zakona, z evidencami prijaviteljev smrti iz prvega odstavka 12. člena tega
zakona in evidencami mrliških preglednikov iz drugega odstavka 12. člena tega
zakona, iz katerih se posredujejo podatki, potrebni za vpis rojstva in smrti v
matični register na podlagi tega zakona.
Matični register se z uporabo EMŠO lahko
povezuje z evidencami ali drugimi zbirkami osebnih podatkov sodišč, iz katerih
se posredujejo podatki o izpodbijanju očetovstva ali materinstva, posvojitvi,
odvzemu starševske skrbi in prenehanju tega ukrepa, podelitvi starševske skrbi
sorodniku in prenehanju tega ukrepa, skrbništvu in prenehanju tega ukrepa,
neveljavnosti, prenehanju in neobstoju zakonske ali partnerske zveze,
ugotovitvi smrti in razglasitvi pogrešanca za mrtvega zaradi vpisa spremembe
osebnega stanja v matični register na podlagi tega zakona. Iz matičnega
registra se v evidenco sodišč posredujejo podatki za potrebe sestave
smrtovnice, skladno z zakonom, ki ureja področje dedovanja.
Matični register se z uporabo EMŠO lahko
povezuje z evidencami notarjev, iz katerih se posredujejo podatki o razvezi
zakonske ali partnerske zveze zaradi vpisa spremembe osebnega stanja v matični
register na podlagi tega zakona.
Matični register se z uporabo EMŠO lahko
povezuje z evidencami ali drugimi zbirkami osebnih podatkov centrov za socialno
delo, iz katerih se posredujejo podatki o priznanju očetovstva ali materinstva
in skrbništvu ter prenehanju tega ukrepa zaradi vpisa spremembe osebnega stanja
v matični register na podlagi tega zakona.
Povezovanja iz prvega do četrtega odstavka
tega člena pomenijo, da se osebni podatki iz navedenih evidenc ali drugih zbirk
osebnih podatkov avtomatično na podlagi povezanosti teh evidenc z matičnim
registrom iz njih prevzamejo ter so s tem vpisani v matični register.
Iz matičnega registra se v druge evidence,
ki jih centralno vodi ministrstvo, pristojno za upravne notranje zadeve, z
uporabo EMŠO posredujejo podatki iz 4. člena tega zakona v obsegu, ki ga določa
področna zakonodaja za zagotavljanje vsebine oziroma vzdrževanje posamezne
evidence.
Iz matičnega registra se z uporabo EMŠO v
matični register vozil in listin posredujejo podatki iz 4. člena tega zakona,
potrebni za vzdrževanje matičnega registra vozil in listin, na podlagi zakona,
ki ureja vodenje zbirk podatkov o vozilih in voznikih.
Matični register se lahko povezuje tudi z
drugimi evidencami in registri, če posredovanje ali pridobivanje podatkov iz
matičnega registra določa področna zakonodaja ter v skladu z varnostnimi
mehanizmi, ki jih kot ukrepe ali postopke za izvajanje varnosti osebnih
podatkov lahko določi minister, pristojen za notranje zadeve.
VI. NADZORSTVO
32. člen
Nadzor
Strokovni nadzor nad izvajanjem določb tega
zakona opravlja ministrstvo, pristojno za notranje zadeve.
Nadzor nad izvrševanjem določb tega zakona
izvaja Inšpektorat Republike Slovenije, pristojen za notranje zadeve.
VII. KAZENSKE DOLOČBE
33. člen
Kazni
Z globo od 100 do 200 eurov se za prekršek
kaznuje posameznik, ki v predpisanem roku ne prijavi rojstva (drugi odstavek 7. in 8. člen), otrokovega osebnega imena (9. člen) ali smrti (drugi odstavek 12. in 13. člen).
Z globo od 1.000 do 4.500 eurov se za
prekršek kaznuje pravna oseba, ki v predpisanem roku ne prijavi rojstva (prvi
odstavek 7. in 8. člen) ali smrti (prvi odstavek 12. in 13. člen), odgovorna oseba pravne osebe pa za isti prekršek z globo od 200 do 400 eurov.
Z globo od 200 do 400 eurov se za prekršek
kaznuje odgovorna oseba organa, ki ne pošlje pravnomočne sodne odločbe ali
druge javne listine pristojnemu matičarju za vpis v matični register v
predpisanem roku (drugi odstavek 10., drugi odstavek 14. in prvi odstavek 20. člena).

Zakon o matičnem registru – ZMatR (Uradni list
RS, št. 37/03)
vsebuje naslednje prehodne in končne določbe:
»VIII. PREHODNE IN KONČNE DOLOČBE
34. člen
Izvršilni
predpisi
Minister, pristojen za upravne notranje
zadeve v enem letu od uveljavitve tega zakona predpiše:
-      
vsebino posebnega izpita za vodenje matičnega
registra;
-      
metodologijo in pogoje za vodenje matičnega
registra;
-      
popravo napak in način obnove matičnega
registra;
-      
način posredovanja podatkov iz matičnega
registra;
-      
obliko in vsebino izpiskov iz matičnega
registra.
35. člen
Uskladitvene
določbe
Pogoji za vodenje matičnega registra po tem
zakonu se zagotovijo v dveh letih od uveljavitve tega zakona.
Matične knjige, ki so se vodile do
uveljavitve tega zakona ostanejo v veljavi in se vodijo še naprej do prenosa
podatkov iz matičnih knjig v matični register. Podatki se v matični register
vpisujejo in prenesejo v skladu z 4. členom tega zakona.
36. člen
Delavec pristojnega organa, ki vodi matični
register in nima opravljenega posebnega izpita iz 5. člena tega zakona, mora
izpit opraviti v enem letu od uveljavitve izvršilnega predpisa, s katerim bo
določena njegova vsebina.
Delavcu pristojnega organa, ki je pred
uveljavitvijo tega zakona opravil izpit s področja matičnih zadev, se ta prizna
kot poseben izpit, predpisan s tem zakonom.
37. člen
Matične knjige, ki so se vodile do
uveljavitve tega zakona in tiste, ki se vodijo še naprej v skladu s 35. členom
tega zakona, kot tudi izpiski in potrdila iz teh knjig imajo dokazno moč javnih
listin.
Izpiski iz matičnih knjig diplomatsko
konzularnih predstavništev nekdanje SFRJ o matičnih dejstvih slovenskih
državljanov, vpisanih v te knjige do 25. 6. 1991, imajo dokazno moč javnih
listin, s katerimi se dokazujejo rojstva, sklenitve zakonskih zvez ali smrti.
38. člen
Kjer se drug zakon ali podzakonski predpis
sklicuje na matične knjige, se te določbe smiselno nanašajo na matične knjige
oziroma matični register v skladu s tem zakonom.
39. člen
Prenehanje
veljavnosti zakonov in uporaba podzakonskih predpisov
Z dnem, ko začne veljati ta zakon, preneha
veljati zakon o matičnih knjigah (Uradni list SRS, št. 16/74, 28/81, 38/86 in
Uradni list RS, št. 28/95 in 84/2000) in Navodilo o vodenju matičnih knjig
(Uradni list SRS, št. 8/77). Določbe členov 19.a do 19.d navedenega zakona se
uporabljajo še tri leta od uveljavitve tega zakona, druge določbe zakona o
matičnih knjigah in navodila o vodenju matičnih knjig pa se uporabljajo za čas
vodenja matičnih knjig v skladu s 35. členom tega zakona, kolikor niso v
nasprotju z določbami tega zakona.
40. člen
Veljavnost
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
matičnem registru – ZMatR-A (Uradni list RS, št. 39/06)
spreminja 39. člen zakona tako, da se glasi:
»39. člen
Prenehanje
veljavnosti zakonov in uporaba podzakonskih predpisov
Z dnem, ko začne veljati ta zakon, preneha
veljati zakon o matičnih knjigah (Uradni list SRS, št. 16/74, 28/81, 38/86 in
Uradni list RS, št. 28/95 in 84/2000) in Navodilo o vodenju matičnih knjig
(Uradni list SRS, št. 8/77). Določbe členov 19.a do 19.d navedenega zakona se
uporabljajo še šest let od uveljavitve tega zakona, druge določbe zakona o
matičnih knjigah in navodila o vodenju matičnih knjig pa se uporabljajo za čas
vodenja matičnih knjig v skladu s 35. členom tega zakona, kolikor niso v nasprotju
z določbami tega zakona.«;
ter vsebuje naslednjo prehodno in končno
določbo:
»6. člen
Podatki o registraciji in prenehanju
istospolne partnerske skupnosti se začnejo vpisovati v matični register v
skladu z določbo drugega odstavka 38. člena Zakona o registraciji istospolne
partnerske skupnosti (Uradni list RS, št. 65/05).
7. člen
Ta zakon začne veljati petnajsti dan po
objavi v Uradnem listu Republike Slovenije.«. 

Zakon o spremembah in dopolnitvah Zakona o
matičnem registru – ZMatR-B (Uradni list RS, št. 106/10)
vsebuje naslednjo prehodno in končno določbo:
»6. člen
Z dnem, ko začne veljati ta zakon, preneha
veljati Pravilnik o vsebini, programu in načinu opravljanja izpita za matičarja
(Uradni list RS, št. 11/04 in 79/07).
7. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
matičnem registru – ZMatR-C (Uradni list RS, št. 67/19)
vsebuje naslednje prehodne in končno določbo:
»PREHODNE IN KONČNA DOLOČBA
12. člen
Z dnem uveljavitve tega zakona prenehata
veljati tretji odstavek 96. člena in četrti odstavek 98. člena Družinskega
zakonika (Uradni list RS, št. 15/17, 21/18 – ZNOrg in 22/19).
13. člen
Podatki iz 7. in 9. točke prvega odstavka
4. člena Zakona o matičnem registru (Uradni list RS, št. 11/11 – uradno
prečiščeno besedilo) se v matični register vpisujejo še po začetku uporabe
Družinskega zakonika (Uradni list RS, št. 15/17, 21/18 – ZNOrg in 22/19),
dokler se ne končajo postopki po Zakonu o zakonski zvezi in družinskih
razmerjih (Uradni list RS, št. 69/04 – uradno prečiščeno besedilo, 101/07 –
odl. US, 90/11 – odl. US, 84/12 – odl. US, 82/15 – odl. US, 15/17 – DZ in 30/18
– ZSVI), nato se v matičnem registru hranijo v skladu s 24. členom Zakona o
matičnem registru (Uradni list RS, št. 11/11 – uradno prečiščeno besedilo).
Podatki iz 18. in 19. točke prvega odstavka
4. člena Zakona o matičnem registru (Uradni list RS, št. 11/11 – uradno
prečiščeno besedilo) se v matičnem registru hranijo v skladu s 24. členom
Zakona o matičnem registru (Uradni list RS, št. 11/11 – uradno prečiščeno
besedilo).
14. člen
Minister, pristojen za notranje zadeve,
uskladi Pravilnik o izvrševanju zakona o matičnem registru (Uradni list RS,
št. 40/05, 69/09 in 77/16) s tem zakonom v šestih mesecih od njegove
uveljavitve.
15. člen
Ta zakon začne veljati petnajsti dan po
objavi v Uradnem listu Republike Slovenije.«.