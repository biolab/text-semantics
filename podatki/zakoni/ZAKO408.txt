I. SKUPNE DOLOČBE
1. člen
Človek ima pravico, da svobodno odloča o
rojstvu otrok. Ženski in moškemu morajo biti dostopne vse možnosti, s katerimi
se jima v okviru zdravstvenega varstva pomaga uresničiti to pravico.
Ta zakon določa zdravstvene ukrepe pri
uresničevanju te pravice in njene omejitve iz zdravstvenih razlogov.
2. člen
Pravica do svobodnega odločanja o rojstvu
otrok obsega tudi pravico do pouka, svetovanja in seznanjanja s postopkom,
potekom in posledicami uporabe sodobnih načinov in sredstev za uravnavanje
rojstev.
Zdravstvene organizacije ter zdravstveni,
socialni in drugi strokovni delavci, ki sodelujejo pri uresničevanju pravice iz
prejšnjega odstavka, so dolžni storiti vse potrebno, da lahko ženska in moški
to pravico uresničujeta.
3. člen
Zdravstveni ukrepi, s katerimi se po tem
zakonu uravnava rojstvo otrok, so preprečevanje zanositve, umetna prekinitev
nosečnosti in ugotavljanje ter zdravljenje zmanjšane plodnosti.
4. člen
Zdravstveni, socialni in drugi delavci so v
postopkih po tem zakonu dolžni varovati poklicno skrivnost.
5. člen
Zdravstvena organizacija, ki opravi
sterilizacijo ali umetno prekinitev nosečnosti, dokonča začeto prekinitev nosečnosti
ali opravi umetno osemenitev, mora to v tridesetih dne prijaviti organu, ki
vodi zdravstveno statistiko.
II. PREPREČEVANJE ZANOSITVE
6. člen
Ženska in moški imata pravico do nasveta,
kako lahko preprečita zanositev.
Preprečevanje zanositve je začasno
(kontracepcija) ali stalno (sterilizacija).
7. člen
Ženska in moški imata pravico, da jima
zdravnik svetuje ali predpiše zanju najbolj primerno sredstvo za začasno
preprečevanje zanositve.
8. člen
Sterilizacija je medicinski poseg za stalno
preprečitev zanositve; opravlja se v skladu z določbami tega zakona.
9. člen
Sterilizacija se lahko opravi samo na
zahtevo osebe, ki naj bi bila sterilizirana, če ta zakon ne določa drugače.
10. člen
Sterilizacija se ne sme opraviti osebi, ki
še ni dopolnila 35 let, in osebi, ki je nerazsodna.
Ne glede na določbo prejšnjega odstavka se
sterilizacija lahko opravi, če je potrebna iz zdravstvenih razlogov.
11. člen
V primeru iz drugega odstavka prejšnjega
člena zahtevajo sterilizacijo za osebo, ki je nerazsodna, starši oziroma
skrbnik s soglasjem pristojnega organa občinske skupnosti socialnega skrbstva.
Razsodna mladoletna oseba zahteva
sterilizacijo sama, komisija, ki odloči o sterilizaciji, pa si mora o tem
priskrbeti mnenje njenih staršev oziroma skrbnika, razen če je taka oseba
pridobila popolno poslovno sposobnost.
12. člen
Šteje se, da zahteva za sterilizacijo
vsebuje tudi privolitev za poseg po predpisih o zdravstvenem varstvu. To velja
tudi v primeru, če je sterilizacijo zahtevala mladoletna razsodna oseba, kot
tudi v primeru, če je sterilizacijo zahtevala polnoletna oseba, ki ji je
odvzeta poslovna sposobnost, je pa razsodna.
13. člen
Zahteva za sterilizacijo se vloži pri
komisiji prve stopnje za umetno prekinitev nosečnosti.
14. člen
O zahtevi odloči komisija potem, ko seznani
tistega, ki sterilizacijo zahteva, z njenim pomenom in posledicami.
15. člen
Če komisija prve stopnje za umetno
prekinitev nosečnosti zavrne zahtevo za sterilizacijo, lahko oseba, ki zahteva
sterilizacijo, predlaga, da o njeni zahtevi odloči komisija druge stopnje za
umetno prekinitev nosečnosti.
16. člen
Sterilizacija se opravi šele, ko poteče
šest mesecev od njene dovolitve, razen v primerih, ko je sterilizacija potrebna
iz zdravstvenih razlogov.
Sterilizacija se lahko opravi v splošnih,
specialnih in kliničnih bolnišnicah, ki imajo organizirano
ginekološko-porodniško ali kirurško službo, in v drugih zdravstvenih
organizacijah, ki jih za to posebej pooblasti Republiški komite za zdravstveno
in socialno varstvo.
III. UMETNA PREKINITEV NOSEČNOSTI
17. člen
Umetna prekinitev nosečnosti je medicinski
poseg, ki se opravi na zahtevo nosečnice, če nosečnost ne traja več kot deset
tednov.
18. člen
Umetna prekinitev nosečnosti, ki traja več
kot deset tednov, se lahko opravi na zahtevo nosečnice le, če je nevarnost
posega za življenje in zdravje nosečnice ter za njena bodoča materinstva manjša
od nevarnosti, ki grozi nosečnici ali otroku zaradi nadaljevanja nosečnosti in
zaradi poroda.
19. člen
Postopek za umetno prekinitev nosečnosti po
desetem tednu nosečnosti vodijo in o zahtevi nosečnice odločajo komisije prve
in druge stopnje za umetno prekinitev nosečnosti (v nadaljnjem besedilu:
komisija prve stopnje oziroma komisija druge stopnje).
Postopek pred komisijami je hiter.
20. člen
Komisijo prve stopnje sestavljajo socialni
delavec in dva zdravnika. Eden od zdravnikov mora biti specialist za ženske
bolezni in porodništvo; ta je tudi predsednik komisije.
Komisijo druge stopnje sestavljajo socialni
delavec in trije zdravniki ustreznih specialnosti, od katerih je predsednik
komisije specialist za ženske bolezni in porodništvo.
Člani komisije prve in druge stopnje imajo
namestnike.
21. člen
Komisije prve stopnje se ustanovijo za
območje ene ali več občin glede na območje zdravstvene organizacije, ki
opravlja umetno prekinitev nosečnosti.
Komisije prve stopnje ustanovi ter imenuje
njihove člane in namestnike regionalna zdravstvena skupnost potem, ko je dobila
mnenje pristojnega organa občinskih skupnosti socialnega skrbstva.
Komisije druge stopnje se ustanovijo za širša
območja; ustanovi jih ter imenuje njihove člane in namestnike Zdravstvena
skupnost Slovenije potem, ko je dobila mnenje pristojnega organa Skupnosti
socialnega skrbstva Slovenije.
22. člen
Postopek za umetno prekinitev nosečnosti se
začne na zahtevo nosečnice. Za nosečnico, ki je nerazsodna, zahtevajo umetno
prekinitev nosečnosti njeni starši oziroma skrbnik.
Če zahteva umetno prekinitev nosečnosti
mladoletna nosečnica, praviloma obvesti zdravstvena organizacija, ki opravlja
umetno prekinitev nosečnosti, o posegu starše oziroma skrbnika, razen če je
nosečnica pred polnoletnostjo pridobila popolno poslovno sposobnost.
23. člen
Šteje se, da zahteva za umetno prekinitev
nosečnosti vsebuje tudi privolitev za poseg po predpisih o zdravstvenem
varstvu. To velja tudi v primeru, če je umetno prekinitev nosečnosti zahtevala
mladoletna razsodna nosečnica, kot tudi v primeru, če je prekinitev nosečnosti
zahtevala polnoletna nosečnica, ki ji je odvzeta poslovna sposobnost, je pa
razsodna.
24. člen
Ženska, pri kateri nosečnost ne traja več
kot deset tednov, vloži zahtevo za umetno prekinitev nosečnosti skupaj z
izvidom o trajanju nosečnosti in z drugimi medicinskimi izvidi zdravstveni
organizaciji, ki opravlja umetno prekinitev nosečnosti.
Če je iz izvidov iz prejšnjega odstavka
razvidno, da so dani zdravstveni razlogi zoper umetno prekinitev nosečnosti,
mora zdravstvena organizacija nosečnico napotiti h komisiji prve stopnje.
25. člen
Zahtevo ženske, pri kateri nosečnost traja
več kot deset tednov, obravnava komisija prve stopnje.
Če komisija meni, da za umetno prekinitev
nosečnosti niso izpolnjeni pogoji po 18. členu tega zakona, zavrne zahtevo za
umetno prekinitev nosečnosti. V tem primeru lahko nosečnica predlaga, da o
njeni zahtevi odloči komisija druge stopnje. Ta mora o tem odločiti v sedmih
dneh.
26. člen
Če komisija prve oziroma druge stopnje
dovoli umetno prekinitev nosečnosti, napoti nosečnico z vso dokumentacijo v
zdravstveno organizacijo, ki opravlja umetno prekinitev nosečnosti.
27. člen
Za dokončanje začete prekinitve nosečnosti
ni potrebno dovoljenje komisije prve oziroma druge stopnje.
28. člen
Umetna prekinitev nosečnosti se opravi v zdravstvenih
organizacijah iz drugega odstavka 16. člena tega zakona; v njih se praviloma
opravi tudi dokončanje začete prekinitve nosečnosti.
29. člen
Če nastane pri dokončanju začete prekinitve
nosečnosti sum, da gre za kaznivo dejanje, je zdravstvena organizacija, v
kateri je bila dokončana začeta prekinitev nosečnosti, dolžna to takoj
naznaniti pristojnemu organu.
30. člen
Zdravstveni delavci ter zdravstvene
organizacije in socialni delavci seznanjajo nosečnice s postopkom, potekom in
posledicami umetne prekinitve nosečnosti ter z metodami in sredstvi za preprečevanje
nosečnosti.
IV. UGOTAVLJANJE IN ZDRAVLJENJE ZMANJŠANE PLODNOSTI
31. člen
(prenehal
veljati)
32. člen
(prenehal
veljati)
33. člen
(prenehal
veljati)
34. člen
(prenehal
veljati)
35. člen
(prenehal
veljati)
36. člen
(prenehal
veljati)
37. člen
(prenehal
veljati)
38. člen
Ženska, ki je bila umetno oplojena, ne more
uveljaviti zoper zdravstveno organizacijo, ki je opravila osemenitev,
odškodninskega zahtevka, če z umetno osemenitvijo spočet otrok nima zaželjenih
ali pričakovanih lastnosti.
V. KAZENSKE DOLOČBE
39. člen
Z denarno kaznijo najmanj 50.000 dinarjev
se kaznuje za prekršek zdravstvena organizacija:
1.     
ki opravi sterilizacijo v nasprotju z 10. ali 16. členom tega zakona ali
opravi sterilizacijo brez odločitve komisije iz 14. oziroma 15. člena tega
zakona;
2.     
ki opravi umetno prekinitev nosečnosti brez odločitve komisije iz 25.
člena tega zakona, ali ne ravna po določbi drugega odstavka 24. člena tega
zakona;
3.     
ki opusti prijavo iz 5. člena tega zakona;
4.     
ki opusti obveznost naznanitve iz 29. člena tega zakona;
5.     
ki opravi umetno osemenitev v nasprotju s 34. členom tega zakona.
Z denarno kaznijo najmanj 10.000 dinarjev
se kaznuje tudi odgovorna oseba zdravstvene organizacije, ki stori prekršek iz
prejšnjega odstavka.
40. člen
(črtan)
41. člen
(črtan)
42. člen
(črtan)
43. člen
(črtan)
44. člen
(črtan)

Zakon o zdravstvenih ukrepih pri uresničevanju
pravice do svobodnega odločanja o rojstvu otrok (Uradni list SRS, št. 11/77)
vsebuje naslednji končni
določbi:
»VI. KONČNI DOLOČBI
45. člen
Z dnem, ko začne veljati ta zakon, se na
območju SR Slovenije prenehajo uporabljati določbe 3. in 7. člena splošnega
zakona o prekinitvi nosečnosti (Uradni list SFRJ, št. 20-299/69) ter določbe
uredbe o pogojih in postopku za dovolitev splava (Uradni list FLRJ, št.
9-112/60) in navodila za izvrševanje uredbe o pogojih in postopku za dovolitev
splava (Uradni list FLRJ, št. 62-681/60) iz 1. točke 4. člena zakona o
pristojnosti republiških upravnih organov za izvrševanje pooblastil zveznih
upravnih organov, ki prenehajo veljati z uveljavitvijo amandmajev od XX do XLII
k ustavi SFRJ, o pristojnosti Ustavnega sodišča SR Slovenije in podaljšanju
veljavnosti nekaterih zveznih predpisov (Uradni list SRS, št. 24-159/71).
46. člen
Ta zakon začne veljati 1. julija 1977.«.

Zakon o spremembah zakona o zdravstvenih
ukrepih pri uresničevanju pravice do svobodnega odločanja o rojstvu otrok
(Uradni list SRS, št. 42/86) vsebuje naslednjo končno določbo:
»3. člen
Ta zakon začne veljati osmi dan po objavi v
Uradnem listu SRS.«.

Zakon o
zdravljenju neplodnosti in postopkih oploditve z
biomedicinsko pomočjo – ZZNPOB (Uradni list RS, št. 70/00)
vsebuje naslednjo končno
določbo:
»48. člen
Ta zakon začne veljati trideseti dan po
objavi v Uradnem listu Republike Slovenije.«.