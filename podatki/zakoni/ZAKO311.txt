I. SPLOŠNE DOLOČBE
1. člen
Ta zakon ureja ponovno vzpostavitev in
organiziranje agrarnih skupnosti ter vračanje premoženja in pravic, ki so bile
agrarnim skupnostim odvzete po zakonu o agrarnih skupnostih (Uradni list LRS,
št. 52/47), zakonu o razpolaganju s premoženjem bivših agrarnih skupnosti
(Uradni list SRS, št. 7/65 – prečiščeno besedilo) in drugih predpisih izdanih po 15. maju 1945.
Za agrarne skupnosti iz prvega odstavka
tega člena se štejejo tudi podobčine, vasi, srenje, soseske, korporacije,
urbarialne in druge po izvoru podobne skupnosti.
Za premoženje in pravice iz prvega odstavka
tega člena se štejejo premoženjske pravice, ki so bile agrarnim skupnostim
odvzete po predpisih iz prvega odstavka tega člena, in sicer:
-       
lastninska pravica, ki je bila v zemljiški knjigi vpisana na agrarno
skupnost in njene člane z navedbo lastninskih deležev članov po imenih, hišnih
številkah ipd., kot solastnina članov agrarne skupnosti.
-       
lastninska pravica, ki je bila v zemljiški knjigi vpisana na agrarno
skupnost brez navedbe lastninskih deležev članov kot skupna lastnina članov
agrarne skupnosti, podrobneje pa je urejena v pravilih agrarne skupnosti,
-       
pravica do paše, do nabiranja stelje, dračja, sečnje lesa, pravica do
napajanja živine in druge tem podobne služnostne pravice na tuji stvari.
II. PONOVNA VZPOSTAVITEV IN ORGANIZIRANJE AGRARNIH SKUPNOSTI
2. člen
Agrarna skupnost je skupnost fizičnih in
pravnih oseb (v nadaljnjem besedilu: članov) na podlagi pogodbe, ki imajo
skupne pravice, dolžnosti in obveznosti, določene z zakonom in pravili agrarne
skupnosti.
Agrarna skupnost ni pravna oseba.
Agrarna skupnost ima svoj žiro račun pri
poslovni banki.
3. člen
Agrarna skupnost se lahko ponovno vzpostavi
na območju, kjer je obstojala pred uveljavitvijo predpisov iz 1. člena tega
zakona.
Na območju prejšnje agrarne skupnosti se
lahko ponovno vzpostavi le ena agrarna skupnost.
4. člen
Pravico do ponovne vzpostavitve agrarne
skupnosti imajo vsi nekdanji člani ali njihovi dediči oziroma njihovi pravni
nasledniki, na katere je bila premoženjska pravica iz tretjega odstavka 1.
člena tega zakona prenesena, če so državljani Republike Slovenije ali če so
domače pravne osebe.
V skladu s pravili agrarne skupnosti lahko
postanejo člani agrarne skupnosti tudi drugi državljani Republike Slovenije, ki
živijo na območju agrarne skupnosti in druge domače pravne osebe, ki imajo
sedež na območju agrarne skupnosti. Pri tem imajo prednost sedanji člani pašnih
skupnosti, ki so organizirane po zakonu o kmetijskih zemljiščih.
Po tem zakonu imajo pravico do članstva in
ponovne vzpostavitve agrarnih skupnosti tudi tuji državljani, če so bili člani
nekdanje agrarne skupnosti ali so njihovi dediči oziroma pravni nasledniki, na
katere je bila premoženjska pravica iz tretjega odstavka 1. člena tega zakona
prenesena, pod pogojem, da imajo agrarne skupnosti oziroma njihovi člani po
mednarodnih sporazumih pravico do uveljavljanja pravic nekdanjih agrarnih
skupnosti na zemljiščih, ki so na ozemlju druge države.
5. člen
Šteje se, da je agrarna skupnost ponovno
vzpostavljena, če po javnem pozivu prejšnjim članom najmanj trije polnoletni
upravičenci iz 4. člena tega zakona, sklenejo sporazum o ponovni vzpostavitvi
in sprejmejo pisna pravila, v katerih upoštevajo nekdanje pravice, dolžnosti in
odgovornosti, ki so jih imeli po pravilih, veljavnih ob odvzemu premoženjskih
pravic iz tretjega odstavka 1. člena tega zakona.
Sporazum o ponovni vzpostavitvi agrarne
skupnosti, članski imenik in njena pravila morajo biti overjeni pri notarju, do
ustanovitve notariatov pa pri sodišču v nepravdnem postopku. Ta organ opozori
člane agrarne skupnosti oziroma njihovega predstavnika na pomen in posledice
ureditve pravic, dolžnosti in obveznosti v aktih agrarne skupnosti in se
prepriča o usklajenosti teh aktov z zakonom. Če ugotovi, da akti niso usklajeni
z ustavo in zakonom, zavrne overitev.
Za overitev sporazuma, seznama in pravil je
treba predložiti:
-       
pravnomočen akt oziroma predpis o podržavljenju premoženjskih pravic po
tem zakonu,
-       
sporazum o ponovni vzpostavitvi agrarne skupnosti,
-       
članski imenik in dokaze, da člani agrarne skupnosti izpolnjujejo pogoje
iz 4. člena tega zakona,
-       
pravila ponovno vzpostavljene agrarne skupnosti, ki jih je sprejel občni
zbor te skupnosti,
-       
pravila in članski imenik prejšnje agrarne skupnosti. Če so bila pravila
ustna, jih morajo člani agrarne skupnosti zapisati in ugotoviti njihovo
istovetnost na ustanovnem zboru agrarne skupnosti.
6. člen
Šteje se, da je agrarna skupnost, ponovno
organizirana, ko je vpisana v register agrarnih skupnosti. Register je javna
evidenca o agrarnih skupnostih in o njihovem članstvu.
Register agrarnih skupnosti in njihovih
članov vodi za kmetijstvo in gozdarstvo pristojni organ.
Minister, pristojen za kmetijstvo, predpiše
vsebino registra in bistvene sestavine pravil agrarne skupnosti, v 30 dneh po
uveljavitvi tega zakona.
7. člen
Predlog za vpis v register agrarne
skupnosti in njenih članov poda oseba, ki jo za to pooblasti zbor agrarne
skupnosti.
Predlog za vpis v register mora vsebovati
oziroma mu mora biti priloženo:
-       
overjen sporazum o ponovni vzpostavitvi agrarne skupnosti z označbo
imena te skupnosti in zapisnik ustanovnega zbora,
-       
overjen članski imenik,
-       
overjena pravila agrarne skupnosti,
-       
imena oseb, ki bodo zastopale interese članov agrarne skupnosti in imena
oseb, ki bodo razpolagale z denarnimi sredstvi na žiro računu agrarne
skupnosti.
O vpisu v register odloča pristojni organ v
upravnem postopku. En izvod overjenega sporazuma, overjenega članskega imenika
in overjenih pravil ostane v zbirki listin pri registru.
Agrarne skupnosti morajo organu, ki vodi
register po tem zakonu, sporočiti spremembe podatkov, o katerih se vodi
register, najpozneje pa v 30 dneh po nastali spremembi.
Brez odločbe o vpisu v register po tem
zakonu ni mogoče vpisati premoženjskih pravic agrarne skupnosti in njenih
članov v zemljiško knjigo.
III. VRAČANJE PREMOŽENJSKIH PRAVIC
8. člen
Članom agrarnih skupnosti, organiziranih po
tem zakonu, se na njihovo zahtevo vrnejo premoženjske pravice, ki so bile njim
oziroma njihovim pravnim prednikom odvzete po predpisih iz 1. člena tega
zakona; na območjih, ki so bila po 1. svetovni vojni pod Kraljevino oziroma
Republiko Italijo, in so bila po 2. svetovni vojni priključena Republiki
Sloveniji, pa tudi z drugimi akti oziroma predpisi.
Član agrarne skupnosti lahko po tem zakonu
uveljavlja le tisti obseg premoženjskih pravic, ki jih je imel sam oziroma
njegov pravni prednik ob podržavljenju. Premoženjske pravice se vrnejo fizični
osebi, kateri so bile odvzete, oziroma pravni osebi, kateri so bile odvzete,
oziroma njeni pravni naslednici. Če je prejšnji imetnik premoženjske pravice
fizična oseba že mrtev ali razglašen za mrtvega, se po tem zakonu vrnjene
premoženjske pravice štejejo za pozneje najdeno premoženje in se zanje
dedovanje izvede po zakonu o dedovanju. Pri tem lahko premoženjske pravice v
naravi deduje le tisti dedič, ki je član agrarne skupnosti, drugi dediči pa
lahko zahtevajo le nujni delež v gotovini.
Za stvarne in pravne ovire za vračanje
premoženja se smiselno uporabljajo določbe od 16. do 33. člena zakona o
denacionalizaciji in predpisov, ki urejajo režime gospodarjenja z
nepremičninami, ki so predmet vračila po tem zakonu.
V postopkih, ki bodo uvedeni na podlagi 9.
člena tega zakona, se smiselno uporabljajo določbe 44. člena, prvega odstavka
51. člena, 58., 60., 63., prvega in drugega odstavka 66., 69., 71., 73.,
88. in 93. člena zakona o denacionalizaciji.
Če prejšnji člani, njihovi dediči oziroma
pravni nasledniki ne uveljavljajo vračanja lastninske pravice v celoti,
ostanejo oziroma postanejo nepremičnine s preostalega dela območja bivše
agrarne skupnosti last občine, na območju katere ležijo. Občina postane članica
agrarne skupnosti in zagotovi izvajanje pravic drugim ter novim članom agrarnih
skupnosti. Pri tem imajo prednost člani sedanjih skupnosti, ki imajo pravice v
skladu s poglavjem o skupnih pašnikih v zakonu o kmetijskih zemljiščih (Uradni
list RS, št. 59/96) in se jim pri tem vštevajo vloženo delo, vlaganja v
zemljišča ter koristi od skupne paše.
Če prejšnji člani, njihovi dediči oziroma
pravni nasledniki ne uveljavljajo vračanja lastninske pravice, ostanejo oziroma
postanejo nepremičnine na območju bivše agrarne skupnosti last občine. Občina
mora te nepremičnine v šestih mesecih od dneva pridobitve ponuditi v brezplačno
rabo in upravljanje vaški oziroma krajevni skupnosti, na območju katere te
nepremičnine ležijo.
Če je predmet vračanja služnostna pravica,
se ta vrne le, če je glede na dejansko in pravno stanje stvari takšno pravico
sploh mogoče vzpostaviti in če so za vzpostavitev te pravice izpolnjeni pogoji
iz 49. do 59. člena zakona o temeljnih lastninskopravnih razmerjih (Uradni list
SFRJ, št. 6/80 in 36/80).
Pri vračanju premoženjskih pravic po tem
zakonu se upošteva morebitna izplačana odškodnina.
9. člen
Postopek za vrnitev premoženja članom
agrarnih skupnosti se začne na podlagi zahteve kateregakoli člana oziroma
skupnega pooblaščenca.
Zahtevek je treba vložiti do 30. 6. 2001.
Zahtevku mora biti priloženo:
-       
potrdilo o vpisu v register agrarnih skupnosti,
-       
pravnomočna odločba o podržavljenju premoženjskih pravic na podlagi
predpisov iz 1. člena tega zakona oziroma drug pravnomočen akt oziroma predpis
o podržavljenju,
-       
izpisek iz zemljiške knjige in katastra z razvidom stanja na dan
podržavljenja premoženjskih pravic in na dan vložitve zahtevka,
-       
druga dokazna sredstva po zakonu o upravnem postopku,
-       
overjen članski imenik z dokazili, da člani izpolnjujejo pogoje po tem
zakonu.
O zahtevah iz tega člena odloča v upravnem
postopku za kmetijstvo in gozdarstvo pristojni organ na območju katerega leži
pretežen del nepremičnin, na katerih člani agrarne skupnosti uveljavljajo
vračanje premoženjske pravice po tem zakonu.
10. člen
Če člani agrarnih skupnosti, ki zaradi
pravne ali stvarne nemožnosti za vrnitev premoženja ne morejo uveljaviti
istovrstnih pravic, kakršne so imeli pred odvzemom teh pravic in zato menijo,
da so oškodovani, lahko uveljavljajo odškodnino po splošnih odškodninskih
predpisih.
11. člen
Nepremičnine, ki so predmet premoženjskih
pravic po tem zakonu, lahko člani agrarne skupnosti izkoriščajo le v skladu s
predpisi, ki tako izkoriščanje urejajo in v skladu s svojimi pravili.
Če člani agrarne skupnosti preoblikujejo
skupno lastninsko pravico v solastninsko pravico, se pri določanju deležev
upošteva število udeležencev in njihovih pravic ob podržavljenju ter velikosti
in oblike premoženja ob vračilu.
Odločitve o poslih, ki presegajo okvir
rednega upravljanja in so v javnem interesu, ker zagotavljajo boljše
gospodarjenje s kmetijskimi zemljišči in gozdovi, člani agrarne skupnosti ne
glede na določbe stvarnopravnega zakonika sprejmejo s soglasjem več kot treh
četrtin članov agrarne skupnosti glede na njihove solastniške deleže.
Posli iz prejšnjega odstavka so:
-       
gradnja gozdne in protipožarne infrastrukture;
-       
gradnja kmetijskih in gozdnih objektov;
-       
agrarne operacije v skladu z zakonom, ki ureja kmetijska zemljišča;
-       
sklenitev zakupne ali najemne pogodbe;
-       
sprememba rabe nepremičnine;
-       
ustanovitev služnosti, stavbne pravice ali obligacijske pravice, ki
investitorju omogoča gradnjo oziroma izvedbo del za gradnjo objektov javne
infrastrukture.
Glede poslov iz četrte in pete alinee
prejšnjega odstavka se za določitev uporabnika kmetijskega zemljišča in načina
rabe kmetijskega zemljišča uporablja zakon, ki ureja kmetijska zemljišča.
Upravni organ mora pred izdajo gradbenega
dovoljenja za objekte iz prve, druge, tretje in
šeste alinee četrtega odstavka tega člena preveriti, ali je
investitor predložil ustrezno število upravno overjenih soglasij. Ustrezno
število upravno overjenih soglasij se šteje kot dokazilo o pravici graditi po
zakonu, ki ureja graditev objektov.
Ne glede na določbe stvarnopravnega
zakonika lahko vsak član agrarne skupnosti predlaga centru za socialno delo
postavitev skrbnika za poseben primer v primeru, da član agrarne skupnosti dalj
časa ni dosegljiv.
Pristojni organ v 60 dneh imenuje skrbnika
za poseben primer.
Ne glede na določbe zakona, ki ureja
zakonsko zvezo in družinska razmerja, skrbnik za poseben primer izvršuje vsa
lastninska upravičenja člana agrarne skupnosti, upoštevaje njegove interese.
12. člen
Na podlagi pravnomočne odločbe o vračanju
premoženjskih pravic po tem zakonu se te pravice na nepremičninah vpišejo v
zemljiško knjigo, in sicer:
-       
če gre za vračilo solastninske pravice po prvi alinei tretjega odstavka
1. člena tega zakona, se v lastninski list vpiše ime agrarne skupnosti ter
deleži fizičnih oseb, katerim so bile premoženjske pravice odvzete ob
podržavljanju oziroma deleži pravnih oseb, katerim so bile premoženjske pravice
odvzete oziroma njihovih pravnih naslednic, pri čemer se za neuveljavljeni del
solastninske pravice vpiše občina,
-       
če gre za vračilo skupne lastnine po drugi alinei tretjega odstavka 1.
člena tega zakona, se v lastninski list vpiše poleg imena agrarne skupnosti in
fizičnih oseb, katerim so bile premoženjske pravice odvzete ob podržavljanju
oziroma deleži pravnih oseb, katerim so bile premoženjske pravice odvzete
oziroma njihovih pravnih naslednic, za neuveljavljeni del premoženjske pravice
tudi občina,
-       
če gre za vračanje služnostnih pravic je v lastninskem listu vpisan
lastnik nepremičnine, v bremenski list za take nepremičnine pa se vpišejo ime
agrarne skupnosti, vrsta in obseg bremena ter podatki o članih in njihovih
deležih.

Zakon o ponovni vzpostavitvi agrarnih
skupnosti ter vrnitvi njihovega premoženja in pravic (Uradni list RS, št. 5/94)
vsebuje naslednje prehodne in končne določbe:
»IV. PREHODNE IN KONČNE DOLOČBE
13. člen
Postopki, uvedeni na podlagi zakona o
denacionalizaciji o zahtevah za vračanje premoženjskih pravic iz tretjega
odstavka 1. člena tega zakona, se nadaljujejo po določbah tega zakona, če o
zahtevku še ni bilo odločeno na prvi stopnji.
14. člen
Če se je po določbah zakona o
denacionalizaciji vrnilo nepremičnino denacionalizacijskim upravičencem v last,
ali v last in posest, na tej nepremičnini pa so imeli udeleženci agrarne
skupnosti pred podržavljenjem nepremičnine ustanovljene pravice na tuji stvari,
v odločbi o denacionalizaciji pa ni bila upoštevana določba drugega odstavka
33. člena zakona o denacionalizaciji, se pravice na tuji stvari, ki so jih
imeli udeleženci agrarne skupnosti pred podržavljenjem nepremičnine,
vzpostavijo z odločbo organa iz četrtega odstavka 9. člena tega zakona.
Denacionalizacijski upravičenec iz tega
naslova nima pravice do odškodnine.
15. člen
Z uveljavitvijo tega zakona prenehajo
veljati določbe 1. in 20. do 23. člena zakona o razpolaganju s premoženjem
bivših agrarnih skupnosti (Uradni list SRS, št. 7/65 - prečiščeno besedilo).
16. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah zakona o ponovni
vzpostavitvi agrarnih skupnosti ter vrnitvi njihovega premoženja in pravic
(Uradni list RS, št. 38/94)
vsebuje naslednjo končno določbo:
»3. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembi zakona o ponovni
vzpostavitvi agrarnih skupnosti ter vrnitvi njihovega premoženja in pravic –
ZPVAS-B (Uradni list RS, št. 69/95)
vsebuje naslednjo končno določbo:
»2. člen
Ta zakon začne veljati naslednji dan po objavi v Uradnem listu Republike Slovenije.«.

Zakon o spremembah in dopolnitvah zakona o
ponovni vzpostavitvi agrarnih skupnosti ter vrnitvi njihovega premoženja in
pravic – ZPVAS-C (Uradni list RS, št. 22/97)
vsebuje naslednjo prehodno in končno določbo:
»5. člen
Postopki vračanja premoženja agrarnim
skupnostim, v katerih do uveljavitve tega zakona ni izdana prvostopenjska
odločba, se končajo po določbah tega zakona.
Že izdane prvostopenjske odločbe o vračanju
premoženja agrarnim skupnostim, ki še niso postale pravnomočne, prvostopenjski
organ odpravi po uradni dolžnosti in nadaljuje postopek po določbah tega
zakona.
6. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembi zakona o ponovni
vzpostavitvi agrarnih skupnosti ter vrnitvi njihovega premoženja in pravic –
ZPVAS-D (Uradni list RS, št. 56/99)
vsebuje naslednjo končno določbo:
»2. člen
Ta zakon začne veljati naslednji dan po objavi v Uradnem listu Republike Slovenije.«.

Zakon o dopolnitvi zakona o ponovni
vzpostavitvi agrarnih skupnosti ter vrnitvi njihovega premoženja in pravic –
ZPVAS-E (Uradni list RS, št. 72/00)
vsebuje naslednjo prehodno in končno določbo:
»2. člen
Rok za uveljavljanje zahtevkov do
odškodnine za odplačno pridobljeno premoženje, ki je bilo vrnjeno po tem
zakonu, začne teči z dnem uveljavitve tega zakona.
3. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o dopolnitvi Zakona o ponovni
vzpostavitvi agrarnih skupnosti ter vrnitvi njihovega premoženja in pravic –
ZPVAS-F (Uradni list RS, št. 87/11)
vsebuje naslednjo končno določbo:
»KONČNA DOLOČBA
2. člen
Ta zakon začne veljati osmi dan po objavi v
Uradnem listu Republike Slovenije.«.

Zakon o ukrepih za
uravnoteženje javnih financ občin – ZUUJFO (Uradni list RS, št. 14/15)
vsebuje naslednjo končno določbo:
»IV. KONČNA DOLOČBA
31. člen
Ta zakon začne veljati petnajsti dan po objavi v Uradnem listu Republike Slovenije.«.

Zakon o agrarnih
skupnostih – ZAgrS (Uradni list RS, št. 74/15)
v zvezi s prenehanjem veljavnosti 11. člena zakona določa:
»63. člen
(prenehanje veljavnosti določbe
ZPVAS)
V
sedmih letih od uveljavitve tega zakona preneha veljati 11. člen ZPVAS.«
ter vsebuje naslednjo končno določbo:
»64. člen
(uveljavitev
zakona)
Ta zakon začne veljati petnajsti dan po objavi v Uradnem listu Republike Slovenije.«.