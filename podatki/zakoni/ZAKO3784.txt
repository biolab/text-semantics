1. člen
(obseg veljavnosti)
(1) S tem zakonom se urejajo podlage za
uvedbo kolektivnega dodatnega pokojninskega zavarovanja za javne uslužbence in
javne uslužbenke (v nadaljnjem besedilu: javni uslužbenci), zaposlene v osebah
javnega prava, za katere velja kolektivna pogodba za negospodarske dejavnosti v
Republiki Sloveniji (Uradni list RS, št. 18/91, 34/93, 3/98, 39/99, 99/01 in
73/03).
(2) Pod pogoji in na način, ki je določen s
tem zakonom, se v kolektivno dodatno pokojninsko zavarovanje za javne
uslužbence, kot javni uslužbenci po tem zakonu, vključijo tudi:
-       
javni uslužbenci, kateri so izgubili status funkcionarja po 1. 8. 2003,
-       
zaposleni, ki niso zajeti v prejšnjem odstavku, sredstva za njihovo
plačo pa zagotavlja Republika Slovenija oziroma lokalna skupnost.
2. člen
(zagotovitev kolektivnega dodatnega
pokojninskega zavarovanja)
Kolektivno dodatno pokojninsko zavarovanje
za javne uslužbence iz prejšnjega člena, se zagotavlja v skladu z določbami o
dodatnem prostovoljnem pokojninskem zavarovanju, ki ga ureja zakon, ki
ureja dodatno pokojninsko zavarovanje, če s tem zakonom ni
drugače določeno.
3. člen
(delodajalec)
Pravice in obveznosti delodajalca, določene
v zakonu, ki ureja dodatno pokojninsko zavarovanje, in tem zakonu, uresničujejo:
-       
Republika Slovenija – kot ustanoviteljica zaprtega vzajemnega
pokojninskega sklada oziroma zaprtih vzajemnih pokojninskih skladov,
-       
Republika Slovenija oziroma lokalne skupnosti za osebe javnega prava, ki
jim zagotavljajo sredstva za plače iz javnih virov – z zagotavljanjem sredstev
za premije javnim uslužbencem, za katere zagotavljajo sredstva za plače,
-       
osebe javnega prava, za katere velja ta zakon – z zagotavljanjem
sredstev za premije tistim javnim uslužbencem, za katere sredstva niso
zagotovljena v skladu s prejšnjo alineo,
-       
osebe javnega prava, za katere velja ta zakon, vendar zanje sredstva za
plače niso zagotovljena v skladu z drugo alineo tega člena – z zagotavljanjem
sredstev za premije vsem javnim uslužbencem.
4. člen
(upravljanje s premoženjem)
Upravljavec zaprtega vzajemnega
pokojninskega sklada, ustanovljenega po tem zakonu, lahko posle upravljanja premoženja
pokojninskega sklada s pogodbo prenese tudi na:
-       
zavarovalnico, ki ima dovoljenje za opravljanje poslov upravljanja
pokojninskih skladov po zakonu, ki ureja zavarovalništvo;
-       
banko, ki ima dovoljenje za opravljanje poslov upravljanja pokojninskih
skladov po zakonu, ki ureja bančništvo;
-       
pokojninsko družbo, ki ima dovoljenje za opravljanje poslov upravljanja
pokojninskih skladov po zakonu, ki ureja dodatno pokojninsko zavarovanje.
5. člen
(oblikovanje zaprtega pokojninskega
sklada)
(1) V imenu Republike Slovenije kot
delodajalke Vlada Republike Slovenije v skladu s tem zakonom ustanovi en zaprt
vzajemni pokojninski sklad.
(2) Skladno z zakonom, ki ureja dodatno
pokojninsko zavarovanje, se lahko pokojninski sklad iz prejšnjega odstavka
preoblikuje v podsklad krovnega pokojninskega sklada, ki bo izvajal naložbeno
politiko življenjskega cikla.
6. člen
(sprejem pravil vzajemnega pokojninskega
sklada)
(1) V imenu Republike Slovenije kot
delodajalke sprejme Vlada Republike Slovenije pravila vzajemnega pokojninskega
sklada, katerih sestavni del je tudi pokojninski načrt kolektivnega dodatnega
pokojninskega zavarovanja javnih uslužbencev (v nadaljnjem besedilu:
pokojninski načrt), oblikovan v skladu s kolektivno pogodbo o oblikovanju
pokojninskega načrta.
(2) Ko je pokojninski načrt sprejet v
skladu s prejšnjim odstavkom, se šteje, da je odobren tudi v skladu z zakonom,
ki ureja dodatno pokojninsko zavarovanje.
(3) Pokojninski načrt se vpiše v poseben
register v skladu z zakonom, ki ureja dodatno pokojninsko zavarovanje.
7. člen
(dovoljenje za oblikovanje zaprtega
vzajemnega pokojninskega sklada)
Dovoljenje za oblikovanje zaprtega
vzajemnega pokojninskega sklada izda Agencija za trg vrednostnih papirjev v
skladu z zakonom, ki ureja dodatno pokojninsko zavarovanje in tem zakonom.
8. člen
(obračun in vplačilo premij)
(1) Javnim uslužbencem se mesečno
obračunavajo in vplačujejo skupne premije kolektivnega dodatnega zavarovanja (v
nadaljnjem besedilu: premije) glede na leta dopolnjene delovne dobe, v zneskih,
določenimi v skladu z aneksom h kolektivni pogodbi za negospodarske dejavnosti
v Republiki Sloveniji (Uradni list RS, št. 73/03).
(2) Premije obračunava in vplačuje oseba
javnega prava, pri kateri je javni uslužbenec zaposlen.
(3) Premije se obračunavajo in vplačujejo
mesečno hkrati z izplačilom plač.
9. člen
(izplačilo premij pred dnem vplačila na
osebni račun)
(1) Ne glede na določbe prejšnjega člena se
javnemu uslužbencu, ki mu preneha delovno razmerje v osebi javnega prava iz 1.
člena tega zakona pred dnevom vplačila premij na osebni račun, na njegovo
zahtevo izplačajo pripadajoče premije s pripadajočim minimalnim donosom v
skladu z ZPIZ-1, v enkratnem znesku.
(2) V primeru smrti javnega uslužbenca pred
dnevom vplačila premij na osebni račun, se premije iz prejšnjega odstavka
izplačajo njegovim dedičem.
10. člen
(davčne olajšave)
(1) Znesek premije, ki jo v skladu s prvim
odstavkom 8. člena tega zakona za račun javnega uslužbenca plačuje delodajalec,
se ne glede na določbe zakona o dohodnini in zakona o prispevkih za socialno
varnost, javnemu uslužbencu ne všteva v osnovo za dohodnino in v osnovo za
prispevke za socialno varnost zavarovanca v letu, v katerem je bila premija
plačana.
(2) Javni uslužbenci so poleg davčne
olajšave na premijo, določeno v prejšnjem odstavku, upravičeni še do davčne
olajšave na premije po zakonu, ki ureja dodatno pokojninsko zavarovanje, pod
pogoji in v višini, določeni z zakonom, ki ureja dohodnino.
(3) Znesek premije iz prvega odstavka tega
člena se ne glede na določbe zakona o prispevkih za socialno varnost, ne všteva
v osnovo za prispevke za socialno varnost delodajalca v letu, v katerem je bila
premija plačana, in se ne šteje za izplačilo plače. Znesek premije iz prvega
odstavka tega člena se ne glede na določbe zakona o davku od dohodkov pravnih oseb delodajalcu ne prizna kot odhodek in davčna olajšava
pri davku od dohodkov pravnih oseb.
(4) (črtan).
11. člen
(posebna ureditev za izplačilo odkupne
vrednosti)
(1) Javni uslužbenci, ki jim na dan 1.
avgusta 2003 manjka manj kot 10 let do izpolnitve minimalnih pogojev za
pridobitev pravice do starostne pokojnine po 36. členu v zvezi s 398. členom
ZPIZ-1, se vključijo v kolektivno dodatno pokojninsko zavarovanje na enak način
kot drugi javni uslužbenci in pridobijo pravico do dodatne starostne pokojnine
še pred potekom 10 let od vključitve v kolektivno dodatno pokojninsko
zavarovanje ali pa se jim odkupna vrednost ne glede na določbe ZPIZ-1 izplača
ob upokojitvi v obveznem pokojninskem zavarovanju še pred potekom 10 let od
vključitve v kolektivno dodatno pokojninsko zavarovanje.
(2) Ne glede na določbe 359. člena ZPIZ-1,
se javnemu uslužbencu iz prejšnjega odstavka pri odmeri dohodnine izplačilo
odkupne vrednosti iz prejšnjega odstavka šteje kot dohodek, ki izvira iz več
let in se obdavči po povprečni stopnji dohodnine enoletnih dohodkov. Za ugotovitev
povprečne stopnje dohodnine enoletnih dohodkov se prejeto izplačilo odkupne
vrednosti, razdeli na toliko enakih delov, za kolikor let je bila premija
vplačevana.
12. člen
(kazenske določbe)
(1) Pravna oseba javnega prava iz 1. člena
tega zakona se kaznuje za prekršek z globo 500.000 do 1,000.000 tolarjev, če ne
obračuna oziroma nepravilno obračuna oziroma ne vplača premije kolektivnega
dodatnega pokojninskega zavarovanja v skladu z 8. členom tega zakona.
(2) Odgovorna oseba pravne osebe iz
prejšnjega odstavka se kaznuje za prekršek iz prejšnjega odstavka z globo od
150.000 do 300.000 tolarjev.
13. člen
Globe, določene s tem zakonom, se do dne
začetka uporabe zakona o prekrških (Uradni list RS, št. 7/03) v postopku o
prekršku izrekajo kot denarne kazni v višini s tem zakonom predpisanih glob.

Zakon o kolektivnem dodatnem pokojninskem
zavarovanju za javne uslužbence – ZKDPZJU (Uradni list RS, št. 126/03) vsebuje naslednjo končno določbo:
»14. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah Zakona o kolektivnem
dodatnem pokojninskem zavarovanju za javne uslužbence – ZKDPZJU-A (Uradni list RS, št. 32/15) vsebuje naslednjo končno določbo:
»9. člen
Ta zakon začne veljati petnajsti dan po
objavi v Uradnem listu Republike Slovenije.«.