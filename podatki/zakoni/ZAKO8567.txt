I. UVODNE DOLOČBE
1. člen
(predmet in namen zakona)
(1) Ta zakon ureja jamstva Republike Slovenije bankam in
hranilnicam, ki imajo sedež v Republiki Sloveniji, ali podružnicam bank držav
članic, ki imajo sedež v Republiki Sloveniji in ki v skladu z zakonom, ki ureja
bančništvo, lahko opravljajo bančne storitve na območju Republike Slovenije (v
nadaljnjem besedilu: banke) za zadolževanje državljanov Republike Slovenije, ki
prvič rešujejo stanovanjsko vprašanje in ki izpolnjujejo pogoje po tem zakonu.
(2) Jamstva po tem zakonu so namenjena polnoletnim
državljanom in državljankam Republike Slovenije (v nadaljnjem besedilu:
državljani), ki prvič rešujejo stanovanjsko vprašanje z najemanjem kreditov pri
bankah. Jamstva po tem zakonu so namenjena mladim generacijam, starosti do 38
let, mladim družinam, zaposlenim za določen čas in nedoločen čas, katerih
kreditna sposobnost je praviloma nizka in po Sklepu Sveta Banke Slovenije z dne
21. 10. 2019 (Uradni list RS, št. 64/19 in 75/20) niso kreditno sposobni za
pridobitev kredita pri bankah za reševanje stanovanjskega vprašanja.
2. člen
(opredelitev pojmov)
Pojmi, uporabljeni v tem zakonu, imajo naslednji pomen:
-       
jamstvo pomeni obveznost Republike Slovenije za izpolnitev obveznosti
kreditojemalcev do bank, do višine določene v tem zakonu;
-       
jamstvena shema je skupna kvota jamstev bankam za kredite, dane pod
pogoji, določenimi v tem zakonu;
-       
jamstvena kvota je del jamstvene sheme, ki jo lahko pridobi posamezna
banka na avkciji;
-       
avkcija je dražba, na kateri banke med seboj s svojimi ponudbami
konkurirajo za pridobitev jamstvene kvote;
-       
za mlado družino se šteje življenjska skupnost obeh ali enega izmed
staršev z enim ali več otroki oziroma posvojenci, pri čemer vsaj en otrok še ni
šoloobvezen v koledarskem letu vložitve vloge za kredit po tem zakonu;
-       
za člana ali članico (v nadaljnjem besedilu: član) družine se šteje
zakonec, zunajzakonski partner, otroci oziroma posvojenci, ki bodo imeli stalno
prebivališče na naslovu nepremičnine, ki je predmet financiranja s kreditom s
poroštvom po tem zakonu;
-       
za prvo reševanje stanovanjskega vprašanja se šteje prvi nakup, gradnja,
prenova ali dograditev stanovanjske nepremičnine, rekonstrukcija ali sprememba
namembnosti stanovanja, če stanovanje ustreza površinskim normativom za
primerno stanovanje v skladu z zakonom, ki ureja stanovanjska razmerja in če
kreditojemalec oziroma člani njegove družine nimajo v lasti druge, po površini
primerne stanovanjske nepremičnine.
3. člen
(izdajanje jamstev)
(1) Republika Slovenija izdaja jamstva po tem zakonu najdlje
do 31. 12. 2032.
(2) Jamstva, izdana po tem zakonu v letu 2022, se ne vštevajo
v kvoto poroštev na podlagi zakona, ki ureja izvrševanje proračuna, vanj pa se
vključijo jamstva, izdana po tem zakonu v letu 2023.
4. člen
(pooblastilo SID banke)
Republika Slovenija s tem zakonom pooblašča SID banko –
Slovensko izvozno in razvojno banko d. d., Ljubljana (v nadaljnjem besedilu:
SID banka), da v njenem imenu in za njen račun opravlja vse posle v zvezi z
izdajo, spremljanjem, unovčevanjem in izterjavo jamstev ter nadzor nad namensko
porabo kreditov, zavarovanih z jamstvom po tem zakonu, na podlagi poročil bank.
5. člen
(uredba)
Podrobnejša opredelitev meril, pogojev in postopka za izdajo
jamstev, ki jih določa ta zakon, določitev navodil za poročanje in postopkov za
vodenje jamstev, obseg in način izvajanja pooblastila SID banke, način
poročanja SID banke ministrstvu, pristojnemu za finance, izvajanje pooblastil Finančne
uprave Republike Slovenije (v nadaljnjem besedilu: FURS), nadomestilo SID banki
in nadzor nad izvajanjem tega zakona, se uredi z uredbo, ki jo sprejme Vlada
Republike Slovenije (v nadaljnjem besedilu: vlada).
II. JAMSTVENA SHEMA
6. člen
(kreditojemalci, za katere se izdajajo jamstva)
Jamstva po tem zakonu se lahko dajo bankam za obveznosti iz
kreditov polnoletnih fizičnih oseb, ki prvič rešuje svojo stanovanjsko
vprašanje, ki bodo v letu izdaje jamstva stare največ 38 let in so na dan
vložitve vloge za kredit po tem zakonu državljani Republike Slovenije s stalnim
prebivališčem v Republiki Sloveniji (v nadaljnjem besedilu: kreditojemalec),
če:
a)    
ima sklenjeno delovno razmerje za določen čas ali nedoločen čas in je
njegova povprečna neto plača v treh mesecih pred vložitvijo vloge za kredit po
tem zakonu enaka ali nižja od 1,5-kratnika zadnje znane povprečne mesečne neto
plače v Republiki Sloveniji na dan vložitve vloge in njegovi skupni obdavčljivi
dohodki po zakonu, ki ureja dohodnino, ki niso oproščeni plačila dohodnine, v
letu pred najemom kredita, niso presegli 1,5-kratnika zadnje znane povprečne
letne neto plače v Republiki Sloveniji na dan vložitve vloge, ali
b)    
je član mlade družine.
7. člen
(pogoji in namen kreditov, za katere se izdajajo jamstva)
(1) Jamstvo po tem zakonu se lahko izda za novo sklenjen
kredit, namenjen za nakup, gradnjo, prenovo ali dograditev stanovanjske
nepremičnine, rekonstrukcijo ali spremembo namembnosti stanovanja s katero
kreditojemalec rešuje svoje prvo stanovanjsko vprašanje in sicer pod sledečimi
osnovnimi pogoji:
-       
ročnost posameznega kredita je lahko največ 30 let;
-       
glavnica kredita za posamezno stanovanjsko nepremičnino ne sme znašati
več kot 200.000 eurov;
-       
kreditojemalec mora zagotoviti lastno udeležbo v višini najmanj 20 % sredstev
glavnice kredita;
-       
efektivna obrestna mera na dan sklenitve kreditne pogodbe mora biti
nižja od efektivne obrestne mere kredita pod enakimi pogoji, ki bi ga isti
kreditojemalec najel pri isti banki brez poroštva države;
-       
valuta kredita je euro;
-       
hipotekarno zavarovanje kredita.
(2) Podrobnejše pogoje in način zavarovanja jamstva določi
vlada z uredbo iz 5. člena tega zakona.
8. člen
(omejitve pri izdajanju jamstev)
(1) Posamezen kreditojemalec lahko najame kredit z jamstvom
po tem zakonu samo pri eni banki.
(2) Posamezen kreditojemalec lahko najame kredit za prvo
reševanje stanovanjskega vprašanja z jamstvom po tem zakonu samo enkrat.
(3) Kreditojemalci, ki so nepremičnino za prvo reševanje
stanovanjskega vprašanja pridobili s pomočjo kredita z jamstvom po tem zakonu,
lahko tako pridobljeno nepremičnino odtujijo samo v primeru poplačila celotnega
kredita. Prepoved se določi v kreditni pogodbi in se vpiše v zemljiško knjigo.
9. člen
(lastnosti jamstev)
(1) Jamstvo po tem zakonu je nepreklicno, brezpogojno in se
unovčuje na prvi pisni poziv banke. Republika Slovenija unovčeno jamstvo plača
najkasneje v roku 15 delovnih dni od prejema poziva banke, iz katerega je
razvidno, da kreditojemalec ni poravnal dospele obveznosti iz kreditne pogodbe.
(2) Jamstvo po tem zakonu ne pokriva stroškov izterjave in
zamudnih obresti od dneva zamude plačila kreditojemalca do izteka roka plačila
jamstva.
(3) Pravice in obveznosti banke, kreditojemalca in Republike
Slovenije, ki izhajajo iz jamstva po tem zakonu, se navedejo v kreditni
pogodbi.
(4) Za jamstva po tem zakonu se uporabljajo določbe o
poroštvu iz zakona, ki ureja obligacijska razmerja, razen če ta zakon ne določa
drugače.
10. člen
(dodelitev jamstvene kvote)
(1) Avkcijo za pridobitev jamstvene kvote po tem zakonu
razpiše SID banka.
(2) V avkciji za dodelitev jamstvene kvote lahko sodeluje
banka, ki izpolnjuje naslednje pogoje:
-       
izpolnjuje pogoje za poslovanje v skladu z zakonom, ki ureja bančništvo;
-       
ima dovoljenje za opravljanje finančnih storitev glede dajanja kreditov
v skladu z zakonom, ki ureja bančništvo.
11. člen
(pogoji jamstev)
Republika Slovenija daje jamstva po tem zakonu za kredite iz
7. člena tega zakona v višini 100 % obveznosti.
12. člen
(obseg jamstvene sheme)
Skupni znesek jamstvenih kvot v okviru jamstvene sheme po tem
zakonu znaša 300 milijonov eurov letno in se letno obnavlja v tej višini do 31.
12. 2032.
13. člen
(določitev jamstvene kvote)
(1) Znesek jamstvene kvote posamezni banki se določi po
izvršeni avkciji na podlagi ponudbe banke, ki vsebuje predlog o dodelitvi
zneska jamstvene kvote, upoštevajoč skupno efektivno obrestno mero, po kateri
je pripravljena odobriti kredite kreditojemalcem.
(2) Prednost pri določitvi jamstvene kvote imajo ponudbe
tistih bank, ki bodo kreditojemalcu zagotovile nižjo skupno efektivno obrestno
mero kreditov.
14. člen
(nadomestilo)
(1) Banka plača za račun kreditojemalca letno nadomestilo za
pripravo in vodenje jamstva v višini 0,2 %.
(2) Osnova za izračun letnega nadomestila je znesek preostale
glavnice posameznega kredita, v delu kredita, za katerega je bilo izdano
jamstvo po tem zakonu.
(3) Nadomestilo iz prvega odstavka tega člena je prihodek
proračuna Republike Slovenije.
III. IZVAJANJE ZAKONA
15. člen
(postopek za dodelitev jamstvenih kvot)
(1) SID banka javno objavi na svoji spletni strani povabilo
bankam k oddaji ponudb za dodelitev jamstvenih kvot, v katerem morajo biti
navedeni pogoji in merila za pridobitev jamstvenih kvot, podatki in
dokumentacija, ki jo mora vsebovati ponudba ter rok za oddajo ponudb.
(2) Po poteku roka za oddajo ponudb za dodelitev jamstvenih
kvot SID banka oceni prejete ponudbe z vidika izpolnjevanja pogojev in meril iz
tega zakona, uredbe ter objavljenega povabila.
(3) SID banka v imenu in za račun Republike Slovenije z izbranimi
bankami sklene pogodbo o dodelitvi jamstvenih kvot, katere bistveni elementi so
določeni v uredbi iz 5. člena tega zakona.
(4) Če v postopku zbiranja ponudb iz prvega odstavka tega
člena ni bila oddana celotna kvota jamstev iz jamstvene sheme, SID banka
ponovno objavi povabilo k oddaji ponudb za dodelitev jamstvenih kvot. Postopek
lahko ponavlja do izkoriščenosti celotne kvote jamstev.
16. člen
(obveščanje o jamstvih)
SID banka o dodeljenih jamstvenih kvotah obvešča ministrstvo,
pristojno za finance, na način in v rokih, določenih v uredbi iz 5. člena tega
zakona.
17. člen
(postopki izterjave)
(1) SID banka po unovčenju jamstva kreditojemalca pošlje
zahtevek za plačilo zneska kredita, za katerega je bilo vnovčeno jamstvo po tem
zakonu.
(2) Če kreditojemalec ne ugovarja obstoju in višini
obveznosti iz prejšnjega odstavka v roku osmih dni od vročitve zahtevka za
plačilo, se zahtevek za plačilo ne glede na določbe zakona, ki ureja davčni
postopek, šteje za izvršilni naslov za izterjavo zneska kredita, za katerega je
bilo unovčeno jamstvo po tem zakonu.
(3) FURS je pristojen na predlog SID banke v imenu in za
račun Republike Slovenije izterjevati znesek kredita iz prejšnjega odstavka v
skladu z zakonom, ki ureja davčni postopek. Pravica do izterjave zneska kredita
zastara v rokih, ki so v zakonu, ki ureja davčni postopek, določeni za
zastaranje pravice do izterjave davka.
(4) Če kreditojemalec ugovarja obstoju in višini obveznosti
iz prvega odstavka tega člena, SID banka v imenu in za račun Republike
Slovenije začne postopke za izterjavo v skladu s predpisi o izvršbi in
zavarovanju.
18. člen
(odlog in obročno odplačevanje)
FURS v primeru, kadar obveznosti iz kredita, za katerega je
bilo vnovčeno jamstvo po tem zakonu, niso sporne, v imenu in za račun Republike
Slovenije odloča o vlogah za odlog ali obročno odplačevanje obveznosti iz
kredita, za katerega je bilo vnovčeno jamstvo po tem zakonu, po kriterijih, ki
po zakonu, ki ureja davčni postopek, veljajo za odlog in obročno plačevanje
davka.
19. člen
(nadzor nad izvajanjem tega zakona)
Nadzor nad izvajanjem tega zakona izvršuje ministrstvo,
pristojno za finance.
20. člen
(omejitve pri poslovanju bank)
Omejitve pri poslovanju bank, ki jih določa 13.a člen Zakona
o jamstveni shemi Republike Slovenije (Uradni list RS, št. 33/09 in 42/09)
veljajo tudi za banke, ki pridobijo jamstvene kvote po tem zakonu.
21. člen
(sankcije v primeru kršitve)
(1) Če so kreditne pogodbe sklenjene v nasprotju s 6., 7. in
8. členom tega zakona in so kršitve nastale na strani banke, mora banka v
primeru unovčenja jamstva vrniti vse zneske, ki so bili izplačani njej ali
drugemu upniku na podlagi unovčenega jamstva, z zakonitimi zamudnimi obrestmi
od dneva unovčenja jamstva do plačila.
(2) V pogodbi o določitvi jamstvene kvote se določijo kršitve
zakona, uredbe ali pogodbe, zaradi katerih je banka dolžna plačati na račun
Republike Slovenije pogodbeno kazen, ki ne sme biti nižja od 5 % odobrene in
potrjene glavnice kredita, zavarovanega z jamstvom po tem zakonu.
IV. PREHODNA IN KONČNA DOLOČBA
22. člen
(rok za sprejetje uredbe)
(1) Vlada sprejme uredbo iz 5. člena tega zakona najkasneje v
30 dneh po uveljavitvi tega zakona.
(2) SID banka v roku treh mesecev po uveljavitvi tega zakona
javno objavi na svoji spletni strani povabilo bankam k oddaji ponudb za
dodelitev jamstvenih kvot za stanovanjsko jamstveno shemo iz tega zakona.
(3) Kreditni posli iz stanovanjske jamstvene sheme po tem
zakonu se začnejo sklepati v roku šestih mesecev po uveljavitvi tega zakona.
23. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.
Št. 411-07/22-1/17
Ljubljana, dne 6. aprila 2022
EPA 2597-VIII
Državni zbor
Republike Slovenije
Igor Zorčič
predsednik