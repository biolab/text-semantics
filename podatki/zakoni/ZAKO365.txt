I. SPLOŠNE DOLOČBE
1. člen
Ta zakon ureja grb, zastavo in himno
Republike Slovenije ter slovensko narodno zastavo.
2. člen
Grb, zastava in himna Republike Slovenije
(v nadaljnjem besedilu: grb, zastava in himna) označujejo pripadnost Republiki
Sloveniji.
Grb, zastava in himna se smejo uporabljati
le v obliki in z vsebino, ki sta določeni v ustavi Republike Slovenije in v tem
zakonu ter na način, ki je določen s tem zakonom.
3. člen
Slovenska narodna zastava označuje
pripadnost slovenskemu narodu.
Slovenska narodna zastava je
belo-modro-rdeča zastava. Razmerje med širino in dolžino zastave je ena proti
dve. Barve zastave se vrste po temle vrstnem redu: bela, modra, rdeča. Vsaka
barva zavzema po širini tretjino prostora zastave.
Slovenska narodna zastava se sme
uporabljati le v obliki, ki je določena v ustavi Republike Slovenije ter na
način, ki je določen s tem zakonom.
4. člen
Geometrijska, likovna ter barvna pravila za
oblikovanje grba, zastave in slovenske narodne zastave ter besedilo in notni
zapis melodije himne so sestavni del tega zakona.
5. člen
Himna je sedma kitica pesmi Franceta
Prešerna "Zdravljica", na melodijo iz zborovske istoimenske skladbe
skladatelja Stanka Premrla.
6. člen
Če sta grb ali zastava ob uradnih
priložnostih postavljena, položena oziroma izobešena skupaj s slovensko narodno
zastavo, z zastavami italijanske oziroma madžarske narodne skupnosti, z
zastavami lokalnih skupnosti, z vojaškimi ali skupaj s tujimi zastavami oziroma
skupaj z drugimi znamenji, morata biti postavljena na častno mesto, če ni s tem
zakonom drugače določeno.
7. člen
Grba, zastave oziroma slovenske narodne
zastave ni dovoljeno uporabljati, če so poškodovani ali po zunanjosti neprimerni
za uporabo.
Grba, zastave oziroma slovenske narodne
zastave ni dovoljeno uporabljati v nasprotju z javnim redom ali tako, da se
krni ugled Republike Slovenije.
8. člen
Grba, zastave ali njunih sestavnih delov
oziroma slovenske narodne zastave ter besedila in notnega zapisa melodije
himne, se ne sme zavarovati ali uporabljati kot znamko, model oziroma vzorec
ter za označevanje blaga ali storitev.
Prejšnji odstavek se ne nanaša na
kolektivne znamke, katerih nosilci so ministrstva ali Vlada Republike Slovenije.
II. GRB
9. člen
Grb se uporablja:
1.     
v pečatu, štampiljki, oznakah dokumentov in znakih državnih organov;
2.     
za označevanje državne meje, na območju mejnih prehodov in na objektih
organov mejne kontrole;
3.     
v prostorih in na poslopjih, v katerih je sedež državnih organov, kot
tudi v prostorih teh organov;
4.     
v prostorih in na poslopju predstavništva Republike Slovenije v tujini
in na prevoznih sredstvih, ki jih vodja predstavništva uporablja, v skladu z
mednarodnimi pogodbami, predpisi in običaji države, v kateri je predstavništvo,
oziroma s pravili in prakso mednarodne organizacije, pri kateri je
predstavništvo;
5.     
v pečatu, štampiljki ter oznakah dokumentov organov lokalnih skupnosti,
kadar opravljajo posamezne naloge oziroma določene zadeve iz državne
pristojnosti;
6.     
v pečatu, štampiljki ter oznakah dokumentov samoupravnih skupnosti,
podjetij in drugih organizacij ter posameznikov, ki imajo javno pooblastilo,
kadar opravljajo posamezne naloge oziroma določene zadeve iz državne
pristojnosti;
7.     
na vabilih, čestitkah, vizitkah in podobnih uradnih izkazih, ki jih
uporabljajo predsednik republike, predsednik državnega zbora, predsednik
državnega sveta, predsednik vlade, ministri ter vodje predstavništev Republike
Slovenije v tujini;
8.     
na vabilih, čestitkah, vizitkah in podobnih uradnih izkazih, ki jih
uporabljajo poslanci, člani državnega sveta in funkcionarji ter uslužbenci
državnih organov;
9.     
v drugih primerih in ob pogojih, ki jih določa zakon.
10. člen
Grb se lahko uporablja:
1.     
ob mednarodnih srečanjih, športnih, kulturnih in drugih tekmovanjih,
humanitarnih in drugih prireditvah in javnih shodih, na katerih se Republika
Slovenija predstavlja oziroma katerih se udeležuje, v skladu s pravili in
običaji takšnih shodov;
2.     
na ladjah in na drugih plovilih; z grbom se označijo tudi letala in
druga javna prevozna sredstva, ob pogojih in na način, ki jih določajo
predpisi;
3.     
na poslopjih, v katerih so uradni prostori organov lokalnih skupnosti;
4.     
v drugih primerih, če uporaba grba ni v nasprotju s tem zakonom.
11. člen
Če se grb Republike Slovenije uporablja
poleg drugega grba, mora biti, gledano od spredaj, vselej na levi strani;
izjemoma sme biti na desni strani grba tuje države ali ustreznega znaka
mednarodne organizacije, kadar se ta grb oziroma znak uporablja ob uradnem
obisku voditelja tuje države oziroma pooblaščenega predstavnika mednarodne
organizacije.
Če se grb Republike Slovenije uporablja
skupaj z dvema drugima grboma oziroma znakoma, mora biti grb Republike
Slovenije v sredini.
Če se grb uporablja skupaj z več tujimi in
domačimi grbi, njim ustreznimi znaki mednarodnih organizacij ali z drugimi
podobnimi znamenji, je grb Republike Slovenije:
1.     
če so grbi in znamenja razvrščeni v krogu - v sredini kroga, tako da ga
je razločno videti;
2.     
če so grbi in znamenja razvrščeni v polkrogu - v sredini polkroga;
3.     
če so grbi in znamenja razvrščeni v koloni - na čelu kolone;
4.     
če so grbi in znamenja razvrščeni v vrsti - na prvem mestu v vrsti
oziroma, gledano od spredaj, na levi strani;
5.     
če so grbi in znamenja razporejeni v skupine - na čelu skupine.
III. ZASTAVA
12. člen
Zastava je stalno izobešena:
1.     
na poslopjih, v katerih je sedež predsednika republike, sedež državnega
zbora, sedež državnega sveta in sedež vlade;
2.     
na območju mejnih prehodov;
3.     
na poslopju predstavništva Republike Slovenije v tujini in na prevoznih
sredstvih, ki jih vodja predstavništva uporablja pri opravljanju uradne
dolžnosti, v skladu z mednarodnimi predpisi in običaji države, v kateri je
predstavništvo, oziroma v skladu s pravili in prakso mednarodne organizacije,
pri kateri je predstavništvo;
4.     
na ladjah in na drugih plovilih; z zastavo so označena tudi letala in
druga javna prevozna sredstva, ob pogojih in na način, ki jih določajo
predpisi.
13. člen
Zastava se izobesi:
1.     
ob praznikih Republike Slovenije, in sicer:
- 
na dan 8. februarja, Prešernov dan, slovenski kulturni praznik,
- 
na dan 27. aprila, dan upora proti okupatorju,
- 
na dan 1. in 2. maja, praznik dela,
- 
na dan 25. junija, dan državnosti,
- 
na dan 26. decembra, dan samostojnosti.
Zastava se v primerih iz te točke izobesi na
poslopjih, v katerih so uradni prostori državnih organov, organov lokalnih
skupnosti, lahko pa tudi na drugih javnih objektih, na stanovanjskih hišah ter
na drugih primernih krajih; zastava je izobešena ves čas praznikov;
2.     
ob uradnem slovesu od predsednika republike, predsednika državnega zbora
oziroma predsednika državnega sveta kadar odhaja iz Republike Slovenije na
obisk v tujo državo, in ob njegovem sprejemu, ko se vrne v Republiko Slovenijo;
3.     
ob uradnem prihodu voditelja tuje države ali pooblaščenega predstavnika
mednarodne organizacije v Republiko Slovenijo oziroma, ob slovesu pri njegovem
odhodu iz Republike Slovenije;
4.     
na dan žalovanja, ki ga določi Vlada Republike Slovenije, in to spuščeno
na pol droga;
5.     
v drugih primerih ob pogojih in na način, ki jih določi zakon.
V primerih iz 1., 4. in 5. točke prejšnjega odstavka tega člena, je poleg zastave lahko izobešena tudi slovenska
narodna zastava; na območjih, kjer živita italijanska in madžarska narodna
skupnost, je izobešena tudi zastava narodne skupnosti.
14. člen
Zastava je lahko izobešena:
1.     
ob mednarodnih srečanjih, športnih, kulturnih in drugih tekmovanjih,
humanitarnih, vojaških in drugih prireditvah ter javnih shodih, na katerih se
Republika Slovenija predstavlja oziroma katerih se udeležuje, v skladu s
pravili in običaji takšnih shodov;
2.     
ob praznikih lokalnih skupnosti;
3.     
pri javnih manifestacijah, ki so pomembne za Republiko Slovenijo, in jih
določi Vlada Republike Slovenije;
4.     
v drugih primerih, če uporaba zastave ni v nasprotju s tem zakonom.
Zastava je lahko izobešena za označevanje
poslopij, v katerih so sedeži ministrstev ali drugih državnih organov in
organov lokalne skupnosti.
V primerih iz 2., 3. in 4. točke prvega odstavka tega člena, se poleg zastave lahko izobesi tudi slovenska narodna
zastava; na območjih, kjer živita italijanska oziroma madžarska narodna
skupnost, je izobešena tudi zastava narodne skupnosti.
15. člen
Z grbom in zastavo so označena prevozna
sredstva, ki jih uporabljajo predsednik republike, predsednik državnega zbora,
predsednik državnega sveta in predsednik vlade.
16. člen
Če je zastava Republike Slovenije izobešena
poleg kakšne druge zastave, mora biti, gledano od spredaj, vselej na levi
strani; izjemoma sme biti, gledano od spredaj, na desni strani zastave tuje
države ali mednarodne organizacije, kadar je ta zastava izobešena ob uradnem
obisku voditelja tuje države oziroma pooblaščenega predstavnika mednarodne
organizacije.
Če je zastava Republike Slovenije izobešena
skupaj z dvema ali več drugimi zastavami na prekrižanih drogovih, mora biti,
gledano od spredaj, drog z zastavo Republike Slovenije postavljen pred drogovi
teh zastav.
Če je zastava Republike Slovenije izobešena
skupaj z dvema drugima zastavama, mora biti zastava Republike Slovenije v
sredini.
Če je zastava Republike Slovenije izobešena
skupaj z več drugimi zastavami, je zastava Republike Slovenije:
1.     
če so zastave razvrščene v krogu - v sredini kroga tako, da jo je
razločno videti;
2.     
če so zastave razvrščene v polkrogu - v sredini polkroga;
3.     
če so zastave razvrščene v koloni - na čelu kolone;
4.     
če so zastave razvrščene v vrsti - na prvem mestu v vrsti oziroma,
gledano od spredaj, na levi strani;
5.     
če so zastave razporejene v skupini - na čelu skupine.
17. člen
Če je zastava izobešena na drogu, morajo
biti barve zastave razporejene od zgoraj navzdol po temle vrstnem redu: bela,
modra, rdeča; grb mora biti, gledano od spredaj, na levi strani zastave v levem
zgornjem delu.
18. člen
Če je slovenska narodna zastava izobešena
na drogu, morajo biti barve zastave razporejene od zgoraj navzdol po temle
vrstnem redu: bela, modra, rdeča.
19. člen
Zastava se dviga in spušča, izobeša in
snema oziroma prenaša ob uradnih priložnostih z običajno počastitvijo, v skladu
z običaji oziroma predpisi o pozdravljanju zastave.
IV. HIMNA
20. člen
Himna se izvaja v skladu s tem zakonom,
svečano in usklajeno z običaji, s katerimi navzoči pozdravljajo himno.
Himna se izvaja z glasbili, s petjem, ali z
glasbili in s petjem.
Himne ni dovoljeno izvajati z namenom
tržnega oglaševanja oziroma zaznamovanja storitev.
21. člen
Himna se izvaja:
1.     
ob uradnem slovesu od predsednika republike, kadar odhaja iz Republike
Slovenije na obisk v tujo državo, in ob njegovem sprejemu, ko se vrne v
Republiko Slovenijo;
2.     
ob uradnem prihodu voditelja tuje države ali pooblaščenega predstavnika
mednarodne organizacije v Republiko Slovenijo in ob slovesu pri njegovem odhodu
iz Republike Slovenije;
3.     
pri polaganju vencev, ki jih polagajo uradni predstavniki Republike
Slovenije oziroma predstavniki tujih držav ali mednarodnih organizacij ob
spomenikih, na pokopališčih ter na drugih podobnih krajih.
Na območjih, kjer živita italijanska
oziroma madžarska narodna skupnost, se ob svečanih prireditvah teh skupnosti
lahko izvaja tudi himna narodne skupnosti.
22. člen
Himna se lahko izvaja:
1.     
na proslavah in drugih slovesnostih, s katerimi se zaznamujejo dogodki,
pomembni za Republiko Slovenijo;
2.     
ob mednarodnih srečanjih, športnih, kulturnih in drugih tekmovanjih,
humanitarnih prireditvah ali podobnih akcijah in drugih javnih shodih, na
katerih se Republika Slovenija predstavlja oziroma katerih se udeležuje, v
skladu s pravili in običaji takšnih shodov;
3.     
na pogrebu osebnosti, ki ji Republika Slovenija izkazuje posebno čast;
4.     
v drugih primerih, če uporaba himne ni v nasprotju s tem zakonom.
23. člen
Če se himna izvaja skupaj s himno tuje
države ali s slovesno pesmijo mednarodne ali druge organizacije, se izvede
najprej himno tuje države oziroma slovesno pesem mednarodne ali druge tuje
organizacije, nato pa himno Republike Slovenije.
24. člen
Himna se izvaja ob izkazovanju običajne
počastitve v skladu z običaji.
V. NADZORSTVO
25. člen
Izvajanje določb prvega odstavka 8. člena
in tretjega odstavka 20. člena tega zakona nadzoruje organ tržne inšpekcije.
VI. KAZENSKE DOLOČBE
26. člen
Z denarno kaznijo najmanj 150.000 tolarjev
se kaznuje za prekršek pravna oseba:
1.     
če uporablja grb, zastavo ali slovensko narodno zastavo v obliki ali z
vsebino, ki je v nasprotju z ustavo Republike Slovenije oziroma s tem zakonom (2. in 3. člen);
2.     
če zavaruje ali uporablja kot znamko, model oziroma vzorec ter za
označevanje blaga ali storitev grb, zastavo ali njune sestavne dele, slovensko
narodno zastavo ter besedilo in notni zapis melodije himne (prvi odstavek 8.
člena);
3.     
če izvaja himno z namenom tržnega oglaševanja oziroma zaznamovanja
storitev (tretji odstavek 20. člena).
Z denarno kaznijo najmanj 20.000 tolarjev
se kaznuje tudi odgovorna oseba pravne osebe, ki stori prekršek iz prejšnjega
odstavka.
Z denarno kaznijo najmanj 20.000 tolarjev
se kaznuje zasebnik, ki stori prekršek iz prvega odstavka tega člena.
Z denarno kaznijo najmanj 20.000 tolarjev
se kaznuje fizična oseba, ki stori prekršek iz 1. in 2. točke prvega odstavka tega člena.
27. člen
Z denarno kaznijo najmanj 150.000 tolarjev
se kaznuje za prekršek pravna oseba:
1.     
če uporablja grb, zastavo ali slovensko narodno zastavo, ki so
poškodovani ali po zunanjosti neprimerni za uporabo (prvi odstavek 7. člena);
2.     
če uporablja grb, zastavo ali slovensko narodno zastavo v nasprotju z
javnim redom ali tako, da krni ugled Republike Slovenije (drugi odstavek 7.
člena).
Z denarno kaznijo najmanj 15.000 tolarjev
se kaznuje tudi odgovorna oseba pravne osebe, ki stori prekršek iz prejšnjega
odstavka.
Z denarno kaznijo najmanj 15.000 tolarjev
se kaznuje fizična oseba, ki stori prekršek iz prvega odstavka tega člena.
VII. PREHODNE IN KONČNE DOLOČBE
28. člen
Podrobnejše predpise izda:
1.     
minister, pristojen za obrambo - za uporabo grba in zastave v obrambnih
silah;
2.     
minister, pristojen za promet in zveze - za uporabo grba in zastave na
ladjah in drugih plovilih, na letalih ter na drugih javnih prevoznih sredstvih.
29. člen
Z dnem, ko začne veljati ta zakon,
prenehajo veljati:
-       
zakon o himni Republike Slovenije (Uradni list RS, št. 14/90);
-       
11. in 13. točka 8. člena in 4. točka 12. člena zakona o prekrških zoper
javni red in mir (Uradni list SRS, št. 16/74, 42/86 in Uradni list RS, št.
8/90).
30. člen
Ta zakon začne veljati petnajsti dan po
objavi v Uradnem listu Republike Slovenije.
Št. 001-06/90-1/10
Ljubljana, dne 20. oktobra 1994
Predsednik
Državnega zbora
Republike Slovenije
Jožef Školč l. r.

Geometrijska, likovna
ter barvna pravila za oblikovanje grba, zastave in slovenske narodne zastave
ter besedilo in notni zapis melodije himne