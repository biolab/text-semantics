I. VOJNI VETERAN
1. člen
Vojni veteran oziroma vojna veteranka (v
nadaljnjem besedilu: vojni veteran) je oseba, ki je v vojni ali vojaški
agresiji na Republiko Slovenijo opravljala za obrambo Republike Slovenije
vojaško dolžnost ali katero od drugih dolžnosti na področju obrambe in zaščite,
oseba, ki je poklicno opravljala določene naloge s področja obrambe in zaščite
oziroma s področja upravnih notranjih zadev, oseba, ki je v policijskih enotah
opravljala naloge s področja varnosti Republike Slovenije, oseba, ki je
sodelovala v pogajanjih s predstavniki takratne Jugoslovanske ljudske armade (v
nadaljnjem besedilu: JLA), oseba, ki je v zbirnem centru za vojne ujetnike (v
nadaljnjem besedilu: zbirni center) opravljala naloge, povezane z vojnimi
ujetniki, oseba, ki je kot vodstveni delavec ali delavka (v nadaljnjem
besedilu: delavec) carinske službe izvajala naloge po navodilih republiške
koordinacijske skupine, in oseba, ki je bila na podlagi odločitve pristojnega
organa ali poveljstva v skladu s predpisi neposredno vključena v oborožen odpor.
Društvu ali zvezi vojnih veteranov ali
drugi nevladni organizaciji, ki deluje na področju vojnih veteranov, lahko
ministrstvo, pristojno za obrambo, v skladu z zakonom, ki ureja status nevladne
organizacije v javnem interesu podeli status nevladne organizacije v javnem
interesu na področju vojnih veteranov. Ministrstvo podeli status nevladne
organizacije v javnem interesu na področju vojnih veteranov na podlagi
ustanovitvenega akta in programa organizacije, ki zagotavlja dejavnost javnega
pomena, zlasti na področju socialno-zdravstvenega skrbstva za vojne veterane,
ohranjanje zgodovinskega izročila, skrbi za ohranjanje vojnih grobišč,
mednarodne dejavnosti ter na podlagi širše družbene aktivnosti in porabe
sredstev organizacije v določenem obdobju, iz katerih je razvidno, da delovanje
organizacije presega interese njenega članstva ali ustanoviteljev. 
Z nevladno organizacijo v javnem interesu
na področju vojnih veteranov minister, pristojen za obrambo, sklene pogodbo o
financiranju njihove dejavnosti iz sredstev državnega proračuna na podlagi
izpolnjenih meril za financiranje dejavnosti iz državnega proračuna, ob
upoštevanju zlasti programa nevladne organizacije, ki zagotavlja dejavnost
javnega pomena, števila članov – vojnih veteranov in premoženja, ki ga ima v
lasti nevladna organizacija, ki deluje na področju vojnih veteranov. 
Natančnejša merila za financiranje
dejavnosti nevladne organizacije v javnem interesu na
področju vojnih veteranov predpiše minister, pristojen
za obrambo. 
2. člen
Vojni veteran je:
-       
oseba, ki je sodelovala v bojih za obrambo slovenske severne meje v
letih 1918 in 1919 (v nadaljnjem besedilu: borec za severno mejo) in slovenski
vojni dobrovoljec iz vojn 1912-1918 (v nadaljnjem besedilu: vojni dobrovoljec),
in ji je status borca za severno mejo ali vojnega dobrovoljca priznan z odločbo
pristojnega državnega organa;
-       
državljan Republike Slovenije, ki je bil kot pripadnik bivše
jugoslovanske vojske v vojni od 6. 4. do 17. 4. 1941 odpeljan v ujetništvo;
-       
borec in drug udeleženec narodnoosvobodilne vojne (v nadaljnjem besedilu:
NOV) Slovenije, ki mu je čas udeležbe v NOV do 15. 5. 1945 po predpisih o
pokojninskem in invalidskem zavarovanju vštet v pokojninsko dobo v dvojnem ali
dejanskem trajanju ali mu je bilo na tej podlagi podeljeno državno odlikovanje,
oziroma, ki udeležbo v NOV Slovenije dokaže z drugo javno listino;
-       
državljan Republike Slovenije, ki mu je čas udeležbe v NOV v drugih
delih nekdanje Jugoslavije do 15. 5. 1945 po predpisih o pokojninskem in invalidskem
zavarovanju vštet v pokojninsko dobo v dvojnem trajanju;
-       
državljan Republike Slovenije, ki mu je čas, prebit v oboroženih
formacijah antifašističnega gibanja ali v oboroženem antifašističnem boju v
drugih deželah in v zavezniških vojskah do 15. 5. 1945 po predpisih o
pokojninskem in invalidskem zavarovanju dvojno štet v pokojninsko dobo;
-       
pripadnik Teritorialne obrambe Republike Slovenije, policist, operativni
delavec kriminalistične in obveščevalno varnostne službe, oboroženi pripadnik
narodne zaščite ter pripadnik enot za zveze Republike in občin, ki je v vojaški
agresiji na Republiko Slovenijo v času od 26. 6. do 18. 7. 1991 opravljal dolžnosti
pri obrambi Republike Slovenije;
-       
vojni veteran je tudi oseba, ki je v vojaški agresiji na Republiko
Slovenijo v času od 26. 6. do 18. 7. 1991 opravljala naloge ali dolžnosti pri
obrambi Republike Slovenije kot:
a)   
delavec upravnega organa, pristojnega za obrambne zadeve, ki je bil
razporejen po vojni organizaciji in sistemizaciji upravnih organov, pristojnih
za obrambne zadeve, in je opravljal upravne in strokovne naloge s področja
obrambe in zaščite, če je bil dejansko prisoten na delu in je opravljal naloge
v povečanem obsegu;
b)   
delavec, odgovoren za obrambne priprave v katerem od republiških
upravnih organov, ki je bil razporejen po vojni organizaciji in sistemizaciji
in je po odločitvi republiške koordinacijske skupine usklajeval obrambne
aktivnosti iz pristojnosti tega organa v skladu s smernicami Predsedstva
Republike Slovenije o ukrepih za pripravljenost;
c)   
oseba, ki je sodelovala v pogajanjih s predstavniki takratne JLA kot
član državne, pokrajinske ali območne komisije za pogajanja s komisijami
Zveznega sekretariata za ljudsko obrambo, korpusov in garnizij JLA, ter oseba,
ki je neposredno prispevala k uspešnosti pogajanj o umiku JLA iz Republike
Slovenije, za kar je prejela spominski znak "Pogajanja 1991";
č)   delavec upravnega organa, pristojnega za
upravne notranje zadeve, ki je bil odgovoren za obrambne priprave in je
oborožen opravljal upravne in strokovne naloge s področja upravnih notranjih
zadev, če je bil dejansko prisoten na delu in je opravljal naloge v povečanem
obsegu;
d)   
oseba, ki je bila na območju in v času oboroženih spopadov po odredbi
policije vključena v opravljanje njenih nalog, ki so se nanašale na
postavljanje in varovanje barikad in drugih ovir;
e)   
oseba, ki je po odredbi republiškega sekretarja za notranje zadeve
opravljala naloge tajne hrambe oborožitve, streliva, minsko-eksplozivnih
sredstev, opreme ali dokumentacije policije, tajne namestitve policijskih enot
ter oseba, ki je bila v času oboroženih spopadov po odredbi republiškega
sekretarja za notranje zadeve vključena v izvajanje oskrbe policijskih enot na
terenu;
f)    
pripadnik ali pripadnica (v nadaljnjem besedilu: pripadnik) oskrbne
enote republiške koordinacijske skupine;
g)   
pripadnik službe za opazovanje in obveščanje, ki je opravljal obrambne
naloge v vizualni opazovalnici;
h)   
član ali članica (v nadaljnjem besedilu: član) republiškega, mestnega in
občinskega štaba za civilno zaščito, član njihovih specializiranih enot pa ob
pogoju, da je opravljal obrambne oziroma zaščitno-reševalne naloge v času
oboroženih spopadov;
i)     
voznik ali voznica (v nadaljnjem besedilu: voznik) ali zdravstveni
delavec v reševalnih vozilih nujne medicinske pomoči ali kot član operativnega
sestava gasilske organizacije, ki je opravljal naloge zaščite in reševanja
neposredno med oboroženimi spopadi;
j)     
obveznik ali obveznica (v nadaljnjem besedilu: obveznik) delovne
dolžnosti v podjetjih za distribucijo električne energije, v železniškem
gospodarstvu, v PTT podjetjih, v cestnih podjetjih, v podjetju za upravljanje
in vzdrževanje avtocest, Aerodromu Ljubljana in RTV Slovenija – oddajniki in
zveze, ki je dejansko izvajal naloge po odločitvah republiške koordinacijske
skupine in koordinacijskih podskupin, skladno s smernicami Predsedstva
Republike Slovenije o ukrepih za pripravljenost;
k)   
predstojnik ali predstojnica (v nadaljnjem besedilu: predstojnik)
zbirnega centra ali delavec zbirnega centra, ki je po odredbi predstojnika
opravljal naloge varovanja zbirnega centra, varovanja ali nadzora vojnih
ujetnikov v zbirnem centru;
l)     
delavec carinske službe, ki je izvajal operativne naloge po odločitvah
in navodilih republiške koordinacijske skupine;
m) 
oseba, ki je kot predstavnik Izvršnega Sveta Skupščine Republike
Slovenije vzdrževala stike z Mednarodno nadzorno komisijo v času izpolnjevanja
njenega mandata v Republiki Sloveniji na podlagi Brionske deklaracije, in
oseba, ki je pomagala pri vzdrževanju stikov Mednarodne nadzorne komisije z
državnimi organi Republike Slovenije.
2.a člen
Vojni veteran po tem zakonu je tudi član Predsedstva
Republike Slovenije in član republiške koordinacijske skupine in podskupine, ki
je to dolžnost opravljal v času vojaške agresije na Republiko Slovenijo od 26.
6. do 18. 7. 1991.
Ne glede na pogoje iz šeste in sedme alinee
prejšnjega člena je vojni veteran tudi oseba, ki je v obdobju od 17. 5. 1990 do
25. 6. 1991 opravljala dolžnosti organizatorja manevrske strukture narodne
zaščite ter oseba, ki je po odločitvi organizatorja manevrske strukture narodne
zaščite v tem obdobju opravljala naloge narodne zaščite, med katere je šteti
tajno zbiranje, varovanje in hrambo orožja, streliva in vojaškega materiala
oziroma vojaških ali obrambnih dokumentov v zasebnih oziroma neuradnih
prostorih in lokacijah ter izvajanje obveščevalne in protiobveščevalne dejavnosti.
Za organizatorja manevrske strukture
narodne zaščite se šteje oseba, ki je v obdobju iz prejšnjega odstavka
opravljala funkcijo republiškega sekretarja za obrambo, republiškega sekretarja
za notranje zadeve, republiškega in pokrajinskega načelnika narodne zaščite,
namestnika in pomočnika republiškega in pokrajinskega načelnika narodne
zaščite, občinskega načelnika in namestnika načelnika narodne zaščite ter
oseba, ki je bila po odločitvi pristojnega organa za notranje zadeve določena
za organiziranje manevrske strukture narodne zaščite v okviru organov za
notranje zadeve.
Za pripadnika manevrske strukture narodne
zaščite se šteje tudi nosilec znaka z napisom; RS, MSNZ, ONZ, 1990 na sprednji
strani in z datumom, 17. 5. 1990 ter številkami 001 do 126 na hrbtni strani.
Ne glede na pogoje iz šeste in sedme alinee
prejšnjega člena je vojni veteran tudi delavec organov za notranje zadeve, ki
je ob osamosvojitvi Republike Slovenije v času od 26. 6. 1991 do 18. 7. 1991
kot pripadnik policijskih enot opravljal naloge, povezane z borbenimi dejstvi
in delovanjem zvez policije, kriminalistične službe in varnostno-obveščevalne
službe.
Vojni veteran je tudi pripadnik bivše
Jugoslovanske ljudske armade (v nadaljevanju: JLA), ki je po nalogu pristojnih
organov Republike Slovenije od 17. 5. 1990 do 18. 7. 1991 izvajal vojaške,
obveščevalne in protiobveščevalne naloge v korist Republike Slovenije.
Vojni veteran po tem zakonu ne more biti
oseba, ki je prestopila iz JLA, pa ni bila udeležena v neposrednih obrambnih
aktivnostih, oseba, ki ni prestopila iz JLA na podlagi poziva Predsedstva
Republike Slovenije o prestopu pripadnikov JLA do določenega roka ter oseba, ki
je v času agresije na Republiko Slovenijo redno služila vojaški rok ali je bila
na civilnem služenju vojaškega roka, razen če je bila udeležena v neposrednih
obrambnih aktivnostih. (delno
razveljavljen)
3. člen
Vojni veteran je tudi pripadnik narodno
revolucionarne organizacije - TIGR v obdobju od septembra 1927 do 13. 5.1941.
Oseba iz prejšnjega odstavka uveljavi
status vojnega veterana po določbah zakona o splošnem upravnem postopku pri
organu, ki odloča po tem zakonu na prvi stopnji.
4. člen
Ne glede na 1. in 2. člen tega zakona se za
vojnega veterana ne šteje oseba, ki je prostovoljno ali poklicno sodelovala na
strani agresorja.
II. VARSTVO VOJNIH VETERANOV
5. člen
Pravice vojnih veteranov so:
1.     
veteranski dodatek,
2.     
dodatek za pomoč in postrežbo,
3.     
letni prejemek,
4.     
zdravstveno varstvo,
4.a  zdraviliško in klimatsko zdravljenje,
5.     
(črtana),
6.     
brezplačna vožnja,
7.     
pogrebnina in
8.     
priznanje pokojninske dobe.
6. člen
Pravico do varstva po tem zakonu ima vojni
veteran, ko dopolni 50 let starosti ali je pri njemu
nastala trajna popolna izguba delovne zmožnosti.
Priznanje pokojninske dobe lahko vojni
veteran uveljavi ne glede na določbo prejšnjega odstavka.
Vojni veteran lahko uveljavi pravice iz
prejšnjega člena, če teh ali podobnih pravic ne more uveljaviti po drugih predpisih
ali v tuji državi razen za
pravico do zdraviliškega in klimatskega zdravljenja, ki jo lahko uveljavi po
lastni izbiri po tem zakonu ali po drugem predpisu.
Oseba, ki uveljavlja status vojnega
veterana, dokazuje trajno popolno izgubo delovne zmožnosti z odločbo ali
potrdilom Zavoda za pokojninsko in invalidsko zavarovanje Slovenije.
Vojni veteran ima pravico do zdraviliškega
in klimatskega zdravljenja in povračila potnih stroškov pri uveljavljanju te
pravice ob pogojih in v obsegu, predpisanem za vojne invalide.
7. člen
Vojni veteran, državljan Republike
Slovenije s stalnim prebivališčem v tujini, ima, če je na ozemlju Republike
Slovenije, pravice po tem zakonu, razen pravice do veteranskega dodatka. Vojni
veteran iz 14. člena tega zakona, državljan Republike Slovenije s stalnim
prebivališčem v tujini, ima pravico do letnega prejemka.
Vojni veteran - tujec z dovoljenjem za
stalno prebivanje v Republiki Sloveniji ima enake pravice kot vojni veteran -
državljan Republike Slovenije s stalnim prebivališčem v Republiki Sloveniji.
Vojni veteran - tujec, ki nima stalnega
prebivališča v Republiki Sloveniji, ima pravico do zdraviliškega in klimatskega
zdravljenja, če je na ozemlju Republike Slovenije. Vojni veteran iz 14. člena
tega zakona - tujec, ki nima stalnega prebivališča v Republiki Sloveniji, ima
pravico do letnega prejemka in, če je na ozemlju Republike Slovenije, pravico do
zdravstvenega varstva.
1. Veteranski dodatek
8. člen
Pravico do veteranskega dodatka ima vojni
veteran, če delež prejemkov na družinskega člana ne dosega osnove za veteranski
dodatek.
9. člen
Osnova za ugotavljanje pravice do
veteranskega dodatka in za določanje njegove višine (v nadaljnjem besedilu: osnova)
je enaka osnovi za ugotavljanje pravice do invalidskega dodatka po zakonu o
vojnih invalidih.
10. člen
Mesečni znesek veteranskega dodatka se določi
v odstotku od razlike med osnovo in deležem prejemkov na družinskega člana (v
nadaljnjem besedilu: razlika) in znaša:
-       
100% razlike za vojnega veterana s priznano pokojninsko dobo v dvojnem
trajanju od leta 1941 in 1942 neprekinjeno do 15. 5. 1945, borca za severno
mejo in vojnega dobrovoljca ter odlikovanca z najvišjim državnim odlikovanjem;
-       
90% razlike za vojnega veterana s priznano pokojninsko dobo v dvojnem
trajanju od leta 1943 - pred 9. 9. 1943 oziroma 13. 10. 1943 neprekinjeno do
15. 5. 1945 ter organizatorja narodne zaščite;
-       
80% razlike za vojnega veterana s priznano pokojninsko dobo v dvojnem
trajanju od leta 1943 - po 9. 9. 1943 oziroma 13. 10. 1943 in od leta 1944
neprekinjeno do 15. 5.1945;
-       
60% razlike za druge vojne veterane.
Veteranski dodatek ne more znašati manj kot
10% osnove.
11. člen
Za odlikovanca z najvišjim državnim
odlikovanjem po tem zakonu se šteje vojni veteran - prejemnik odlikovanja častni
znak svobode Republike Slovenije, prejemnik reda za izredne zasluge in
prejemnik zlatega reda za zasluge ter reda narodnega heroja, če je odlikovanje
prejel za dejanja in zasluge v vojni ali vojaški agresiji na Republiko Slovenijo.
Za organizatorja narodne zaščite se po tem
zakonu šteje vojni veteran iz tretjega odstavka 2.a člena tega zakona.
12. člen
Glede odmere in usklajevanja veteranskega
dodatka se smiselno uporabljajo določbe zakona o vojnih invalidih o invalidskem
dodatku.
2. Dodatek za pomoč in postrežbo
13. člen
Vojni veteran je upravičen do dodatka za
pomoč in postrežbo ob pogojih in v višini po predpisih o pokojninskem in
invalidskem zavarovanju.
3. Letni prejemek
14. člen
Vojni veteran s priznano pokojninsko dobo v
dvojnem trajanju od leta 1941 neprekinjeno do 15. 5. 1945, borec za severno
mejo in vojni dobrovoljec, odlikovanec z najvišjim državnim odlikovanjem ter
organizator narodne zaščite ima pravico do letnega prejemka v višini odmerne osnove po zakonu o vojnih invalidih iz januarja tekočega
leta.
Vojni veteran iz prejšnjega odstavka je
upravičen do letnega prejemka ne glede na uveljavljeno pravico do dodatka za
rekreacijo po predpisih o pokojninskem in invalidskem zavarovanju.
4. Zdravstveno varstvo
15. člen
Vojnemu veteranu se zagotavlja plačilo
zdravstvenih storitev v višini razlike do polne vrednosti storitev
zagotovljenih v okviru obveznega zavarovanja.
Vojnemu veteranu s stalnim prebivališčem v
tujini se v času, ko je na ozemlju Republike Slovenije, zagotavlja plačilo
zdravstvenih storitev v okviru obveznega zdravstvenega zavarovanja v celoti.
5. Zdraviliško in klimatsko zdravljenje
16. člen
(črtan)
6. Brezplačna vožnja
17. člen
Vojni veteran s priznano pokojninsko dobo v
dvojnem trajanju od leta 1941 neprekinjeno do 15. 5. 1945, borec za severno
mejo in vojni dobrovoljec, organizator narodne zaščite ter odlikovanec z najvišjim
državnim odlikovanjem ima pravico do brezplačne vožnje na ozemlju Republike
Slovenije z vlakom ali avtobusom in sicer za skupaj štiri potovanja na leto.
7. Pogrebnina
18. člen
Ob smrti vojnega veterana iz prejšnjega člena
ima oseba, ki oskrbi pogreb, ne glede na tretji odstavek 6. člena tega zakona
pravico do pogrebnine v višini trikratnega zneska osnove, veljavne na dan smrti
vojnega veterana, vendar največ do zneska dejanskih stroškov pogreba.
Osebi iz prejšnjega odstavka, ki ima
pravico do pogrebnine po predpisih o zdravstvenem varstvu in zdravstvenem zavarovanju,
gre pravica do pogrebnine v višini razlike med pogrebnino, določeno v prvem
odstavku tega člena, in pogrebnino po predpisih o zdravstvenem varstvu in
zdravstvenem zavarovanju.
19. člen
Oseba, ki krije stroške prevoza posmrtnih
ostankov vojnega veterana iz 17. člena tega zakona iz kraja, v katerem je umrl,
do kraja, v katerem bo pokopan, ima za prevoz na ozemlju Republike Slovenije
pravico do povračila dejanskih stroškov.
20. člen
Pogreb umrlega vojnega veterana -
odlikovanca z najvišjim državnim odlikovanjem se opravi z vojaškimi častmi, razen
če družinski člani vojnega veterana tega ne želijo.
8. Pokojninska doba
21. člen
Vojnemu veteranu iz tretje alinee 2. člena
tega zakona, ki je bil v času prebitem v okoliščinah za priznanje statusa vojnega
veterana mlajši od 15 let, se čas, prebit v okoliščinah za priznanje statusa vojnega
veterana, šteje v pokojninsko dobo kot posebna doba.
Vojnemu veteranu iz prejšnjega odstavka se pokojninska doba kot posebna doba šteje v dvojnem ali v
dejanskem trajanju po predpisih o pokojninskem in invalidskem zavarovanju.
Pokojninska doba kot posebna doba za čas, prebit v okoliščinah za priznanje statusa vojnega veterana, se vojnemu veteranu iz šeste in sedme alinee 2. člena tega zakona šteje v dejanskem trajanju, če je bil
vojni veteran vključen v pokojninsko in invalidsko zavarovanje, oziroma v
dvojnem trajanju, če vojni veteran v tem času ni bil zavarovan po predpisih o
pokojninskem in invalidskem zavarovanju.
Ne glede na določbe predpisov o
pokojninskem in invalidskem zavarovanju se posebna doba po prejšnjem odstavku
upošteva kot zavarovalna doba.
III. POSTOPEK ZA UVELJAVLJANJE PRAVIC
22. člen
O pravicah po tem zakonu odloča na prvi
stopnji upravna enota.
O pritožbah zoper odločbe upravne enote
odloča ministrstvo, pristojno za vojne veterane (v nadaljnjem besedilu: ministrstvo).
Nadzorstvo in strokovno pomoč pri delu
upravnih enot zagotavlja ministrstvo.
23. člen
O priznanju pokojninske dobe odloča zavod
za pokojninsko in invalidsko zavarovanje.
24. člen
V postopku za uveljavljanje pravic po tem
zakonu se uporabljajo določila zakona o splošnem upravnem postopku ter zakona o
vojnih invalidih in na njegovi podlagi izdanih predpisov, če s tem zakonom ni
drugače določeno.
25. člen
Pravice po tem zakonu se uveljavljajo na
zahtevo stranke.
Pravice, ki so priznane v mesečnih zneskih,
gredo upravičencu od prvega dne v naslednjem mesecu po vložitvi zahteve.
26. člen
Oseba, ki uveljavlja status vojnega veterana
na podlagi odločbe o priznanju statusa borca za severno mejo ali vojnega dobrovoljca,
odločbe o priznanju posebne dobe za čas udeležbe v NOV v dvojnem ali dejanskem
trajanju po predpisih o pokojninskem in invalidskem zavarovanju, vojaške knjižice,
odločbe ali potrdila pristojnega državnega organa
oziroma nosilca javnih pooblastil ali druge javne listine, zahteva pri upravni enoti vpis v evidenco vojnih veteranov in
izdajo izkaznice vojnega veterana.
Ob pogoju dejanske vzajemnosti se za javno
listino po prejšnjem odstavku šteje tudi odločba ali drug pravni akt tuje
države ali tujega organa, s katerim je osebi priznan čas udeležbe v NOV
Slovenije v pokojninsko dobo.
Če upravna enota zavrne vpis v evidenco
vojnih veteranov in izdajo izkaznice vojnega veterana, izda o tem ustrezno odločbo.
Ne glede na določbe prvega in drugega
odstavka tega člena odloči upravna enota o zahtevi za priznanje statusa vojnega
veterana osebe, ki je bila v času, prebitem v okoliščinah za priznanje statusa
vojnega veterana, mlajša od 15 let, in osebe, ki je v vojaški agresiji na
Republiko Slovenijo v času od 26. 6. 1991 do 18. 7. 1991 opravljala naloge ali
dolžnosti pri obrambi Republike Slovenije, o katerih se po tedaj veljavnih
predpisih ni vodila uradna evidenca, ali se le-ta ni ohranila, z odločbo.
Izkaznica vojnega veterana je javna
listina.
27. člen
Uživalec pravic po tem zakonu je dolžan v
petnajstih dneh prijaviti upravni enoti vsako spremembo, ki vpliva na posamezno
pravico ali na njen obseg.
28. člen
(črtan)
29. člen
Glede pridobitve, uživanja in izgube
pravic, povrnitve neupravičeno pridobljenih prejemkov, nadzora in zbirk
podatkov, dolžnosti državnih organov, zavodov,
organizacij in delodajalcev glede posredovanja podatkov ter podzakonskih aktov se smiselno uporabljajo določbe zakona o
vojnih invalidih, če s tem zakonom ni drugače določeno.
IV. EVIDENCA
30. člen
Evidenca vojnih veteranov vsebuje naslednje
osebne podatke:
-       
ime in priimek vojnega veterana in njegovega zakonitega zastopnika;
-       
državljanstvo,
-       
enotno matično številko občana;
-       
rojstne podatke;
-       
prebivališče;
-       
vrsto vojnega veterana in čas, ki je bil podlaga za priznanje statusa
vojnega veterana;
-       
dokument, ki je podlaga za priznanje statusa vojnega veterana, z navedbo
številke, datuma in organa, ki ga je izdal;
-       
podatke o vrsti in obsegu pravic po tem zakonu.
Osebni podatki iz prejšnjega odstavka se
shranjujejo v evidenci kot trajni.
31. člen
Evidenco vojnih veteranov iz prejšnjega člena
vodijo in vzdržujejo upravne enote, uporablja in hrani pa jo ministrstvo zaradi
opravljanja nalog v skladu s tem zakonom.
32. člen
Podrobnejša navodila o načinu zbiranja
podatkov, vodenju evidence in načinu posredovanja osebnih podatkov ter vsebini
in obrazcu izkaznice vojnega veterana predpiše minister, pristojen za vojne
veterane (v nadaljnjem besedilu: minister).
V. ZAGOTAVLJANJE DENARNIH SREDSTEV
33. člen
Sredstva za uveljavljanje in uživanje
pravic po tem zakonu se zagotavljajo iz državnega proračuna.
Sredstva za povečane obveznosti iz naslova
pokojninskega in invalidskega zavarovanja, ki nastajajo zaradi uveljavitve pokojninske
dobe iz 21. člena tega zakona, se zagotavljajo iz državnega proračuna.

Zakon o vojnih veteranih – ZVV (Uradni list
RS, št. 63/95)
vsebuje naslednje prehodne in končni določbi:
»VI. PREHODNE IN KONČNI DOLOČBI
34. člen
Odlikovancu z redom narodnega heroja, ki mu
je ta status priznan na podlagi predpisov nekdanje SFRJ, se zagotavljajo enake
pravice kot vojnemu veteranu s priznano pokojninsko dobo v dvojnem trajanju od
leta 1941 neprekinjeno do 15. 5. 1945.
35. člen
Za vojnega veterana iz druge, četrte in
pete alinee 2. člena tega zakona se šteje tudi državljan Republike Slovenije, ki
je državljanstvo pridobil po 40. členu zakona o državljanstvu Republike
Slovenije (Uradni list RS, št. 1/91-I), če so se njegove pravice iz naslova
statusa borca NOV izvrševale v Republiki Sloveniji 25. 6. 1991.
36. člen
Družinski član umrle osebe iz 2. člena tega
zakona, ki je do uveljavitve tega zakona uveljavil pravico do priznavalnine po
zakonu o varstvu udeležencev vojne (Uradni list RS, št. 14/90), ima od
uveljavitve tega zakona pravico do veteranskega dodatka pod pogoji iz 8. člena
in v obsegu iz četrte alinee prvega odstavka 10. člena tega zakona, če ne prejema
družinskega dodatka po zakonu o vojnih invalidih.
37. člen
Vojnemu veteranu in njegovim družinskim članom
se pravica do pokojninskega dodatka zagotavlja v obsegu in pod pogoji, določenimi
po predpisih, ki so veljali do uveljavitve tega zakona.
Pokojnina skupaj z dodatkom iz prejšnjega
odstavka ne more presegati zneska najvišje pokojnine za polno pokojninsko dobo
po splošnih predpisih.
38. člen
O pravici in višini veteranskega dodatka in
dodatka za pomoč in postrežbo vojnih veteranov in družinskih članov oseb iz 2. člena
tega zakona, ki so uveljavili pravico do priznavalnine in pravico do dodatka za
postrežbo in tujo pomoč po zakonu o varstvu udeležencev vojne (Uradni list RS, št.
14/90), odločijo upravne enote v šestih mesecih po uveljavitvi tega zakona.
39. člen
Minister izda podzakonski akt iz 32. člena
tega zakona v treh mesecih po njegovi uveljavitvi.
40. člen
Z dnem, ko začne veljati ta zakon, se
prenehajo uporabljati zakon o “Partizanskem spominskem znaku 1941” (Uradni list
SFRJ, št. 43/46 in 44/57), zakon o temeljnih pravicah imetnikov “Partizanske
spomenice 1941” (Uradni list SFRJ, št. 67/72, 40/73, 33/76, 32/81, 68/81,
25/85, 75/85, 44/89, 87/89, 20/90 in 42/90), zakon o temeljnih pravicah
odlikovancev z redom narodnega heroja (Uradni list SFRJ, št. 67/72, 21/74,
33/76, 32/81, 68/81, 25/85, 75/85, 44/89, 87/89, 20/90 in 42/90), zakon o
dodatku za borce (Uradni list SFRJ, št. 67/72, 33/76, 32/81, 68/81, 75/85,
44/89, 87/89, 20/90 in 42/90), zakon o temeljnih pravicah borcev španske
narodnoosvobodilne in revolucionarne vojne 1936-1939 (Uradni list SFRJ, št.
67/72, 40/73, 33/76, 32/81, 68/81, 10/82, 25/85, 75/85, 44/89, 87/89, 20/90 in
42/90), zakon o temeljnih pravicah odlikovancev z redom Karadjordjeve zvezde z
mečema, redom belega orla z mečema in zlato Obiličevo medaljo (Uradni list
SFRJ, št. 67/72, 22/73, 33/76, 68/81, 75/85, 44/89 in 87/89) in prenehajo
veljati zakon o varstvu udeležencev vojne (Uradni list RS, št. 14/90), zakon o
dodatku zaposlenim udeležencem NOV (Uradni list SRS, št. 10/65, 24/67, 28/69 in
20/73) in zakon o borcih za severno mejo v letih 1918 in 1919 in slovenskih
vojnih dobrovoljcih iz vojn 1912 do 1918 (Uradni list SRS, št. 30/78).
41. člen
Ta zakon začne veljati 1. januarja 1996.«.

Zakon o spremembah in dopolnitvah zakona o
vojnih veteranih – ZVV-A (Uradni list RS, št. 108/99)
spreminja 35. člen zakona tako, da se glasi:
»35. člen
Za vojnega veterana iz druge, četrte in
pete alinee 2. člena tega zakona se šteje tudi državljan Republike Slovenije, ki
je državljanstvo pridobil po 40. členu zakona o državljanstvu Republike
Slovenije (Uradni list RS, št. 1/91-I).«;
ter vsebuje naslednjo končno določbo:
»13. člen
Ta zakon začne veljati petnajsti dan po
objavi v Uradnem listu Republike Slovenije.«.

Odločba o ugotovitvi neskladnosti zakona o
vojnih veteranih z ustavo (Uradni list RS, št. 47/02)
določa:
»1. Zakon o vojnih
veteranih (Uradni list RS, št. 63/95 in 108/99) je iz razlogov, navedenih v
obrazložitvi te odločbe, v neskladju z ustavo. 
2. Državni zbor mora ugotovljeno
neskladnost iz prejšnje točke odpraviti v roku enega leta po objavi te odločbe
v Uradnem listu Republike Slovenije. 
3. Do odprave ugotovljene protiustavnosti
iz prve točke se v skladu z razlogi, navedenimi v obrazložitvi te odločbe, vpis
v evidenco vojnih veteranov, izdaja izkaznic in uresničevanje pravic vojnega
veterana izvaja neodvisno od tega, na podlagi katere določbe zakona o
državljanstvu (Uradni list RS, št. 1/91-1) je posameznik državljan Republike
Slovenije.«.

Zakon o spremembah zakona o vojnih veteranih –
ZVV-B (Uradni list RS, št. 76/03)
spreminja 35. člen zakona tako, da se glasi:
»35. člen
Za vojnega veterana iz druge, četrte in
pete alinee 2. člena tega zakona se šteje tudi oseba, ki je imela stalno
prebivališče v Republiki Sloveniji na dan 25. 6. 1991 in od tedaj dalje v
Republiki Sloveniji tudi neprekinjeno živi.«;
ter vsebuje naslednjo prehodno in končno
določbo:
»3. člen
Osebam, ki uveljavljajo status in pravice
vojnega veterana po določbah tega zakona, se priznajo status in pravice vojnega
veterana od prvega dne naslednjega meseca po vložitvi prvotne zahteve.
4. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
vojnih veteranih – ZVV-C (Uradni list RS, št. 38/06)
vsebuje naslednje prehodne in končne določbe:
»PREHODNE IN KONČNE DOLOČBE
8. člen
Minister predpiše natančnejša merila za
financiranje dejavnosti društva ali zveze vojnih veteranov v enem mesecu od
uveljavitve tega zakona.
9. člen
Z dnem uveljavitve izvršilnega predpisa iz
petega odstavka 1. člena tega zakona preneha veljati Zakon o financiranju Zveze
združenj borcev narodnoosvobodilne vojne Slovenije (Uradni list RS, št. 8/90).
10. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o društvih – ZDru-1 (Uradni list RS, št.
61/06)
vsebuje naslednjo končno določbo:
»61. člen
(uveljavitev
zakona)
Ta zakon začne veljati petnajsti dan po
objavi v Uradnem listu Republike Slovenije.«.

Zakon za uravnoteženje javnih financ – ZUJF
(Uradni list RS, št. 40/12)
določa tudi:
»V. DEL
PREHODNE IN KONČNE DOLOČBE SPREMEMB IN DOPOLNITEV ZAKONOV,
TRAJNIH UKREPOV IN ZAČASNIH UKREPOV
18. Zakon o vojnih veteranih
231. člen
Upravičencem, ki so na dan uveljavitve tega
zakona upravičeni do pravice do plačila zdravstvenih storitev v višini razlike
do polne vrednosti storitev, zagotovljenih v okviru obveznega zavarovanja po
zakonu, se ta pravica zagotavlja do 1. januarja 2013.
Upravne enote odločijo v postopku, uvedenem
po uradni dolžnosti, ali upravičenci do plačila zdravstvenih storitev v višini
razlike do polne vrednosti storitev, zagotovljenih v okviru obveznega
zavarovanja, od 1. januarja 2013 dalje izpolnjujejo pogoje za pridobitev te
pravice po tem zakonu. Z odločbo, izdano v tem postopku, upravna enota
razveljavi odločbo o tej pravici, priznani na podlagi zakona, če ugotovi, da
vojnemu veteranu po tem zakonu ta pravica od 1. januarja 2013 ne pripada.
Postopki, začeti pred uveljavitvijo tega
zakona, se končajo po dosedanjih predpisih.
Ne glede na določbo prejšnjega odstavka se
postopki odločanja o pravici do plačila zdravstvenih storitev v višini razlike
do polne vrednosti storitev, zagotovljenih v okviru obveznega zavarovanja, ki
so se začeli po dosedanjih predpisih, dokončajo po tem zakonu.«;
ter vsebuje naslednjo končno določbo:
»VI. DEL
KONČNA DOLOČBA
251. člen
(začetek
veljavnosti)
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah Zakona o vojnih veteranih –
ZVV-D (Uradni list RS, št. 32/14)
vsebuje naslednje prehodne in končno določbo:
»PREHODNE IN KONČNA DOLOČBA
3. člen
Vojnemu veteranu, ki mu je na podlagi 231.
člena Zakona za uravnoteženje javnih financ (Uradni list RS, št. 40/12, 96/12 –
ZPIZ-2, 104/12 – ZIPRS1314, 105/12, 25/13 – odločba US, 46/13 – ZIPRS1314-A,
47/13 – ZOPRZUJF, 56/13 – ZŠtip-1, 63/13 – ZOsn-I, 63/13 – ZJAKRS-A, 99/13 –
ZUPJS-C, 99/13 – ZSVarPre-C in 101/13 – ZIPRS1415) zaradi preseganja osnove za
veteranski dodatek 1. januarja 2013 prenehala pravica do plačila zdravstvenih
storitev v višini razlike do polne vrednosti storitev, zagotovljenih v okviru
obveznega zavarovanja, se z dnem uporabe spremembe 15. člena zakona ta pravica
ponovno prizna. 
O priznanju pravice do zdravstvenega
varstva vojnemu veteranu iz prejšnjega odstavka odloči pristojna upravna enota
v postopku, uvedenem po uradni dolžnosti.
4. člen
Minister, pristojen za obrambo, izda
predpis iz četrtega odstavka 1. člena zakona do 31. 12. 2014.
5. člen
Ta zakon začne veljati petnajsti dan po
objavi v Uradnem listu Republike Slovenije. 
Sprememba 15. člena zakona se začne
uporabljati 1. januarja leta, ki sledi letu, v katerem Statistični urad
Republike Slovenije ugotovi, da je gospodarska rast presegla 2,5 odstotka bruto
domačega proizvoda. 
Sklep o ugotovitvi iz prejšnjega odstavka
Vlada Republike Slovenije objavi v Uradnem listu Republike Slovenije do 30.
septembra leta, ki sledi letu, v katerem gospodarska rast preseže 2,5 odstotka
bruto domačega proizvoda.«.

Zakon o nevladnih organizacijah – ZNOrg
(Uradni list RS, št. 21/18)
vsebuje naslednjo končno določbo:
»39. člen
(uveljavitev
zakona)
(1) Ta zakon začne veljati petnajsti dan po
objavi v Uradnem listu Republike Slovenije.
(2) Določbe 28. člena tega zakona se
začnejo uporabljati 1. januarja 2019.«.

Zakon o izvrševanju proračunov Republike
Slovenije za leti 2021 in 2022 – ZIPRS2122 (Uradni list RS, št. 174/20)
vsebuje naslednjo končno določbo:
»93. člen
(začetek
veljavnosti zakona)
Ta zakon začne veljati naslednji dan po
objavi v Uradnem listu Republike Slovenije, uporabljati pa se začne
1. januarja 2021, razen 81. in 82. člena, ki se začneta uporabljati z dnem
uveljavitve tega zakona.«.