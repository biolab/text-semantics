1. člen
(vsebina zakona)
(1) Ta zakon določa podaljšanje prehodnega obdobja na
področju prostega gibanja državljank oziroma državljanov Republike Hrvaške (v
nadaljnjem besedilu: državljani Republike Hrvaške) in njihovih družinskih
članov v skladu z 2. členom Zakona o ratifikaciji Pogodbe med Kraljevino
Belgijo, Republiko Bolgarijo, Češko republiko, Kraljevino Dansko, Zvezno
republiko Nemčijo, Republiko Estonijo, Irsko, Helensko republiko, Kraljevino
Španijo, Francosko republiko, Italijansko republiko, Republiko Ciper, Republiko
Latvijo, Republiko Litvo, Velikim vojvodstvom Luksemburg, Republiko Madžarsko,
Republiko Malto, Kraljevino Nizozemsko, Republiko Avstrijo, Republiko Poljsko,
Portugalsko republiko, Romunijo, Republiko Slovenijo, Slovaško republiko,
Republiko Finsko, Kraljevino Švedsko, Združenim kraljestvom Velika Britanija in
Severna Irska (državami članicami Evropske unije) ter Republiko Hrvaško o
pristopu Republike Hrvaške k Evropski uniji s Sklepno listino (Uradni list RS –
Mednarodne pogodbe, št.   7/13) ter pogoje za njihovo zaposlovanje in delo
v Republiki Sloveniji.
(2) Določbe tega zakona, ki se uporabljajo za državljane
Republike Hrvaške, se uporabljajo tudi za njihove družinske člane, ne glede na
njihovo državljanstvo.
2. člen
(zaposlovanje in delo)
(1) Državljani Republike Hrvaške se lahko v prvih dveh letih
zakonitega prebivanja v Republiki Sloveniji zaposlijo na podlagi veljavnega
dovoljenja za zaposlitev.
(2) Na podlagi dovoljenja za zaposlitev je državljan
Republike Hrvaške lahko zaposlen le pri tistem delodajalcu, ki je zanj pridobil
dovoljenje za zaposlitev in opravlja le tisto delo, za katero mu je bilo izdano
dovoljenje za zaposlitev.
(3) Ne glede na določbo prvega odstavka tega člena se lahko v
prvih dveh letih zakonitega prebivanja v Republiki Sloveniji brez dovoljenja za
zaposlitev zaposlujejo državljani Republike Hrvaške, ki:
-       
sodijo med kategorije tujcev, ki so izvzeti iz uporabe zakona, ki ureja
zaposlovanje, samozaposlovanje in delo tujcev v Republiki Sloveniji;
-       
so slovenskega rodu do drugega kolena v ravni vrsti;
-       
imajo dovoljenje za stalno prebivanje;
-       
v Republiki Sloveniji prebivajo na podlagi združitve družine z
državljanom Švicarske konfederacije ali države članice Evropskega gospodarskega
prostora, razen Republike Hrvaške;
-       
so v obdobju zadnjih dveh let v Republiki Sloveniji pridobili najmanj
visokošolsko izobrazbo ali zaključili program raziskovalnega dela;
-       
so po zakonu ali aktu pravne osebe ali samostojnega podjetnika
posameznika določeni za zastopanje pravne osebe ali samostojnega podjetnika
posameznika in vpisani v ustrezen register.
(4) Po dveh letih neprekinjenega zakonitega prebivanja v
Republiki Sloveniji imajo državljani Republike Hrvaške pravico do prostega
dostopa na slovenski trg dela in se zaposlujejo pod enakimi pogoji kot
slovenski državljani.
(5) Državljani Republike Hrvaške lahko v Republiki Sloveniji opravljajo
delo na podlagi pogodb civilnega prava pod enakimi pogoji kot državljani
Republike Slovenije.
(6) Tujci, ki v Republiki Sloveniji prebivajo na podlagi
združitve družine z državljanom Republike Hrvaške in niso državljani Švicarske
konfederacije ali države članice Evropskega gospodarskega prostora se v
Republiki Sloveniji lahko zaposlijo in delajo pod enakimi pogoji kot državljani
Republike Hrvaške.
3. člen
(pristojni organ)
(1) Zavod Republike Slovenije za zaposlovanje (v nadaljnjem besedilu:
zavod) je pristojen za izvajanje postopkov v zvezi z izdajo, podaljšanjem in
razveljavitvijo dovoljenj za zaposlitev, obvestil iz tretjega odstavka 4. člena
tega zakona ter potrdil o pravočasno vloženih vlogah za podaljšanje dovoljenj za
zaposlitev v skladu z zakonom, ki ureja splošni upravni postopek.
(2) O pritožbah zoper odločbe in sklepe, ki jih na prvi
stopnji izda zavod, odloča ministrstvo, pristojno za delo.
4. člen
(izdaja in podaljšanje dovoljenja za zaposlitev)
(1) Dovoljenje za zaposlitev se izda ali podaljša na vlogo
delodajalca za čas, opredeljen v vlogi, ki pa ne more biti daljši od enega
leta. V primeru zaposlovanja za namen opravljanja sezonskega dela v kmetijstvu
ali gozdarstvu pa se dovoljenje za zaposlitev izda na vlogo delodajalca za čas
opredeljen v vlogi, ki pa ne sme biti daljši od šestih mesecev v koledarskem
letu.
(2) Dovoljenje za zaposlitev se izda pod pogojem, da:
1.     
v evidenci brezposelnih oseb zavoda ni ustreznih brezposelnih oseb;
2.     
je delodajalec ustrezno registriran ali vpisan v poslovnem registru za
opravljanje dejavnosti v okviru katere se izvaja delo, ki ga bo opravljal
državljan Republike Hrvaške, ali da je kot nosilec kmetijskega gospodarstva ali
član kmetije vpisan v register kmetijskih gospodarstev;
3.     
državljan Republike Hrvaške izpolnjuje pogoje, ki jih zahteva
delodajalec in 
4.     
je vlogi za izdajo dovoljenja za zaposlitev priložena pogodba o
zaposlitvi za predmetno obdobje, ki jo je podpisal delodajalec.
(3) Delodajalec lahko pred vložitvijo vloge za izdajo
dovoljenja za zaposlitev na podlagi sporočila o prostem delovnem mestu pridobi
obvestilo zavoda o tem ali so v evidenci brezposelnih oseb ustrezne brezposelne
osebe. V primeru, da v evidenci brezposelnih oseb ni ustreznih brezposelnih
oseb, se obvestilo zavoda šteje kot dokazilo o izpolnjenem pogoju iz prve točke
prvega odstavka tega člena, če je bila vloga za izdajo dovoljenja za zaposlitev
vložena v tridesetih dneh od izdaje obvestila.
(4) Dovoljenje za zaposlitev se lahko za namen nadaljnje
zaposlitve istega državljana Republike Hrvaške na istem delovnem mestu pri
istem delodajalcu podaljša pod pogojem, da je vlogi priložena pogodba o
zaposlitvi za predmetno obdobje, ki jo je podpisal delodajalec in je državljan
Republike Hrvaške neprekinjeno prijavljen v obvezno pokojninsko in invalidsko
zavarovanje, obvezno zdravstveno zavarovanje, zavarovanje za starševsko varstvo
in zavarovanje za primer brezposelnosti (v nadaljnjem besedilu: obvezna
socialna zavarovanja) od dneva nastopa dela.
(5) Dovoljenje za zaposlitev za namen opravljanja sezonskega dela
se lahko za nadaljnje opravljanje istega sezonskega dela istega tujca pri istem
delodajalcu podaljša za čas do enega meseca na podlagi mnenja zbornice,
pristojne za kmetijstvo in gozdarstvo, da je prišlo do izrednih pridelovalnih
pogojev (npr. podaljšanje vegetacije) ter pod pogojem, da je državljan
Republike Hrvaške neprekinjeno prijavljen v obvezna socialna zavarovanja od
dneva nastopa dela in je vlogi priložena pogodba o zaposlitvi za predmetno
obdobje, ki jo je podpisal delodajalec.
(6) Vlogo za podaljšanje dovoljenja za zaposlitev lahko
delodajalec vloži najprej 60 dni pred iztekom veljavnosti in najpozneje pred
iztekom veljavnosti predhodnega dovoljenja za zaposlitev. V primeru pravočasno
vložene vloge za podaljšanje dovoljenja za zaposlitev, zavod o tem izda
potrdilo, na podlagi katerega je lahko državljan Republike Hrvaške zaposlen
tudi v času odločanja o podaljšanju dovoljenja za zaposlitev, v kolikor v času
veljavnosti dovoljenja za zaposlitev odločitev o podaljšanju ni sprejeta.
5. člen
(nastop dela in prijava v obvezna socialna zavarovanja)
(1) Prijava v obvezna socialna zavarovanja državljanov
Republike Hrvaške v Republiki Sloveniji se opravi v skladu s predpisi, ki
urejajo prijavo in odjavo iz obveznih socialnih zavarovanj.
(2) Državljan Republike Hrvaške mora nastopiti delo
najpozneje deseti dan od vročitve dovoljenja za zaposlitev delodajalcu.
6. člen
(prenehanje veljavnosti in razveljavitev dovoljenja za
zaposlitev)
(1) Dovoljenje za zaposlitev preneha veljati:
1.     
s potekom časa, za katerega je bilo izdano;
2.     
s pridobitvijo pravice do prostega dostopa na slovenski trg dela;
3.     
v primeru smrti državljana Republike Hrvaške, za katerega je bilo izdano
dovoljenje za zaposlitev;
4.     
če je razveljavljeno.
(2) Dovoljenje za zaposlitev se razveljavi:
1.     
če državljan Republike Hrvaške ne nastopi dela oziroma ni prijavljen v
obvezna socialna zavarovanja v rokih iz prejšnjega člena;
2.     
če je bila državljanu Republike Hrvaške ali njegovemu delodajalcu
izrečena pravnomočna globa po 10. členu tega zakona;
3.     
če je v zvezi z delom državljana Republike Hrvaške, za katerega je bilo
izdano dovoljenje za zaposlitev, delodajalcu pravnomočno izrečena globa po prvi
ali drugi alineji prvega odstavka 23. člena Zakona o preprečevanju dela in
zaposlovanja na črno (Uradni list RS, št. 32/14).
(3) Če državljan Republike Hrvaške iz drugega odstavka
prejšnjega člena zaradi objektivnih razlogov (na primer zaradi lastne bolezni,
smrti ožjega družinskega člana, in podobno), zaradi katerih ni prišel v
Republiko Slovenijo, v petnajstih dneh od vročitve dovoljenja za zaposlitev, ne
nastopi dela, je treba v tem roku zavod o tem pisno obvestiti in priložiti
dokazila o razlogih za zamudo in njihovem trajanju. Zavod na podlagi
obrazložitve in dokazil ne razveljavi dovoljenja za zaposlitev, dokler trajajo
navedeni objektivni razlogi.
(4) Zavod dovoljenja za zaposlitev razveljavi v treh delovnih
dneh od seznanitve z razlogi iz prvega ali drugega odstavka tega člena.
7. člen
(nadzorni organ)
Za nadzor nad izvajanjem tega zakona je pristojen Inšpektorat
Republike Slovenije za delo (v nadaljnjem besedilu: IRSD).
8. člen
(takse)
(1) Za vloge in dejanja opravljena po tem zakonu se plačuje taksa
po zakonu, ki ureja upravne takse.
(2) Takso je dolžan plačati vlagatelj.
9. člen
(evidence)
(1) Za namen odločanja o izdaji, podaljšanju ali
razveljavitvi dovoljenj za zaposlitev, spremljanja stanja na trgu dela, za
znanstvenoraziskovalne in statistične namene ter za potrebe izvajanja nadzora,
zavod upravlja evidenco o državljanih Republike Hrvaške, ki so zaposleni v
Republiki Sloveniji na podlagi dovoljenj za zaposlitev ter o delodajalcih, pri
katerih so državljani Republike Hrvaške zaposleni na podlagi dovoljenja za
zaposlitev.
(2) Evidenca o državljanih Republike Hrvaške vsebuje
naslednje podatke:
1.     
osebno ime in priimek ob rojstvu;
2.     
spol;
3.     
dan, mesec in leto rojstva;
4.     
EMŠO, če je državljanu Republike Hrvaške določena;
5.     
kraj in država rojstva;
6.     
državljanstvo;
7.     
zadnje stalno ali začasno prebivališče v tujini ali v Republiki Sloveniji
(država, kraj, ulica in hišna številka);
8.     
sedanje stalno ali začasno prebivališče v Republiki Sloveniji (kraj,
ulica in hišna številka);
9.     
vrsta in številka potne listine, datum in kraj izdaje ter njena
veljavnost;
10.  
vrsto in področje izobraževanja;
11.  
poklic po standardni klasifikaciji poklicev;
12.  
posebna znanja in
13.  
delovne izkušnje.
(3) Evidenca o delodajalcih vsebuje naslednje podatke:
1.     
firma ali ime;
2.     
sedež ali naslov delodajalca;
3.     
matična številka;
4.     
davčna številka;
5.     
dovoljenje za zaposlitev, datum izdaje in njegova veljavnost.
(4) Zavod podatke, ki jih potrebuje za izvajanje svojih
pristojnosti v skladu s tem zakonom, brezplačno pridobiva iz evidenc naslednjih
upravljavcev, in sicer:
1.     
Agencije Republike Slovenije za javnopravne evidence in storitve o
registraciji ali vpisu ali izbrisu delodajalcev ter o njihovi glavni in
stranskih dejavnostih;
2.     
 ministrstva, pristojnega za kmetijstvo in gozdarstvo, o nosilcih
kmetijskih gospodarstev in članih kmetije, vpisanih v register kmetijskih
gospodarstev;
3.     
Zavoda za zdravstveno zavarovanje Slovenije o državljanih Republike
Hrvaške, vključenih v obvezno zdravstveno zavarovanje iz naslova zaposlitve na
podlagi dovoljenja za zaposlitev;
4.     
IRSD o pravnomočnih sklepih ali odločbah o prekrških, izdanih
delodajalcem, njihovim odgovornim osebam ali državljanom Republike Hrvaške, ki,
v skladu z določbami tega zakona, vplivajo na odločitve zavoda v postopkih, ki
jih vodi po tem zakonu;
5.     
Finančne uprave Republike Slovenije (v nadaljnjem besedilu: finančna
uprava) o pravnomočnih sklepih ali odločbah o prekrških, izdanih delodajalcem,
njihovim odgovornim osebam ali državljanom Republike Hrvaške, ki, v skladu z
določbami tega zakona, vplivajo na odločitve zavoda v postopkih, ki jih vodi po
tem zakonu.
(5) Zavod lahko podatke iz 4. točke prejšnjega odstavka
pridobi iz evidenc IRSD z neposrednim vpogledom, podatke iz 5. točke prejšnjega
odstavka pa iz evidenc finančne uprave na podlagi vsakokratnega zahtevka.
(6) Podatki iz evidenc iz tega člena se hranijo do poteka
veljavnosti dovoljenja za zaposlitev in se nato arhivirajo.
10. člen
(kazenske določbe)
(1) Z globo od 3.000 do 30.000 eurov se kaznuje za prekršek
delodajalec, ki državljanu Republike Hrvaške omogoči opravljanje dela, za
katerega ni bilo izdano dovoljenje za zaposlitev (prvi oziroma drugi odstavek
2. člena).
(2) Z globo od 500 do 5.000 eurov se kaznuje odgovorna oseba
delodajalca, ki stori prekršek iz prejšnjega odstavka.
(3) Z globo od 500 do 5.000 eurov se kaznuje državljan
Republike Hrvaške, ki opravlja delo, za katerega ni bilo izdano dovoljenje za
zaposlitev (prvi oziroma drugi odstavek 2. člena).
(4) Za prekrške iz tega zakona se sme v hitrem postopku
izreči globa tudi v znesku, ki je višji od najnižje predpisane globe, določene
s tem zakonom.
KONČNA DOLOČBA
11. člen
(veljavnost zakona)
Ta zakon začne veljati 1. julija 2015 in preneha veljati
30. junija 2018.
Št. 101-08/15-10/16
Ljubljana, dne 18. junija 2015
EPA 526-VII
Državni zbor
Republike Slovenije
mag. Bojana Muršič l.r.
Podpredsednica