I. SPLOŠNE DOLOČBE
1. člen
Poslanke oziroma poslanci (v nadaljnjem
besedilu: poslanci) iz Republike Slovenije v Evropskem parlamentu se volijo
neposredno na podlagi splošne in enake volilne pravice s tajnim glasovanjem za
dobo petih let.
S tem zakonom se v pravni red Republike
Slovenije prenaša Direktiva Sveta 93/109/ES z dne 6. decembra 1993 o
podrobni ureditvi uresničevanja aktivne in pasivne volilne pravice na volitvah
v Evropski parlament za državljane Unije, ki prebivajo v državi članici, niso
pa njeni državljani (UL L št. 329 z dne 30. 12. 1993, str. 34), zadnjič spremenjeno z Direktivo Sveta 2013/1/EU z dne 20. decembra
2012 o spremembi Direktive 93/109/ES v zvezi z nekaterimi podrobnimi ureditvami
za uresničevanje pasivne volilne pravice na volitvah v Evropski parlament za
državljane Unije, ki prebivajo v državi članici, niso pa njeni državljani (UL L
št. 26 z dne 26. 1. 2013, str. 27).
2. člen
Poslanec v Evropskem parlamentu (v
nadaljnjem besedilu: poslanec) ne more biti poslanec v Državnem zboru
Republike Slovenije (v nadaljnjem besedilu: Državni zbor) in
ne more opravljati izvršilne funkcije v lokalni skupnosti. Poslanec tudi ne sme
opravljati funkcij in dejavnosti, ki jih ne sme opravljati poslanec v Državnem
zboru.
3. člen
Volitve poslancev iz Republike Slovenije v Evropski
parlament (v nadaljnjem besedilu: volitve) razpiše Predsednik republike. Za dan
glasovanja se določi nedelja ali drug dela prost dan v obdobju, ki ga določi
pristojni organ Evropske unije.
Akt o razpisu volitev se objavi v Uradnem
listu Republike Slovenije.
Volitve se razpišejo najprej 135 dni in
najkasneje 75 dni pred dnevom glasovanja. Od dneva razpisa glasovanja do dneva
glasovanja mora preteči najmanj šestdeset dni.
Z dnem, ki je v aktu o razpisu volitev
določen kot dan razpisa volitev, začnejo teči roki za volilna opravila.
4. člen
Volitve vodijo in izvajajo volilni organi,
imenovani po zakonu o volitvah v Državni zbor.
5. člen
Za odločanje o zakonitosti aktov volilnih
organov pri volitvah poslancev v Evropski parlament v upravnem sporu je
pristojno Vrhovno sodišče Republike Slovenije.
6. člen
Sredstva za volitve v Evropski parlament se
zagotavljajo v državnem proračunu.
7. člen
Glede vprašanj, ki s tem zakonom niso
posebej urejena, se smiselno uporabljajo določbe zakona o volitvah v Državni
zbor.
Ne glede na določbe zakona o volitvah v
Državni zbor in zakona o političnih strankah se lahko na volitvah v imenu liste
kandidatov, ki jo je vložila politična stranka, v kandidacijskem postopku, v
volilni kampanji in na glasovnicah uporablja tudi ime politične stranke na
evropski ravni, s katero je politična stranka povezana. Imenu se lahko doda
tudi skrajšano ime ali kratico imena in znak politične stranke na evropski
ravni.
8. člen
(prenehal
veljati)
9. člen
Glede položaja poslanca, glede pridobitve
in prenehanja mandata poslanca, glede nezdružljivosti funkcije poslanca z
drugimi funkcijami, glede poslanske imunitete, glede materialnih in drugih
pogojev za delo poslanca, glede pravice poslanca po prenehanju mandata ter
glede omejitev in obveznosti, vezanih na funkcijo poslanca, se uporabljajo
določbe predpisov Evropske unije; za vprašanja, ki s predpisi Evropske unije
niso urejena, pa se smiselno uporabljajo določbe zakona o poslancih in določbe
drugih zakonov, ki veljajo za poslance Državnega zbora.
II. VOLILNA PRAVICA
10. člen
Pravico voliti poslanca v Evropskem
parlamentu ima državljanka oziroma državljan (v nadaljnjem besedilu: državljan)
Republike Slovenije, ki ima pravico voliti poslanca Državnega zbora. Pravico
biti voljen za poslanca v Evropskem parlamentu ima državljan, ki ima pravico
biti voljen za poslanca Državnega zbora.
Pravico voliti in biti voljen za poslanca v
Evropskem parlamentu ima, pod pogojem, da mu ni bila odvzeta volilna pravica,
in pod pogojem, da je vpisan v evidenco volilne pravice, tudi državljan druge
države članice Evropske unije, ki na dan glasovanja dopolni osemnajst let
starosti ter ima dovoljenje za stalno prebivanje in prijavljeno stalno
prebivališče v Republiki Sloveniji oziroma potrdilo o prijavi prebivanja in
prijavljeno začasno prebivališče v Republiki Sloveniji.
Volivka oziroma volivec (v nadaljnjem
besedilu: volivec) lahko na istih volitvah v Evropski parlament glasuje samo
enkrat in kandidira samo na eni kandidatni listi.
Državljan Republike Slovenije, ki
uresničuje volilno pravico za volitve poslancev Evropskega parlamenta v drugi
državi, ne more uresničevati volilne pravice za volitve poslancev Evropskega
parlamenta iz Republike Slovenije.
Evidenco volilne pravice in sestavo
volilnih imenikov ureja zakon.
III. VOLILNI SISTEM
11. člen
Poslanci se volijo po proporcionalnem
načelu.
Glasuje se o listah kandidatk oziroma
kandidatov (v nadaljnjem besedilu: kandidatov).
Območje Republike Slovenije je ena volilna
enota.
12. člen
Volivec lahko glasuje samo za eno listo
kandidatov. Volivec lahko na glasovnici označi enega kandidata, ki mu daje
prednost pred ostalimi kandidati na listi, za katero je glasoval (preferenčni
glas).
13. člen
Delitev poslanskih mest med liste
kandidatov se opravi na ravni vse države.
Poslanska mesta se dodelijo listam
kandidatov po zaporedju najvišjih količnikov, ki se dobijo tako, da se število
glasov za vsako listo kandidatov deli z vsemi števili od ena do števila
poslancev, ki se volijo (d’Hondtov sistem). Z liste kandidatov je izvoljenih
toliko kandidatov, kolikor mandatov je dobila lista.
Izvoljeni so kandidati, ki so dobili
največje število preferenčnih glasov. Preferenčni glasovi za posamezne
kandidate se upoštevajo, če število preferenčnih glasov posameznega kandidata
presega količnik, izračunan tako, da se število vseh glasov, oddanih za listo,
deli z dvakratnikom števila kandidatov na listi. Če po tem pravilu ni izvoljenih
toliko kandidatov, kolikor poslanskih mandatov pripada posamezni listi, so na
preostala poslanska mesta na tej listi izvoljeni kandidati po vrstnem redu
kandidatov na listi kandidatov.
IV. KANDIDIRANJE
14. člen
Kandidate za poslance lahko predlagajo politične
stranke in volivci. Na listi kandidatov je lahko največ toliko kandidatov,
kolikor poslancev se voli iz Republike Slovenije.
15. člen
Politične stranke določajo kandidate po
postopku, določenim z njihovimi pravili. Lista kandidatov se določi s tajnim
glasovanjem.
Politična stranka lahko vloži listo
kandidatov, če je podprta s podpisi najmanj štirih poslancev Državnega zbora
ali najmanj tisoč volivcev.
Dvoje ali več političnih strank lahko vloži
skupno listo kandidatov, če je podprta s podpisi najmanj šestih poslancev Državnega
zbora ali najmanj tisoč petsto volivcev.
Na kandidatni listi noben spol ne sme biti
zastopan z manj kot 40 odstotki. Vsaka lista mora biti sestavljena tako, da je
najmanj en kandidat vsakega od spolov uvrščen v zgornjo polovico liste.
Liste kandidatov, ki niso skladne z
določili prejšnjega odstavka, so neveljavne.
Določbi prejšnjih dveh odstavkov ne veljata
za kandidatni listi, na katerih so uvrščeni le en ali le trije kandidati
oziroma kandidatke, pri čemer mora biti na kandidatni listi, na katero so
uvrščeni trije kandidati oziroma kandidatke, najmanj en predstavnik vsakega od
spolov.
16. člen
Listo kandidatov lahko vložijo volivci, če
je podprta s podpisi najmanj tri tisoč volivcev.
Na kandidatni listi noben spol ne sme biti
zastopan z manj kot 40 odstotki. Vsaka lista mora biti sestavljena tako, da je
najmanj en kandidat vsakega od spolov uvrščen v zgornjo polovico liste.
Liste kandidatov, ki niso skladne z
določili prejšnjega odstavka, so neveljavne.
Določbi prejšnjih dveh odstavkov ne veljata
za kandidatni listi, na katerih so uvrščeni le en ali le trije kandidati
oziroma kandidatke, pri čemer mora biti na kandidatni listi, na katero so
uvrščeni trije kandidati oziroma kandidatke, najmanj en predstavnik vsakega od
spolov.
17. člen
Vsak poslanec in vsak volivec lahko da
podporo samo eni listi kandidatov.
18. člen
Lista kandidatov se vloži pri Državni
volilni komisiji najkasneje trideseti dan pred dnevom glasovanja. 
Če je na listi kandidatov kandidat, ki ni
državljan Republike Slovenije, je pa državljan druge države članice Evropske
unije, mora biti listi priložena tudi izjava kandidata, da mu v državi članici
Evropske unije, katere državljan je, ni bila odvzeta pravica do kandidiranja na
volitvah v Evropski parlament, podatki o njegovem državljanstvu, datumu in
kraju rojstva, zadnjem naslovu prebivališča v državi članici Evropske unije,
katere državljan je kandidat, in naslovu njegovega stalnega prebivališča v
Republiki Sloveniji oziroma če stalnega prebivališča nima v Republiki
Sloveniji, o naslovu njegovega začasnega prebivališča v Republiki Sloveniji ter
izjava, da ne kandidira na volitvah v Evropski parlament v nobeni drugi državi
članici Evropske unije. 
Državna volilna komisija obvesti pristojne
organe drugih držav članic Evropske unije o tem, kateri njihovi državljani
kandidirajo na volitvah v Evropski parlament v Republiki Sloveniji, in jih
zaprosi, da v roku, ki ga določi, posredujejo informacije, ali jim je bila
pravica do kandidiranja na volitvah v Evropski parlament odvzeta. 
Če Državna volilna komisija informacije iz
prejšnjega odstavka ne prejme najkasneje do potrditve liste kandidatov, se
upošteva izjava kandidata, da mu v državi članici Evropske unije, katere
državljan je, ni bila odvzeta pravica do kandidiranja na volitvah v Evropski
parlament. 
Če Državna volilna komisija na podlagi
informacije iz tretjega odstavka tega člena ugotovi, da je bila kandidatu
odvzeta pravica do kandidiranja na volitvah v Evropski parlament, kandidaturo
zavrne. 
Državni zbor ne potrdi izvolitve poslanca,
če ga Državna volilna komisija obvesti, da je po izdaji odločbe o potrditvi
liste kandidatov na podlagi informacije iz tretjega odstavka tega člena
ugotovila, da je bila kandidatu odvzeta pravica do kandidiranja na volitvah v
Evropski parlament. 
Mandat poslancu preneha, če je izvoljeni
kandidat mandat že začel izvrševati, pa se na podlagi informacije iz tretjega
odstavka tega člena ugotovi, da je bila kandidatu odvzeta pravica do
kandidiranja na volitvah v Evropski parlament. Poslancu preneha mandat z dnem,
ko Državni zbor ugotovi, da je nastal razlog za prenehanje mandata.
Ministrstvo, pristojno za notranje zadeve
(v nadaljnjem besedilu: ministrstvo), je točka za stike za izmenjavo informacij
in preverjanje podatkov o volilni pravici državljana Republike Slovenije, ki v
drugi državi članici Evropske unije, kjer prebiva, kandidira na volitvah v
Evropski parlament.
Ministrstvo podatke iz prejšnjega odstavka
preveri v evidenci volilne pravice, ki se vodi na podlagi zakona, ki ureja
evidenco volilne pravice, in jih posreduje drugi državi članici Evropske unije
v čim krajšem možnem času, najpozneje pa v petih delovnih dneh po prejemu
zahteve.
V. GLASOVANJE IN UGOTAVLJANJE IZIDA VOLITEV
19. člen
Glede organizacije in dela na voliščih,
glasovanja in ugotavljanja izida glasovanja se smiselno uporabljajo določbe
zakona o volitvah v Državni zbor, kolikor ni s tem zakonom drugače določeno.
20. člen
Glasovnica vsebuje:
-      
navodilo o načinu glasovanja,
-      
zaporedne številke in imena list kandidatov po
vrstnem redu iz seznama list kandidatov, pri vsaki listi pa tudi zaporedne
številke ter imena in priimke kandidatov,
-      
ime, skrajšano ime ali kratico imena in znak
politične stranke na evropski ravni, s katero je politična stranka povezana, če
je te podatke ob vložitvi liste kandidatov navedla politična stranka.
Volivec glasuje tako, da obkroži zaporedno
številko liste kandidatov, za katero glasuje. Če želi dati posameznemu
kandidatu z liste preferenčni glas, obkroži zaporedno številko pred imenom in
priimkom kandidata, ki mu daje preferenčni glas.
21. člen
Izid volitev na volišču ugotavlja volilni
odbor.
Ugotavljanje volilnega izida se začne po
tem, ko se zaprejo vsa volišča v vseh državah članicah Evropske Unije.
22. člen
Državna volilna komisija ugotovi, koliko
glasov je dobila posamezna lista kandidatov, koliko poslanskih mest je pripadlo
posamezni listi in kateri kandidati s posameznih list so izvoljeni.
23. člen
Državni zbor potrdi izvolitev poslancev.
Proti odločitvi Državnega zbora je v skladu z zakonom mogoča pritožba na Ustavno
sodišče Republike Slovenije.
Predsednik Državnega zbora obvesti
predsednika Evropskega parlamenta o izidu volitev v Evropski parlament.
24. člen
Predsednik Državnega zbora o prenehanju
mandata poslanca in o tem, kdo je izvoljen za poslanca namesto poslanca, ki mu
je prenehal mandat, obvesti predsednika Evropskega parlamenta.

Zakon o volitvah poslancev iz Republike
Slovenije v Evropski parlament – ZVPEP (Uradni list RS, št. 96/02)
vsebuje naslednje prehodne in končne določbe:
»VI. PREHODNA IN KONČNI DOLOČBI
25. člen
Ta zakon se začne uporabljati, ko Republika
Slovenija pridobi pravico voliti poslance v Evropski parlament.
26. člen
Ta zakon začne veljati petnajsti dan po
objavi v Uradnem listu Republike Slovenije.«

Zakon o spremembah in dopolnitvah zakona o
volitvah poslancev iz Republike Slovenije v Evropski parlament – ZVPEP-A
(Uradni list RS, št. 22/04)
spreminja naslov VI. poglavja tako, da se glasi:
»VI. PREHODNE IN KONČNA DOLOČBA«;
dodaja 24.a člen, ki se glasi: 
»24.a člen
V obdobju od dne pristopa Republike Slovenije
k Evropski uniji do pričetka mandata Evropskega parlamenta za mandatno obdobje
2004-2009 opravlja funkcijo poslancev iz Republike Slovenije v Evropskem
parlamentu sedem poslancev Državnega zbora, ki jih imenuje Državni zbor.
Državni zbor imenuje sedem poslancev iz
prejšnjega odstavka na predlog komisije, pristojne za volitve in imenovanja (v
nadaljnjem besedilu: komisija).«;
dodaja 24.b člen, ki se glasi:
»24.b člen
Komisija oblikuje predlog enotne liste
kandidatov na podlagi predlogov poslanskih skupin. Poslanska skupina predlaga
toliko kandidatov izmed svojih članov, kolikor poslancev iz prejšnjega člena ji
pripada sorazmerno glede na število poslancev, izvoljenih v Državni zbor na
podlagi splošne volilne pravice iz istoimenskih list na zadnjih splošnih
volitvah v Državni zbor.«;
dodaja 24.c člen, ki se glasi:
»24.c člen
Državni zbor imenuje poslance z javnim
glasovanjem o predlagani listi kandidatov kot celoti.
Kandidati na listi so imenovani, če za
listo glasuje večina vseh poslancev.
Za izvedbo postopkov glasovanja in
ugotavljanja izida glasovanje se uporablja Poslovnik Državnega zbora.«;
dodaja 24.č člen, ki se glasi:
»24.č člen
Če preneha mandat poslancu Državnega zbora,
ki je bil imenovan za poslanca v Evropski parlament, razen če se je iztekla
mandatna doba Državnega zbora, se namesto njega imenuje nov poslanec v Evropski
parlament. Imenovanje se opravi na osnovi predloga, ki ga komisiji posreduje
poslanska skupina, katere član je bil poslanec, ki mu je prenehal mandat.«;
dodaja 24.d člen, ki se glasi:
»24.d člen
Določbe 2. člena tega zakona glede
nezdružljivosti funkcije poslanca v Evropskem parlamentu s funkcijo poslanca v
Državnem zboru se ne uporabljajo za poslance v Evropskem parlamentu, ki jih
imenuje Državni zbor.«;
dodaja 24.e člen, ki se glasi:
»24.e člen
Določbe 9. člena tega zakona, ki se
nanašajo na pravice poslancev po prenehanju mandata, se za poslance v Evropskem
parlamentu, ki jih je imenoval Državni zbor, uporabljajo od prenehanja
njihovega mandata poslanca v Evropskem parlamentu, če ta mandat preneha kasneje
kot preneha mandat poslanca Državnega zbora.«;
črta 25. člen:
»25. člen
(črtan)«;
ter vsebuje naslednjo končno določbo:
»7. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o volilni in referendumski kampanji –
ZVRK (Uradni list RS, št. 41/07)
vsebuje naslednjo končno določbo:
»44. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
volitvah poslancev iz Republike Slovenije v Evropski parlament – ZVPEP-B
(Uradni list RS, št. 109/09)
dodaja 24.f člen, ki se glasi:
»24.f člen
Do začetka mandata Evropskega parlamenta za
obdobje 2014 do 2019 pripada mandat osmega poslanca v Evropskem parlamentu v
skladu s tretjim odstavkom 13. člena tega zakona kandidatu s tiste liste
kandidatov, ki bi ji v skladu z drugim odstavkom 13. člena tega zakona to mesto
pripadlo glede na izid glasovanja na volitvah poslancev iz Republike Slovenije
v Evropski parlament 7. junija 2009.«;
ter vsebuje naslednjo končno določbo:
»KONČNA DOLOČBA
6. člen
Ta zakon začne veljati naslednji dan po
objavi v Uradnem listu Republike Slovenije, uporabljati pa se začne z dnem
uveljavitve protokola, s katerim se bo spremenil Protokol št. 36 o prehodnih
določbah, ki je priložen k Lizbonski pogodbi, ki spreminja Pogodbo o Evropski uniji
in Pogodbo o ustanovitvi Evropske skupnosti.«.

Zakon o spremembah in dopolnitvah Zakona o
volitvah poslancev iz Republike Slovenije v Evropski parlament – ZVPEP-C
(Uradni list RS, št. 9/14)
vsebuje naslednjo končno določbo:
»KONČNA DOLOČBA
6. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o dopolnitvi Zakona o volitvah poslancev
iz Republike Slovenije v Evropski parlament – ZVPEP-D (Uradni list RS, št. 59/17)
vsebuje naslednjo končno določbo:
»KONČNA DOLOČBA
2. člen
Ta zakon začne veljati petnajsti dan po
objavi v Uradnem listu Republike Slovenije.«.