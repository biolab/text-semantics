(delno
prenehal veljati)
(delno
prenehal veljati)
(neuradno prečiščeno besedilo št. 2)
1. člen
S tem zakonom se začasno urejajo določena
vprašanja postopka za uveljavljanje socialnovarstvenih pravic, dokler ta
vprašanja ne bodo urejena z ustrezno področno zakonodajo.
2. člen
V postopku po lem zakonu se uveljavljajo
naslednje pravice:
-       
denarne pomoči po zakonu o socialnem skrbstvu (Uradni list SRS, št.
35/79, 1/89 in RS, št. 8/90);
-       
pravice po zakonu o družbenem varstvu duševno in telesno prizadetih oseb
(Uradni list SRS, št. 41/83);
-       
družbeno denarne pomoči otrokom po zakonu o družbenem varstvu otrok
(Uradni list SRS, št. 35/79 in RS, št. 8/90);
-       
delna nadomestitev stanarin po zakonu o stanovanjskem gospodarstvu
(Uradni list SRS, št. 3/81, 34/83, 24/85, 1/86, 11/88 in RS, št. 8/90).
O pravicah iz prejšnjega odstavka odločajo
centri za socialno delo oziroma občinski (mestni) upravni organi, ki so do 31.
3. 1991 opravljali strokovna dela za organe samoupravnih interesnih skupnosti.
3. člen
Postopek za uveljavitev socialnovarstvenih pravic
se uvede na zahtevo stranke ali po uradni dolžnosti.
Postopek se uvede po uradni dolžnosti, če
pristojni organ ugotovi, da je stranka upravičena do socialnovarstvene pravice
ali da obstajajo pogoji za spremembo ali prenehanje posamezne socialnovarstvene
pravic.
4. člen
Stranke vlagajo zahtevke za uveljavitev
socialnovarstvenih pravic (v nadaljnjem besedilu: zahtevek) v krajevni
skupnosti, kjer imajo stalno prebivališče, ali pri organu iz drugega odstavka
2. člena tega zakona ali v organizaciji, kjer so zaposlene.
5. člen
Stranke vlagajo zahtevke na obrazcih, ki
jih določi republiški upravni organ, pristojen za socialno varstvo.
Dokler organ iz prejšnjega odstavka ne
predpiše obrazcev, se uporabljajo obrazci, ki jih je določila Skupnost
socialnega varstva Slovenije.
6. člen
Postopek za uveljavitev socialnovarstvenih
pomoči je uveden z dnem, ko je stranka vložila zahtevek v organizaciji,
krajevni skupnosti oziroma v organu iz drugega odstavka 2. člena tega zakona.
7. člen
Ko organizacija oziroma krajevna skupnost
prejme zahtevek pregleda vpisane podatke in jih po potrebi dopolni.
8. člen
Organizacija oziroma krajevna skupnost mora
pravilno izpolnjeni zahtevek poslati v 15 dneh po prejemu pristojnemu organu iz
drugega odstavka 2. člena tega zakona.
9. člen
Stranka oziroma njen zakoniti zastopnik
mora najpozneje v 15 dneh sporočiti organu iz drugega odstavka 2. člena tega
zakona vsako spremembo dejstev in okoliščin, ki so bile podlaga za dodelitev in
za določitev višine socialnovarstvene pomoči.
Ne glede na določbo prejšnjega odstavka
mora stranka oziroma njen zakoniti zastopnik vsako leto do 15. februarja
sporočiti podatke o dohodkih družine v minulem letu, sicer velja, da od 1. maja
dalje ni več upravičena do socialnovarstvene pomoči. Ta določba ne velja za
skrbstvene denarne pomoči.
Stranka, ki je zavoljo neresničnih ali
zamolčanih podatkov uveljavila socialnovarstveno pomoč mora povrniti
neupravičeno pridobljeno premoženjsko korist.
10. člen
O pritožbah zoper odločbe, izdane na prvi
stopnji odloča republiški upravni organ, pristojen za ustrezno upravno
področje.
11. člen
Kolikor ni s tem zakonom drugače določeno,
se v postopkih za uveljavljanje socialnovarstvenih pomoči po tem zakonu
uporabljajo določbe zakona o splošnem upravnem postopku.
12. člen
Pri odločanju o socialnovarstvenih pravicah
po tem zakonu se uporabljajo materialnopravne določbe samoupravnega sporazuma o
uresničevanju socialnovarstvenih pravic (Uradni list SRS, št. 26/84, 14/89 in
27/89 - prečiščeno besedilo).

Zakon o postopku za uveljavljanje
socialnovarstvenih pravic (Uradni list RS, št. 23/91) vsebuje naslednjo
prehodno in končno določbo:
»13. člen
Postopki za uveljavitev socialnovarstvenih
pravic iz prvega odstavka 2. člena tega zakona, ki so bili začeli pred
uveljavitvijo tega zakona, se nadaljujejo po tem zakonu.
14. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o socialnem varstvu (Uradni list RS, št.
54/92)
vsebuje naslednjo končno določbo:
»133. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o družinskih prejemkih (Uradni list RS,
št. 65/93)
v zvezi z delnim prenehanjem veljavnosti zakona določa:
»S 30. 4. 1994 preneha veljati zakon o
postopku za uveljavljanje socialnovarstvenih pravic (Uradni list RS, št. 23/91)
– v delu, ki se nanaša na postopek za uveljavljanje pravice do družbene pomoči
otrokom.«;
ter vsebuje naslednjo končno določbo:
»60. člen
Ta zakon začne veljati petnajsti dan po
objavi v Uradnem listu Republike Slovenije.«.