1. člen
S tem zakonom se ureja zagotavljanje
sredstev, potrebnih za realizacijo temeljnih razvojnih programov Republike
Slovenije na področju protiletalske in protioklepne obrambe, sistema nadzora
zračnega prostora in zvez ter za obalno obrambo.
S tem zakonom se ureja tudi zagotavljanje
sredstev, potrebnih za nadaljevanje programov organizacije in opremljanja sil
za posredovanje Slovenske vojske, in za nadaljevanje temeljnih razvojnih
programov, s katerimi se podpira sistem poveljevanja in kontrole, dopolnjuje
logistika in sistem zračne obrambe.
Oborožitev in oprema, ki bo zagotovljena s
tem zakonom, mora izpolnjevati standarde obrambnega sistema NATO.
2. člen
Republika Slovenija bo za realizacijo
programov iz prvega odstavka prejšnjega člena v proračunu Republike Slovenije v
obdobju od leta 1994 do vključno leta 2003 zagotovila sredstva do skupne višine
največ 76.600 milijonov tolarjev, po cenah na dan 30. 11. 1993, ki se bodo
letno usklajevala z gibanjem tečaja DEM.
Republika Slovenija bo za realizacijo
programov iz drugega odstavka prejšnjega člena do vključno leta 2007 zagotovila
sredstva do skupne višine 65.000 milijonov tolarjev po cenah na dan 31. 12.
2001, s tem, da se bodo letno usklajevala z gibanjem tečaja DEM. V ta znesek se
ne vštevajo obresti in stroški za najeta posojila, s katerimi se v skladu s
prvim odstavkom 4. člena tega zakona zagotavljajo potrebna sredstva.
3. člen
Sredstva iz prejšnjega člena se praviloma
črpajo tako, da so ob podpisu pogodb o nabavah sredstev za realizacijo
temeljnih razvojnih programov obrambnih sil po tem zakonu dogovorjene tudi
protidobave blaga ali storitev, proizvedenih v
Republiki Sloveniji.
4. člen
Potrebna sredstva za realizacijo programov
iz prvega in drugega odstavka 1. člena tega zakona se zagotovijo v proračunu
Republike Slovenije s sredstvi iz najetih posojil.
O zadolžitvah iz prejšnjega odstavka odloča
Vlada Republike Slovenije, pogodbe o najetju posojil pa sklepa minister,
pristojen za finance. Za podpis pogodbe je potrebno poprejšnje soglasje
komisije, ki jo imenuje Vlada Republike Slovenije.
Pogodbe iz prejšnjega odstavka praviloma
vsebujejo tudi določbe o protidobavah iz 3. člena tega zakona. (črtan)
Poraba in zadolžitve iz drugega odstavka
tega člena se knjižijo v breme proračuna Republike Slovenije po času plačila
anuitet in pripadajočih obresti, ne glede na čas in količino prevzete
oborožitve in opreme, za katero so bila posojila najeta.
5. člen
Dinamiko izvajanja in prednostne letne
naloge uresničevanja temeljnih razvojnih programov po tem zakonu določa Vlada
Republike Slovenije, pri čemer mora zagotoviti prednost opremljanja kopenske
vojske. Vlada Republike Slovenije o izvajanju tega zakona enkrat letno poroča
Državnemu zboru Republike Slovenije.
6. člen
Državni zbor Republike Slovenije opravlja
nadzor nad izpolnjevanjem sklenjenih pogodb za izvajanje tega zakona.

Zakon o zagotavljanju sredstev za realizacijo
temeljnih razvojnih programov obrambnih sil Republike Slovenije v letih 1994 -
2003 (Uradni list RS, št. 13/94)
vsebuje naslednjo končno določbo:
»7. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah zakona o
zagotavljanju sredstev za realizacijo temeljnih razvojnih programov obrambnih
sil Republike Slovenije v letih 1994 – 2003 – ZZSR-A (Uradni list RS, št. 13/94)
vsebuje naslednjo prehodno in končno določbo:
»5. člen
Ob dokončni uveljavitvi EUR, kot valute
posameznih držav članic Evropske unije, se z dnem 1. 1. 2002 neizkoriščeni del
sredstev iz prvega in drugega odstavka 2. člena tega zakona preračuna iz DEM v
EUR po menjalnem razmerju, kot je določeno s predpisi Evropske unije. Od
vključno 1. 1. 2002 dalje se za izvrševanje tega zakona, podzakonskih aktov v
zvezi s tem zakonom, aktov pristojnih državnih organov in pogodb, sprejetih ali
sklenjenih na podlagi tega zakona, namesto DEM uporablja EUR.
6. člen
Ta zakon začne veljati petnajsti dan po
objavi v Uradnem listu Republike Slovenije.«.