I. UVODNE DOLOČBE
1. člen
(1) Ta zakon ureja pogoje, ki jih mora
izpolnjevati oseba, ki želi izvajati rejniško dejavnost, postopek pridobitve
dovoljenja za izvajanje te dejavnosti, način izvajanja rejniške dejavnosti,
spremljanje izvajanja te dejavnosti in njeno financiranje ter
druga vprašanja, povezana z izvajanjem rejniške dejavnosti.
(2) V zakonu uporabljani izrazi rejnik, otrok, kandidat, sorodnik, socialni delavec in drugi izrazi, zapisani v
moški spolni slovnični obliki, so uporabljani kot nevtralni za moške in ženske.
2. člen
(1) Rejništvo je posebna oblika varstva in
vzgoje otrok, nameščenih v rejniško družino na podlagi zakona, ki ureja
družinska razmerja ali drugega zakona in je namenjeno otrokom, ki začasno ne
morejo prebivati v biološki družini.
(2) Rejniška dejavnost je dejavnost
rejniških družin, ki izvajajo rejništvo. Izvajanje rejniške dejavnosti je
enotno urejeno za vse rejnike, če ni s tem zakonom drugače določeno.
(3) Rejnik je oseba, ki izvaja rejniško
dejavnost pod pogoji, ki jih predpisuje ta zakon in v skladu z zakonom, ki
ureja družinska razmerja.
(4) Rejniška družina je družina, v kateri
se izvaja rejniška dejavnost. Sestavljajo jo rejnik in vse osebe, ki živijo z
rejnikom.
(5) Otrok je mladoletna oseba, ki se namesti v rejniško družino na
podlagi odločbe o namestitvi otroka v rejništvo. 
(6) Center otroka je tisti center za
socialno delo, ki je v skladu z določbami zakona, ki ureja socialno varstvo,
krajevno pristojen za mladoletno osebo ali osebo, ki iz razlogov, določenih v
tem zakonu, ostane v rejniški družini po polnoletnosti.
(7) V rejnino se
šteje povračilo stroškov za oskrbo otroka (v
nadaljnjem besedilu: oskrbnina) in plačilo za opravljeno delo rejnika (v
nadaljnjem besedilu: plačilo dela).
3. člen
(1) Ministrstvo, pristojno za družino (v
nadaljnjem besedilu: ministrstvo) vodi listo kandidatov za imenovanje komisij
po tem zakonu. Listo sestavljajo vsi strokovni delavci centrov za socialno delo
v Republiki Sloveniji za področje rejništva, ki so razdeljeni v šest podskupin
po teritorialnem načelu. Vsaka podskupina na svojem območju izbere tudi enega
rejnika in eno strokovno usposobljeno osebo za delo z otroki, ki se jih vpiše
na listo.
(2) Iz liste iz prejšnjega odstavka se
oblikujejo naslednje komisije: komisija za izbor kandidatov za izvajanje
rejniške dejavnosti, komisija za priznanja ter komisije za določitev znižanega
normativa in zvišanja plačila dela.
(3) Natančnejše kriterije za sestavo
komisij, imenovanje članov in način dela komisij iz prejšnjega odstavka
predpiše minister, pristojen za družino (v nadaljnjem besedilu: minister).
4. člen
Sredstva za izvajanje rejniške dejavnosti
se zagotavljajo v proračunu Republike Slovenije.
II. POGOJI, KI JIH MORA IZPOLNJEVATI OSEBA, KI ŽELI
IZVAJATI REJNIŠKO DEJAVNOST
5. člen
(1) Oseba, ki želi izvajati rejniško
dejavnost, mora:
-       
imeti stalno prebivališče v Republiki Sloveniji,
-       
imeti zaključeno vsaj poklicno oziroma strokovno izobrazbo,
-       
biti polnoletna.
(2) V izjemnih primerih, če se glede na vse
okoliščine ugotovi, da je to nedvomno v otrokovo
korist, lahko izvaja rejniško dejavnost tudi oseba, ki ima nižjo izobrazbo od
izobrazbe, kot je določena v prejšnjem odstavku.
6. člen
Rejnik ne more biti:
-       
oseba, ki ji je odvzeta starševska skrb,
-       
oseba, ki živi skupaj z osebo, kateri je odvzeta starševska skrb,
-       
oseba, ki ni poslovno sposobna,
-       
oseba, ki je bila pravnomočno obsojena zaradi naklepnega kaznivega
dejanja, ki se preganja po uradni dolžnosti ali zaradi kaznivega dejanja zoper
življenje in telo ter kaznivega dejanja zoper spolno nedotakljivost, za
katerega se storilec preganja na predlog; 
-       
oseba, ki živi skupaj z osebo, ki je bila pravnomočno obsojena zaradi
naklepnega kaznivega dejanja, ki se preganja po uradni dolžnosti ali zaradi
kaznivega dejanja zoper življenje in telo ter kaznivega dejanja zoper spolno
nedotakljivost, za katerega se storilec preganja na predlog.
7. člen
(1) Otrokov sorodnik lahko izvaja rejniško
dejavnost, če sodišče glede
na okoliščine posameznega primera ugotovi, da je to v otrokovo korist.
(2) Za otrokove sorodnike se po tem zakonu
štejejo: stara mati, stari oče, stric, teta, brat in sestra.
III. POSTOPEK PRIDOBITVE DOVOLJENJA ZA IZVAJANJE
REJNIŠKE DEJAVNOSTI
8. člen
(1) Oseba, ki želi izvajati rejniško
dejavnost, vloži vlogo za izvajanje rejniške dejavnosti z ustreznimi dokazili
pri krajevno pristojnem centru za socialno delo glede na njeno stalno
prebivališče (v nadaljnjem besedilu: center rejnika).
(2) Vlogo iz prejšnjega odstavka vloži
kandidat, ki želi izvajati rejniško dejavnost, na posebnem obrazcu.
9. člen
(1) Center rejnika po prejemu vloge iz
prejšnjega člena ugotovi, ali kandidat izpolnjuje pogoje iz 5. člena tega
zakona in ni katerega od zadržkov iz 6. člena tega zakona.
(2) Center rejnika izdela oceno o
primernosti kandidata in njegove družine za izvajanje rejniške dejavnosti (v
nadaljnjem besedilu: ocena) ob upoštevanju kriterijev iz 31. člena tega zakona.
10. člen
Ministrstvo vsako leto najkasneje do konca
septembra določi, glede na potrebe po rejništvu, potrebno število novih
rejnikov in o tem seznani vse centre za socialno delo.
11. člen
Center rejnika pošlje ministrstvu vloge in
ocene za posamezne kandidate, ki želijo izvajati rejniško dejavnost, najkasneje
do konca leta.
12. člen
(1) Komisija za
izbor kandidatov za izvajanje rejniške dejavnosti iz 3. člena tega zakona
izmed vseh prejetih vlog kandidatov izbere število kandidatov, ki ustreza
potrebam iz 10. člena tega zakona ter so po strokovni presoji komisije
glede na namen in vsebino izvajanja rejniške dejavnosti primerni za izvajanje
rejniške dejavnosti.
(2) Komisija iz prejšnjega odstavka napoti
izbrane kandidate na usposabljanje za izvajanje rejništva.
(3) Vsebino, izvajalca in trajanje
usposabljanja predpiše minister.
(4) Sredstva, potrebna za usposabljanje, se
zagotavljajo v proračunu Republike Slovenije.
13. člen
Na podlagi v celoti zaključenega usposabljanja ministrstvo izda kandidatom dovoljenja
za izvajanje rejniške dejavnosti (v nadaljnjem besedilu: dovoljenje) in jih
vpiše v evidenco izdanih dovoljenj.
14. člen
(1) Če sodišče pri odločanju o namestitvi
otroka v rejništvo v skladu z določbami zakona, ki ureja družinska razmerja,
ugotovi, da bi bila namestitev v rejništvo k sorodniku v otrokovo korist, za
rejnika imenuje sorodnika, ki se s takim izvajanjem rejništva strinja in
izpolnjuje pogoje za izvajanje rejniške dejavnosti, kot so določeni v tem
zakonu, tudi če sorodnik pred tem nima dovoljenja za izvajanje rejniške
dejavnosti. Pri odločitvi o namestitvi otroka v rejništvo k sorodniku sodišče
upošteva oceno centra rejnika o primernosti sorodnika in oceno centra otroka,
ali je taka oblika rejništva v otrokovo korist. Izvršljiva odločba o namestitvi
otroka v rejništvo k sorodniku se šteje za izdano dovoljenje za izvajanje
rejniške dejavnosti za čas trajanja namestitve otroka.
(2) Izvršljivo odločbo o namestitvi otroka
v rejništvo k sorodniku pošlje sodišče centru otroka in centru rejnika. Po
prejemu izvršljive odločbe center rejnika vpiše sorodnika, h kateremu bo z
izvršljivostjo odločbe otrok nameščen v rejništvo, v evidenco izdanih dovoljenj
in ga napoti na usposabljanje, določeno v 12. členu tega zakona.
(3) Sodišče izjemoma odloči o namestitvi
otroka v rejništvo v skladu z določbami zakona, ki ureja družinska razmerja, k
osebi, ki nima dovoljenja za izvajanje rejniške dejavnosti in ni otrokov
sorodnik iz 7. člena tega zakona, če ta oseba izpolnjuje pogoje za
izvajanje rejniške dejavnosti, kot so določeni v tem zakonu, in soglaša s takim
izvajanjem rejništva ter je otroku zaradi njegovih potreb le s tako obliko rejništva
mogoče zagotoviti varstvo in vzgojo v njegovo največjo korist. Pri odločitvi o
namestitvi otroka v rejništvo k tej osebi sodišče upošteva oceno centra rejnika
o primernosti te osebe za izvajanje rejniške dejavnosti in oceno centra otroka,
ali je taka oblika rejništva v otrokovo korist. Izvršljiva odločba o namestitvi
otroka v rejništvo k tej osebi se šteje za izdano dovoljenje za izvajanje
rejniške dejavnosti za čas trajanja namestitve otroka.
(4) Izvršljivo odločbo o namestitvi otroka
v rejništvo k osebi iz prejšnjega odstavka pošlje sodišče centru otroka in
centru rejnika. Po prejemu izvršljive odločbe center rejnika vpiše osebo, h
kateri bo z izvršljivostjo odločbe otrok nameščen v rejništvo, v evidenco
izdanih dovoljenj in jo napoti na usposabljanje, določeno v 12. členu tega
zakona.
(5) Rejnik, ki na podlagi tega člena izvaja
rejniško dejavnost, lahko pridobi dovoljenje za izvajanje rejniške dejavnosti v
skladu z določbami 8. do 13. člena tega zakona, pri čemer mu ni treba
znova opravljati usposabljanja, določenega v 12. členu tega zakona.
15. člen
Ministrstvo vodi evidenco izdanih
dovoljenj, ki vsebuje osebne podatke rejnikov.
16. člen
(1) Rejniku preneha dovoljenje, če: 
-       
odjavi izvajanje rejniške dejavnosti, 
-       
se opravi odvzem dovoljenja, 
-       
umre.
(2) Ministrstvo
odvzame dovoljenje na predlog centra rejnika, če:
-       
rejnik izvaja rejniško dejavnost v nasprotju s koristmi otroka,
-       
se ugotovi kateri izmed razlogov iz 6. člena tega zakona,
-       
rejnik ne opravi usposabljanja v skladu z 28. členom tega zakona,
-       
rejnik ne začne izvajati rejniške dejavnosti v treh letih po pridobitvi
dovoljenja,
-       
rejnik po strokovni oceni centra ni več primeren za izvajanje rejniške
dejavnosti,
-       
rejnik pet let ni imel nameščenega otroka.
(3) V primerih iz prvega odstavka tega
člena ministrstvo rejnika izbriše iz evidence izdanih dovoljenj.
(4) Rejnika, ki je v skladu z drugim in
četrtim odstavkom 14. člena tega zakona vpisan v evidenco izdanih
dovoljenj, center rejnika izbriše iz evidence izdanih dovoljenj s potekom časa
namestitve otroka, določenega v sodni odločbi, in rejnika o tem obvesti. Če se
rejniška pogodba podaljša v skladu s prvim ali tretjim odstavkom 46. člena
tega zakona, center rejnika opravi izbris iz evidence izdanih dovoljenj s
potekom časa te namestitve.
17. člen
Minister predpiše vsebino vloge iz 8. člena
tega zakona, vrste dokazil, ki jih je potrebno priložiti vlogi ter kriterije za
delo komisije za izbor kandidatov za izvajanje rejniške dejavnosti.
IV. POGOJI IN POSTOPEK ZA IZVAJANJE REJNIŠKE DEJAVNOSTI
KOT POKLIC
18. člen
(1) Rejnik izvaja
rejniško dejavnost kot poklic, če izpolnjuje pogoje, ki jih določa ta zakon, in
je vpisan v register iz tretjega odstavka 19. člena tega zakona.
(2) Rejnik, ki želi izvajati rejniško
dejavnost kot poklic, vloži vlogo za izvajanje rejniške dejavnosti kot poklic
pri centru rejnika.
(3) Rejnik, ki
želi izvajati rejniško dejavnost kot poklic mora imeti dovoljenje in ne sme:
-       
biti v delovnem razmerju za polni delovni čas,
-       
biti družbenik oziroma delničar gospodarskih družb, ustanovljenih v skladu
z zakonom, ki ureja gospodarske družbe, oziroma ustanovitelj zavodov ter
zadrug, ki je hkrati poslovodna oseba in na tej podlagi vključen v obvezno
pokojninsko in invalidsko zavarovanje,
-       
biti upokojen,
-       
opravljati druge dejavnosti, na podlagi katere je vključen v obvezno
pokojninsko in invalidsko zavarovanje v skladu z zakonom, ki ureja pokojninsko
in invalidsko zavarovanje.
19. člen
(1) Center rejnika pošlje vlogo za
izvajanje rejniške dejavnosti kot poklic, skupaj s prilogami, ministrstvu.
(2) Ministrstvo po pregledu vloge in
dokazil iz prejšnjega odstavka ugotovi ali rejnik izpolnjuje pogoje za
izvajanje rejniške dejavnosti kot poklic.
(3) Rejnike, ki izpolnjujejo pogoje,
ministrstvo vpiše v register izvajanja rejniške dejavnosti kot poklic (v
nadaljnjem besedilu: register) ter jim izda potrdilo o vpisu.
(4) Ministrstvo rejnike iz prejšnjega
odstavka vpiše v register z naslednjim dnem po prenehanju vključitve v obvezna
zavarovanja iz drugega naslova, vendar ne pred dnem vložitve vloge za izvajanje
rejniške dejavnosti kot poklic.
20. člen
Register vodi ministrstvo, vanj pa se
vpisujejo osebni podatki rejnika, datum začetka izvajanja in datum prenehanja
izvajanja rejništva kot poklic.
21. člen
Ministrstvo opravi izbris iz registra na
predlog centra rejnika, če:
-       
rejnik ne želi več izvajati rejniške dejavnosti kot poklic, z zadnjim
dnem, ko še izvaja rejniško dejavnost kot poklic,
-       
se rejnik zaposli za polni delovni čas, postane družbenik oziroma
delničar gospodarskih družb, ustanovljenih v skladu z zakonom, ki ureja
gospodarske družbe, oziroma ustanovitelj zavodov ter zadrug, ki je hkrati
poslovodna oseba in na tej podlagi vključen v obvezno pokojninsko in invalidsko
zavarovanje, se upokoji, prične opravljati drugo dejavnost, na podlagi katere
je vključen v obvezno pokojninsko in invalidsko zavarovanje v skladu z zakonom,
ki ureja pokojninsko in invalidsko zavarovanje, z dnem pred upokojitvijo ali
pred pričetkom zaposlitve oziroma opravljanja druge dejavnosti ali pred
pridobitvijo položaja družbenika oziroma delničarja gospodarskih družb,
ustanovljenih v skladu z zakonom, ki ureja gospodarske družbe, oziroma
ustanovitelja zavodov ter zadrug, ki je hkrati poslovodna oseba,
-       
rejnik ne izpolnjuje normativov, določenih s tem zakonom, z dnem, ko mu
poteče pravica iz 59. člena tega zakona,
-       
rejniku preneha dovoljenje za izvajanje rejniške dejavnosti ali se
dovoljenje odvzame, z dnem prenehanja oziroma odvzema dovoljenja.
22. člen
Vsebino vloge za izvajanje rejniške
dejavnosti kot poklic predpiše minister.
V. NORMATIVI ZA IZVAJANJE REJNIŠKE DEJAVNOSTI
23. člen
(1) Rejnik ima lahko istočasno nameščene
največ tri otroke.
(2) Izjemoma ima lahko rejnik istočasno
nameščeno tudi večje število otrok, če gre za
namestitev bratov in sester ali če je namestitev otroka k določenemu rejniku v
otrokovo posebno korist.
(3) Rejnik, ki je vpisan v evidenco izdanih
dovoljenj v skladu z drugim in četrtim odstavkom 14. člena tega zakona,
ima na tej podlagi lahko nameščenega otroka oziroma otroke, za katere je
sodišče odločilo o tovrstni namestitvi v skladu z določbami zakona, ki ureja
družinska razmerja.
24. člen
(1) Rejnik, ki izvaja rejniško dejavnost
kot poklic, mora imeti istočasno nameščene tri otroke, od tega vsaj dva za
obdobje celega meseca.
(2) Normativ iz prejšnjega odstavka je
lahko znižan. Razlog za znižani normativ so specifične otrokove potrebe, kot je
rejništvo za hudo bolnega otroka, otroka z motnjami v telesnem ali duševnem
razvoju, zlorabljenega, trpinčenega, vedenjsko ali osebnostno motenega otroka. V primeru znižanega normativa mora imeti rejnik nameščenega vsaj
enega otroka za obdobje celega meseca.
(3) Znižani normativ in trajanje znižanega
normativa določi komisija za določitev znižanega normativa in zvišanja plačila
dela na podlagi skupnega pisnega predloga centra otroka in centra rejnika.
VI. DOLŽNOSTI REJNIKA
25. člen
Osnovne dolžnosti rejnika so: 
-       
pripraviti sebe in družino na prihod otroka, 
-       
truditi se za čim hitrejšo prilagoditev otroka v rejnikovem domu in za
ustrezno ravnanje vseh članov rejnikove družine z otrokom, 
-       
nuditi pomoč otroku ob prilagajanju na novo okolje, 
-       
otroka primerno negovati, vzgajati in mu nuditi primerno nastanitev,
prehrano, obleko in obutev ter šolske in osebne potrebščine, 
-       
nuditi otroku primerne igrače, osnovne športne pripomočke in druge
pripomočke manjše vrednosti za različne aktivnosti, 
-       
skrbeti za krepitev in ohranjanje zdravja otroka ter mu, če je to
potrebno, priskrbeti ustrezno zdravstveno oskrbo preko izbranega osebnega
zdravnika, 
-       
pridobivati informacije in sprejemati odločitve, ki so povezane z
otrokovim vsakdanjim življenjem (seznanitev z ocenami in šolskim uspehom, odhod
v šolo v naravi, odhod na počitnice, izbira osebnega zdravnika, seznanitev z
informacijami o otrokovem zdravstvenem stanju, seznanitev z drugimi osebnimi
podatki, ki se nanašajo na otroka in so neizogibno potrebni za izvajanje rejniških
dolžnosti ipd.), 
-       
zastopati otroka v postopku izdaje osebne izkaznice, 
-       
skrbeti za otrokov pravilen odnos do učenja in dela in za privzgojitev
delovnih navad, 
-       
skrbeti za vključitev otroka v poklicno usposabljanje ali ustrezno
zaposlitev, 
-       
skrbeti za razvijanje in izoblikovanje pozitivne samopodobe otroka, 
-       
pripraviti otroka na odhod iz rejniške družine.
26. člen
(1) Z namestitvijo otroka v rejništvo
ostanejo staršem ali skrbniku tiste pravice in obveznosti, določene z zakonom,
ki ureja družinska razmerja, ki so združljive z namenom rejništva, razen če te
zaradi varovanja koristi otroka staršem ali skrbniku niso odvzete ali omejene.
(2) Rejnik je
dolžan omogočati in spodbujati stike med otrokom in
starši, razen v primeru, ko so staršem stiki omejeni ali prepovedani na podlagi
odločbe pristojnega organa.
27. člen
(1) Rejnik mora vsa pomembnejša vprašanja
glede otrokove oskrbe in vzgoje urejati sporazumno z otrokovimi starši oziroma skrbnikom in s centrom otroka. V ta namen mora
sodelovati v individualni projektni skupini, ki jo center otroka imenuje za
obravnavo posameznega otroka.
(2) Rejnik je dolžan upoštevati navodila
centra otroka, centra rejnika in dogovore individualne projektne skupine.
(3) Rejnik se je dolžan vključevati tudi v
dejavnosti, ki jih v zvezi z izvajanjem rejniške dejavnosti organizira center
rejnika.
28. člen
(1) Rejnik se mora najmanj enkrat v petih
letih udeležiti usposabljanj, katerih vsebino, izvajalca in trajanje predpiše
minister.
(2) Sredstva,
potrebna za usposabljanje, se zagotavljajo v proračunu Republike Slovenije.
(3) Rejnik se mora
enkrat letno udeležiti tudi usposabljanja, ki ga organizira in financira center
za socialno delo v skladu z 42. členom tega zakona, razen če se udeleži drugega
usposabljanja po svoji izbiri. V tem primeru rejnik centru rejnika predloži
potrdilo o udeležbi, pri čemer stroške tega usposabljanja krije rejnik sam. V
primeru vsebinske neustreznosti takšnega usposabljanja, center rejnika ne
prizna izpolnitev pogoja iz tega člena.
VII. NALOGE CENTROV ZA SOCIALNO DELO PRI IZVAJANJU
REJNIŠKE DEJAVNOSTI
Naloge pri izboru kandidatov za
izvajanje rejniške dejavnosti
29. člen
(1) Pri pridobivanju novih rejniških družin
so se centri za socialno delo dolžni aktivno vključiti na območju, za katerega
so krajevno pristojni.
(2) Vsem zainteresiranim so dolžni
predstaviti namen rejništva, pogoje, ki jih morajo izpolnjevati rejniki,
postopke pridobitve dovoljenja za izvajanje rejniške dejavnosti, način dela v
rejništvu ter pravice in dolžnosti rejnikov.
30. člen
(1) Center za socialno delo je dolžan vsem,
ki želijo izvajati rejniško dejavnost, izročiti obrazec vloge iz 8. člena tega
zakona in jih seznaniti s postopkom za pridobitev dovoljenja.
(2) Po prejemu vloge center rejnika postopa
v skladu z 11. členom tega zakona.
31. člen
(1) Pri pripravi ocene iz 9. člena tega
zakona center rejnika preveri motive kandidata za odločitev za izvajanje
rejniške dejavnosti, pri čemer upošteva vse dejavnike, ki bi lahko tako
pozitivno kot negativno vplivali na psihosocialni razvoj otroka.
(2) Pri pripravi ocene center rejnika
ugotovi primernost bivalnih pogojev celotne družine, posebej pa prostorov in
opreme, namenjene otroku oziroma otrokom, ki bi ga/jih sprejeli v rejništvo.
(3) Pri pripravi ocene center rejnika poleg
lastnih ugotovitev upošteva tudi morebitna potrdila ali mnenja oziroma
priporočila drugih institucij.
Naloge pri izvajanju rejništva
32. člen
(1) Po oceni, da se določenega otroka namesti v rejniško družino, je naloga
centra otroka, da med rejniki, ki imajo dovoljenje, izbere rejniško družino, ki
ustreza potrebam otroka.
(2) Če na območju centra otroka trenutno ni
moč najti ustreznega rejnika ali namestitev otroka na tem območju ne bi bila v
korist otroka, mora center otroka najti rejnika na širšem območju, pri čemer
obvezno sodeluje s centrom rejnika.
33. člen
Za namestitev otroka v rejniško družino je
potrebno pripraviti tako otroka in njegove starše kot tudi rejnika in rejniško
družino.
34. člen
(1) Center otroka je dolžan spremljati
razvoj otroka v rejništvu ter izpolnjevanje obveznosti, dogovorjenih z rejniško
pogodbo.
(2) Center otroka po potrebi ukrepa tako,
da se v vseh primerih in na najboljši način uresničuje namen rejništva.
35. člen
(1) Center otroka mora po namestitvi otroka
v rejniško družino sestaviti individualno projektno skupino, v kateri sodeluje
strokovni delavec centra otroka, strokovni delavec centra rejnika, rejnik,
starši in otrok, razen če center otroka oceni, da udeležba glede na okoliščine
primera za otroka ne bi bila koristna. Zaradi zagotavljanja individualne in
strokovne obravnave se individualne projektne skupine vabljeni udeležijo osebno
brez pooblaščenca. 
(2) Delo individualne projektne skupine
koordinira strokovni delavec centra otroka. Po potrebi se individualna
projektna skupina lahko razširi.
36. člen
(1) Individualna projektna skupina načrtuje
in predlaga ustrezno ravnanje in strokovno obravnavo otroka ter neposredno spremlja otroka v rejniški
družini. V ta namen pripravi za vsakega otroka
individualni načrt (v nadaljnjem besedilu: načrt), ki mora biti prilagojen
starosti oziroma stopnji razvoja otroka, otrokovim potrebam in mora biti
zastavljen tako, da zagotavlja celostno obravnavo in spremljanje otroka.
(2) Načrt mora biti v pisni obliki in mora
vsebovati razumno načrtovane cilje.
(3) Načrt je potrebno dopolnjevati in po
potrebi tudi spreminjati.
37. člen
(1) Individualna projektna skupina se
sestaja v skladu z načrtom in konkretnimi dogovori.
(2) Individualna projektna skupina mora
najmanj enkrat letno centru otroka predložiti pisno poročilo, v katerem
predlaga nadaljnje ukrepe v zvezi z otrokom.
38. člen
Poleg dejavnosti v okviru individualne
projektne skupine spremlja center otroka otroka z
obiski na domu, pogovori na centru, obiski v šoli in sodelovanjem z drugimi
institucijami.
39. člen
Izvajanje rejniške dejavnosti je dolžan
spremljati tudi center rejnika.
40. člen
Če otrok po
dopolnjenem 18. letu starosti še ostane v rejniški družini zaradi nadaljevanja
šolanja, je dolžnost centra otroka in centra rejnika, da pred podaljšanjem
rejniške pogodbe v skladu s tem zakonom, skupaj z otrokom in rejnikom ugotovijo, da je nadaljnje bivanje otroka v rejniški družini v korist otroka.
41. člen
Po odločitvi, da se za določenega otroka rejništvo zaključi, je naloga centra otroka, da na odhod pripravi otroka, rejniško družino in biološko družino.
Druge naloge pri izvajanju rejniške
dejavnosti
42. člen
Centri za socialno delo so dolžni na
območju, za katerega so krajevno pristojni, za vse rejnike najmanj enkrat letno
organizirati krajše usposabljanje, vzpodbujati in organizirati skupinsko delo z
udeleženimi v rejništvu in nuditi podporo s skupnostnimi oblikami dela.
43. člen
Če center rejnika ugotovi, da rejnik izvaja
rejništvo v nasprotju s koristmi otroka, mora
ministrstvu podati pisni predlog za odvzem dovoljenja z ustrezno
obrazložitvijo.
VIII. REJNIŠKA POGODBA
44. člen
Rejniška pogodba je pisna pogodba, ki jo po
izvršljivosti odločbe o namestitvi otroka v rejništvo skleneta pristojni center
otroka in rejnik za posameznega otroka.
45. člen
Rejniška pogodba določa zlasti:
-       
obseg oskrbe otroka,
-       
pravice in obveznosti pogodbenih strank,
-       
višino in način plačevanja rejnine,
-       
način in rok prenehanja rejniške pogodbe,
-       
morebitne posebnosti rejništva v posameznem primeru.
46. člen
(1) Center otroka lahko podaljša veljavnost
rejniške pogodbe z rejnikom tudi po polnoletnosti osebe, vendar najdlje do
dopolnjenega 26. leta starosti: 
-       
če oseba zaradi motenj v telesnem in duševnem razvoju ni sposobna za
samostojno življenje in delo, če oseba ali njen skrbnik s tem soglaša; 
-       
če ta ostane v rejniški družini zaradi nadaljevanja šolanja, če oseba s
tem soglaša. 
(2) Za osebo, za katero je bila po njeni
polnoletnosti v skladu s prejšnjim odstavkom podaljšana veljavnost rejniške
pogodbe z rejnikom zaradi motenj v telesnem in duševnem razvoju, zaradi katerih
ni sposobna za samostojno življenje in delo, center otroka najpozneje do
njenega 26. leta starosti razveže rejniško pogodbo in na podlagi soglasja osebe
ali skrbnika v skladu s 65. členom Zakona o socialnem varstvu (Uradni list RS,
št. 3/07 – uradno prečiščeno besedilo, 23/07 – popr., 41/07 – popr., 61/10 –
ZSVarPre, 62/10 – ZUPJS in 57/12) sklene pogodbo o izvajanju storitve
institucionalnega varstva v drugi družini ali na drug ustrezen način poskrbi za
njeno varstvo. Center otroka
izda odločbo o razvezi rejniške pogodbe. Zoper odločbo je dovoljena pritožba na
ministrstvo.
(3) Ne glede na prvi odstavek tega člena
lahko center otroka podaljša veljavnost rejniške pogodbe z rejnikom tudi po
polnoletnosti osebe, če ta po zaključku srednješolskega izobraževanja nima
druge možnosti bivanja in v 30 dneh po podaljšanju veljavnosti rejniške pogodbe
izkaže, da se vodi v evidenci brezposelnih oseb v skladu z določbami zakona, ki
ureja trg dela. Podaljšanje rejniške pogodbe iz tega razloga je možno za največ
12 mesecev neposredno po zaključku srednješolskega izobraževanja, vendar
najdlje do dopolnjenega 26. leta starosti osebe.
47. člen
Rejniška pogodba preneha:
-       
če je prenehalo rejništvo,
-       
s potekom časa, če je pogodba sklenjena za določen čas, razen če se
podaljša,
-       
če oseba, za katero se podaljša veljavnost rejniške pogodbe po
polnoletnosti, ne izpolnjuje pogojev iz tega zakona, zaradi katerih je bila
veljavnost rejniške pogodbe podaljšana,
-       
z razrešitvijo rejnika,
-       
s smrtjo rejnika ali otroka.
48. člen
(črtan)
49. člen
(1) Sodišče razreši rejnika izvajanja
rejniške dejavnosti za določenega otroka, če:
-       
nastopi kateri od razlogov iz 6. člena tega zakona,
-       
se rejnik ne udeleži usposabljanj iz 28. člena tega zakona,
-       
oceni, da to zahteva zaščita otrokovih koristi,
-       
rejnik ne izpolnjuje z rejniško pogodbo določenih dolžnosti,
-       
razrešitev zahteva rejnik in v ta namen poda izjavo na centru otroka.
(2) Rejnik, ki v skladu s peto alinejo
prejšnjega odstavka zahteva razrešitev, se razreši najprej tri mesece po
vložitvi zahteve, če ni v rejniški pogodbi določen daljši odpovedni rok.
(3) O razlogih iz prve in druge alineje
prvega odstavka tega člena center rejnika nemudoma obvesti center otroka.
(4) Center otroka, ki je sklenil rejniško
pogodbo z rejnikom, o nastopu katerega od razlogov iz prvega odstavka tega
člena obvesti sodišče ter predlaga imenovanje novega rejnika ali prenehanje
rejništva ali drugo obliko varstva in vzgoje v skladu z zakonom, ki ureja
družinska razmerja.
(5) Izvršljivo odločbo o razrešitvi rejnika
sodišče pošlje centru rejnika, centru otroka in rejniku. Z izvršljivostjo sodne
odločbe o razrešitvi rejnika preneha rejniška pogodba.
IX. REJNINA
50. člen
(1) Rejnik je za posameznega otroka upravičen do mesečne rejnine, ki zajema oskrbnino in plačilo dela.
(2) Ob prvi namestitvi otroka je rejnik
upravičen tudi do enkratnega prejemka v višini enkratnega denarnega prejemka za
opremo novorojenca, določenega s posebnim predpisom, ki ureja družinske
prejemke, če center otroka oceni, da je ob namestitvi potreben dodaten nakup
oblačil, obutve, potrebščin in opreme za otroka.
(3) Če rejnik izvaja rejniško dejavnosti kot poklic, mu Republika
Slovenija zagotavlja plačilo prispevkov za socialno varnost za polni
zavarovalni čas oziroma za razliko do polnega zavarovalnega časa, če je za manj
kot polni zavarovalni čas vključen v obvezno pokojninsko in invalidsko
zavarovanje iz drugega naslova.
51. člen
(1) Oskrbnino sestavljajo sredstva za
materialne stroške za otroka in denarni prejemek v znesku otroškega dodatka,
kot je določen za najnižji dohodkovni razred za prvega otroka, ob upoštevanju
starosti in šolanja nameščenega otroka, v skladu z zakonom, ki ureja
uveljavljanje pravic iz javnih sredstev. 
(2) Materialni stroški za otroka znašajo
291,27 eurov. 
(3) Višina oskrbnine je sorazmerna času
bivanja otroka v rejniški družini.
52. člen
(1) Oskrbnina se
zviša ob izrednih izdatkih za potrebe otroka.
Oskrbnina se zviša za znesek v višini 25% materialnih stroškov.
(2) Oskrbnina se
zviša za 25 % od višine materialnih stroškov tudi v primerih, ko je otrok
nameščen v zavod in v vikend rejništvo ter nima rednih prihodkov, določenih v
prvem odstavku tega člena.
(3) Zvišanje oskrbnine se določi v rejniški pogodbi.
(4) Pogoje za
zvišanje oskrbnine podrobneje določi minister.
53. člen
(1) Plačilo dela rejniku znaša 132,50 eura za otroka. 
(2) Glede na zahtevnost oskrbe, varstva in
vzgoje otroka (rejništvo za hudo bolnega otroka, otroka z motnjami v telesnem
ali duševnem razvoju, zlorabljenega otroka, trpinčenega otroka, vedenjsko ali
osebnostno motenega otroka) se lahko plačilo dela iz prejšnjega odstavka
začasno zviša za največ 50 %. 
(3) Komisija za določitev znižanega
normativa in zvišanja plačila dela iz 3. člena tega zakona na podlagi meril, ki
jih določi minister, odloči o odstotku zvišanja plačila dela in trajanju
pravice do povišanega plačila dela. 
(4) Pravica do zvišanega plačila dela se
lahko dodeli za največ eno leto. Pravica se lahko podaljšuje toliko časa,
kolikor trajajo razlogi za zvišanje plačila dela. 
(5) Višina plačila dela je sorazmerna času
bivanja otroka v rejniški družini.
54. člen
Plačilo dela rejniku ne pripada, če za
istega otroka prejema starševsko nadomestilo po predpisih, ki urejajo
starševsko varstvo oziroma starševski dodatek po predpisih, ki urejajo
družinske prejemke.
55. člen
(razveljavljen)
56. člen
(1) Rejniku, ki izvaja rejniško dejavnost
kot poklic, se zagotovi plačilo prispevkov za socialno varnost v skladu s
posebnimi predpisi, ki urejajo plačevanje prispevkov za socialno varnost.
(2) Prispevki za socialno varnost se
plačujejo od zneska najnižje pokojninske osnove, povečane za davke in
prispevke, po predpisih o pokojninskem in invalidskem zavarovanju. (delno
prenehal veljati)
57. člen
(1) Pravica do rejnine se prizna z dnem
namestitve otroka v rejniško družino, določenim v
rejniški pogodbi. Pri izračunu se upošteva, da ima mesec 30 dni.
(2) Rejniku, ki izvaja rejniško dejavnost
kot poklic, se prizna pravica do plačila prispevkov za socialno varnost z dnem
začetka izvajanja rejniške dejavnosti kot poklic.
58. člen
Pravica do rejnine preneha z dnem prenehanja
rejniške pogodbe.
59. člen
Če rejnik izvaja rejniško dejavnost kot
poklic, pa ne izpolnjuje normativa iz 24. člena tega zakona, vendar ne po
njegovi krivdi, se rejniku prizna pravica do plačila prispevkov za socialno
varnost za največ šest mesecev.
60. člen
Ministrstvo izplačuje rejnine najkasneje do
15. v mesecu za tekoči mesec.
61. člen
(prenehal
veljati)
X. PRIZNANJA
62. člen
(1) Republika Slovenija podeljuje rejnikom
priznanja za dolgoletno in uspešno izvajanje rejniške dejavnosti.
(2) Minister vsako leto na predlog komisije
za priznanja iz 3. člena tega zakona podeli največ tri priznanja.
(3) Sredstva za priznanja se zagotavljajo v
proračunu Republike Slovenije.
63. člen
Natančnejše pogoje za podelitev priznanj in
postopek podeljevanja priznanj predpiše minister.
XI. ZBIRKE PODATKOV
64. člen
(1) Za potrebe izvajanja, spremljanja,
načrtovanja, razvoja rejništva, za znanstveno raziskovalne namene in za statistične
namene ministrstvo vzpostavi in vodi centralno zbirko
podatkov.
(2) Centri za socialno delo vodijo zbirke
podatkov za potrebe izvajanja rejniške dejavnosti na območju njihove krajevne
pristojnosti.
65. člen
Ministrstvo in centri za socialno delo vodijo
za namene, določene v prejšnjem členu, zbirke podatkov o:
-       
rejnikih,
-       
rejniških družinah,
-       
sklenjenih rejniških pogodbah,
-       
otrocih, nameščenih v rejniške družine,
-       
bioloških družinah otrok, nameščenih v rejniške družine,
-       
rejninah,
-       
izdanih dovoljenjih,
-       
prenehanju veljavnosti dovoljenj,
-       
rejnikih, ki izvajajo rejniško dejavnost kot poklic.
66. člen
(1) Podatki, ki se zbirajo za namen vodenja
zbirke podatkov o rejnikih in zbirke podatkov o rejnikih, ki izvajajo rejniško
dejavnost kot poklic iz prejšnjega člena, so: 
-       
osebno ime, 
-       
datum rojstva, 
-       
enotna matična številka občana, 
-       
spol, 
-       
državljanstvo, 
-       
prebivališče, 
-       
zakonski stan, 
-       
izobrazba, 
-       
zaposlitev, 
-       
podatek o obveznem zdravstvenem zavarovanju, 
-       
podatek o zneskih plačila prispevkov za socialno varnost, 
-       
davčna številka, 
-       
datum vloge za izvajanje rejniške dejavnosti, 
-       
datum začetka veljavnosti dovoljenja, 
-       
številka in datum izdanega dovoljenja, 
-       
datum prenehanja dovoljenja, 
-       
razlog prenehanja dovoljenja, 
-       
vrsta in datum izobraževanja, 
-       
datum vpisa v register izvajanja rejniške dejavnosti kot poklic, 
-       
datum izbrisa iz registra izvajanja rejniške dejavnosti kot poklic, 
-       
razlog izbrisa iz registra izvajanja rejniške dejavnosti kot poklic, 
-       
pristojni center za socialno delo, 
-       
datum prijave v obvezno pokojninsko in invalidsko zavarovanje, 
-       
številka in datum izdanega potrdila o vpisu v register izvajanja
rejniške dejavnosti kot poklic, 
-       
datum odjave iz obveznega pokojninskega in invalidskega zavarovanja,
-       
datum izvršljivosti sodne odločbe o namestitvi otroka v rejništvo k
sorodniku na podlagi 14. člena tega zakona, 
-       
številka in datum izdane sodne odločbe o namestitvi otroka v rejništvo k
sorodniku na podlagi 14. člena tega zakona, 
-       
datum izbrisa rejnika sorodnika iz evidence izdanih dovoljenj po
prenehanju izvajanja rejniške dejavnosti na podlagi sodne odločbe iz
14. člena tega zakona, 
-       
datum izvršljivosti sodne odločbe o namestitvi otroka v rejništvo k
osebi, ki ni sorodnik, na podlagi 14. člena tega zakona, 
-       
številka in datum izdane sodne odločbe o namestitvi otroka v rejništvo k
osebi, ki ni sorodnik, na podlagi 14. člena tega zakona, 
-       
datum izbrisa rejnika, ki ni sorodnik, iz evidence izdanih dovoljenj po
prenehanju izvajanja rejniške dejavnosti na podlagi sodne odločbe iz
14. člena tega zakona.
(2) Podatki, ki se zbirajo za namen vodenja
zbirke podatkov o članih rejniške družine iz prejšnjega člena, so: 
-       
osebno ime, 
-       
datum rojstva, 
-       
enotna matična številka občana, 
-       
sorodstveno razmerje družinskega člana do rejnika, 
-       
status (šolanje, zaposlitev, upokojitev). 
(3) Podatki, ki se zbirajo za namen vodenja
zbirke podatkov o sklenjenih rejniških pogodbah in rejninah iz prejšnjega
člena, so: 
-       
osebno ime rejnika in otroka, 
-       
enotna matična številka občana rejnika in otroka, 
-       
prebivališče rejnika in otroka, 
-       
zdravstveno stanje otroka (podatek o motnji ali bolezni, zaradi katere
potrebuje posebno nego in varstvo, v skladu s posebnimi predpisi), 
-       
davčna številka rejnika, 
-       
višina rejnine, 
-       
številka osebnega računa rejnika. 
(4) Podatki, ki se zbirajo za namen vodenja
zbirk podatkov o otrocih, nameščenih v rejniške družine iz prejšnjega člena,
so: 
-       
osebno ime, 
-       
datum rojstva, 
-       
enotna matična številka občana, 
-       
spol, 
-       
državljanstvo, 
-       
prebivališče, 
-       
šolanje, 
-       
zdravstveno stanje (podatek o motnji ali bolezni, zaradi katere
potrebuje posebno nego in varstvo, v skladu s posebnimi predpisi), 
-       
podatek o obveznem zdravstvenem zavarovanju, 
-       
določenost in višina preživnine, 
-       
določenost in višina družinske pokojnine (številka in datum odločbe), 
-       
število dni namestitve, 
-       
izplačano nadomestilo preživnine, 
-       
vključenost v socialnovarstveni zavod, 
-       
postavitev pod skrbništvo, 
-       
davčna številka,
-       
podatek o vodenju v evidenci brezposelnih oseb.
(5) Podatki, ki se zbirajo za namen vodenja
zbirke podatkov o članih bioloških družin otrok iz prejšnjega člena, so: 
-       
osebno ime, 
-       
rojstni podatki, 
-       
enotna matična številka občana, 
-       
sorodstveno razmerje družinskega člana do otroka, 
-       
prebivališče, 
-       
status (šolanje, zaposlitev, upokojitev), 
-       
postavitev pod skrbništvo, 
-       
izobrazba. 
(6) Podatki, ki se zbirajo za namen vodenja
zbirk podatkov o izdanih dovoljenjih in o prenehanju veljavnosti dovoljenj iz
prejšnjega člena, so: 
-       
osebno ime, 
-       
enotna matična številka občana rejnika, 
-       
prebivališče rejnika, 
-       
datum začetka veljavnosti dovoljenja, 
-       
datum prenehanja veljavnosti dovoljenja.
67. člen
(1) Podatki iz prejšnjega člena se zbirajo
neposredno od posameznika za njega in za njegove družinske člane ter iz uradnih
zbirk, ki jih v Republiki Sloveniji vodijo za to pooblaščeni organi in
organizacije. 
(2) Ministrstvo in centri za socialno delo
za namen izvajanja javnih pooblastil po tem zakonu brezplačno pridobivajo
osebne podatke iz prejšnjega člena iz obstoječih zbirk osebnih podatkov
naslednjih upravljavcev: 
-       
ministrstva, pristojnega za notranje zadeve – podatke o posamezniku,
družinskih članih, skupnem gospodinjstvu, odvzemu starševske skrbi in
postavitvi pod skrbništvo (osebno ime, datum rojstva, enotno matično številko
občana, državljanstvo, prebivališče); 
-       
izvajalcev vzgojne in izobraževalne dejavnosti ter ministrstva,
pristojnega za izobraževanje – podatke o vključitvi v vzgojno-izobraževalni ali
izobraževalni zavod; 
-       
ministrstva, pristojnega za pravosodje – podatke o izrečenih kaznih,
varnostnih ukrepih, pogojnih obsodbah, sodnih opominih in obsodbah, s katerimi
je bila storilcem kaznivih dejanj, o katerih se vodi kazenska evidenca,
oproščena kazen, ter o njihovih pravnih posledicah; poznejše spremembe o
obsodbah, ki so bile vpisane v kazensko evidenco; podatke o izvršeni kazni in o
razveljavitvi vpisa neupravičene obsodbe; 
-       
Zavoda za pokojninsko in invalidsko zavarovanje Slovenije – podatke o
zavarovancih in uživalcih pravic iz pokojninskega in invalidskega zavarovanja; 
-       
Zavoda za zdravstveno zavarovanje Slovenije – podatke o obveznem
zdravstvenem zavarovanju; 
-       
izvajalcev zdravstvene dejavnosti – podatke o zdravstvenem stanju; 
-       
sklada Republike Slovenije, pristojnega za izplačilo nadomestila
preživnine – podatke o izplačanem nadomestilu preživnine; 
-       
centrov za socialno delo – podatke iz zbirk podatkov, vodenih pri
izvajanju nalog, ki so jim z zakonom poverjena kot javna pooblastila (vrsta in
višina pravice za otroka, določenost in višina preživnine); 
-       
izvajalcev socialnovarstvene dejavnosti – podatke o vključitvi v
socialnovarstveni zavod;
-       
Zavoda Republike Slovenije za zaposlovanje – potrdilo o vodenju osebe v
evidenci brezposelnih oseb;
-       
Agencije Republike Slovenije za javnopravne evidence in storitve –
podatke o statusu samostojnega podjetnika in statusu družbenika oziroma
delničarja gospodarskih družb, ustanovljenih v skladu z zakonom, ki ureja
gospodarske družbe, oziroma ustanovitelja zavodov ter zadrug, ki je hkrati
poslovodna oseba in na tej podlagi vključen v obvezno pokojninsko in invalidsko
zavarovanje.
(3) Podatke o zdravstvenem stanju je mogoče
pridobivati le ob pisni privolitvi posameznika, na katerega se nanašajo ali
njegovega skrbnika, razen če bodo podatki uporabljeni za statistike ali
znanstveno raziskovalne namene v obliki, ki ne omogoča identifikacije
posameznikov.
(4) Kadar je to mogoče, se posamezne zbirke
za izvajanje tega zakona lahko medsebojno povezujejo na podlagi enotne matične
številke občana.
68. člen
(1) Ministrstvo in centri za socialno delo,
ki odločajo o pravicah iz tega zakona, lahko podatke, ki jih dobijo od
zavezancev iz prejšnjega člena, uporabijo samo za potrebe postopka odločanja po
tem zakonu.
(2) Drugim uporabnikom lahko ministrstvo
oziroma centri za socialno delo posredujejo podatke samo, če so za njihovo
uporabo pooblaščeni z zakonom ali na podlagi pisne zahteve ali privolitve
osebe, na katero se podatki nanašajo.
69. člen
(1) Podatki iz
zbirk podatkov iz 65. člena tega zakona se hranijo pet let po prenehanju
izvajanja rejniške dejavnosti, razen podatkov iz devete alineje 65. člena
tega zakona, ki se hranijo, dokler rejnik ne uveljavi pravice iz naslova
pokojninskega in invalidskega zavarovanja.
(2) Po poteku roka
iz prejšnjega odstavka se podatki arhivirajo.
XII. KAZENSKA DOLOČBA
(črtano)
70. člen
(črtan)

Zakon o izvajanju rejniške dejavnosti – ZIRD (Uradni
list RS, št. 110/02)
vsebuje naslednje prehodne in končne določbe:
»XIII. PREHODNE IN KONČNE DOLOČBE
71. člen
(1) Rejnik, ki že izvaja rejniško dejavnost
ali je izvajal rejniško dejavnost v zadnjem letu pred uveljavitvijo tega
zakona, lahko nadaljuje z izvajanjem rejniške dejavnosti tudi če ne izpolnjuje
pogojev iz 5. člena tega zakona.
(2) Center rejnika posreduje ministrstvu
podatke o rejnikih iz prejšnjega odstavka zaradi vpisa v evidenco izdanih
dovoljenj.
(3) Ministrstvo izda rejniku dovoljenje in
ga vpiše v evidenco izdanih dovoljenj v roku šestih mesecev od dneva prejema
posamezne vloge.
72. člen
(1) Rejnike, ki so pred uveljavitvijo tega
zakona že izvajali rejniško dejavnost kot edini poklic, ministrstvo vpiše v
register, če izpolnjujejo normative iz 24. člena tega zakona.
(2) Komisija za določitev znižanega
normativa in zvišanja plačila dela preveri izpolnjevanje normativov iz
prejšnjega odstavka v roku šestih mesecev po uveljavitvi tega zakona.
73. člen
Do vpisa v register se rejnikom, ki že
izvajajo rejniško dejavnost kot edini poklic, plačujejo prispevki za socialno
varnost po predpisih, ki veljajo do uveljavitve tega zakona.
74. člen
(1) Predloge za zvišanje plačila dela iz
drugega odstavka 53. člena tega zakona za rejnike, ki že izvajajo rejniško
dejavnost po predpisih, ki veljajo do uveljavitve tega zakona, je komisija za
določitev znižanega normativa in zvišanja plačila dela dolžna obravnavati
najkasneje v roku enega leta od uveljavitve tega zakona.
(2) Zvišano plačilo dela pripada rejniku od
dneva uveljavitve tega zakona.
75. člen
Minister izda izvršilne predpise iz 3.,
12., 17., 22., 28., 52., 53. in 63. člena tega zakona v roku treh mesecev od
uveljavitve tega zakona.
76. člen
Z dnem uveljavitve tega zakona preneha
veljati drugi, tretji in četrti odstavek 160. člena, 162., 163., 164., 165.,
166., 168., 169. člen, drugi odstavek 170. člena, 171., 172., 173. in 174. člen
zakona o zakonski zvezi in družinskih razmerjih (Uradni list SRS, št. 14/89 – prečiščeno
besedilo, Uradni list RS, št. 64/2001) in zadnja alinea 98. člena zakona o
socialnem varstvu (Uradni list RS, št. 54/92, 42/94 – odločba US, 1/99, 41/99,
36/2000, 54/2000 in 26/2001).
77. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o usklajevanju transferjev posameznikom
in gospodinjstvom v Republiki Sloveniji – ZUTPG (Uradni list RS, št. 114/06)
vsebuje naslednjo končno določbo:
»10. člen
Ta zakon začne veljati 1. januarja 2007.«.

Zakon o pokojninskem in invalidskem
zavarovanju – ZPIZ-2 (Uradni list RS, št. 96/12)
vsebuje naslednjo končno določbo:
»431. člen
(začetek
veljavnosti)
Ta zakon začne veljati prvi dan naslednjega
meseca po objavi v Uradnem listu Republike Slovenije.«.

Zakon o spremembah in dopolnitvah Zakona o
izvajanju rejniške dejavnosti – ZIRD-A (Uradni list RS, št. 109/12)
vsebuje naslednje prehodne in končne določbe:
»PREHODNE IN KONČNE DOLOČBE
31. člen
V šestih mesecih od dneva začetka uporabe
tega zakona center otroka razveže rejniške pogodbe za tiste osebe, ki so ob
začetku uporabe tega zakona že dopolnile 26 let in na podlagi soglasja osebe
ali skrbnika v skladu s 65. členom Zakona o socialnem varstvu (Uradni list RS,
št. 3/07 – uradno prečiščeno besedilo, 23/07 – popr., 41/07 – popr., 61/10 –
ZSVarPre, 62/10 – ZUPJS in 57/12) sklene pogodbo o izvajanju storitve
institucionalnega varstva v drugi družini ali na drug ustrezen način poskrbi za
njeno varstvo.
32. člen
Ne glede na določbo 51. člena zakona, se
materialni stroški od 1. januarja 2013 do 31. decembra 2013 priznajo v višini
282,74 eurov.
33. člen
Z dnem začetka uporabe tega zakona se
rejnine, določene z rejniškimi pogodbami, sklenjenimi pred dnevom uporabe tega
zakona, izplačajo v zneskih, določenih s tem zakonom.
34. člen
Minister v treh mesecih od dneva
uveljavitve tega zakona uskladi Pravilnik o pogojih in postopkih za izvajanje
zakona o izvajanju rejniške dejavnosti (Uradni list RS, št. 54/03 in 78/08) z
določbami tega zakona.
35. člen
(1) Ta zakon začne veljati naslednji dan po
objavi v Uradnem listu Republike Slovenije, uporabljati pa se začne 1. januarja
2013, razen šeste alinee drugega odstavka 16. člena zakona, ki se začne
uporabljati 1. januarja 2018. 
(2) Do začetka uporabe določb tega zakona
se uporabljajo določbe Zakona o izvajanju rejniške dejavnosti (Uradni list RS,
št. 110/02, 56/06 – odl. US in 114/06 – ZUTPG).«.

Zakon o spremembah in dopolnitvah Zakona o
izvajanju rejniške dejavnosti – ZIRD-B (Uradni list RS, št. 22/19)
vsebuje naslednje prehodne in končne določbe:
»PREHODNE IN KONČNE DOLOČBE
25. člen
(1) Postopki za pridobitev dovoljenja za
izvajanje rejniške dejavnosti, ki so se na podlagi 14. člena Zakona o
izvajanju rejniške dejavnosti (Uradni list RS, št. 110/02, 56/06 – odl.
US, 114/06 – ZUTPG, 96/12 – ZPIZ-2 in 109/12) začeli pred uveljavitvijo tega
zakona, se dokončajo po določbah Zakona o izvajanju rejniške dejavnosti (Uradni
list RS, št. 110/02, 56/06 – odl. US, 114/06 – ZUTPG, 96/12 – ZPIZ-2 in
109/12).
(2) Za zakonske učinke pravnomočnih
dovoljenj za izvajanje rejniške dejavnosti, ki so bila izdana na podlagi
14. člena Zakona o izvajanju rejniške dejavnosti (Uradni list RS,
št. 110/02, 56/06 – odl. US, 114/06 – ZUTPG, 96/12 – ZPIZ-2 in 109/12), se
uporabljajo določbe Zakona o izvajanju rejniške dejavnosti (Uradni list RS,
št. 110/02, 56/06 – odl. US, 114/06 – ZUTPG, 96/12 – ZPIZ-2 in 109/12).
26. člen
Postopki odpovedi in razveze rejniške
pogodbe, ki so se na podlagi 48. ali 49. člena Zakona o izvajanju rejniške
dejavnosti (Uradni list RS, št. 110/02, 56/06 – odl US, 114/06 – ZUTPG,
96/12 – ZPIZ-2, 109/12) začeli pred uveljavitvijo tega zakona, se dokončajo po
določbah Zakona o izvajanju rejniške dejavnosti (Uradni list RS, št. 110/02,
56/06 – odl US, 114/06 – ZUTPG, 96/12 – ZPIZ-2 in 109/12).
27. člen
Spremenjena 52. in 53. člen zakona se
začneta uporabljati 1. maja 2019, do takrat pa se uporabljata 52. in
53. člen Zakona o izvajanju rejniške dejavnosti (Uradni list RS,
št. 110/02, 56/06 – odl. US, 114/06 – ZUTPG, 96/12 – ZPIZ-2 in 109/12).
28. člen
Ta zakon začne veljati 15. aprila
2019.«.