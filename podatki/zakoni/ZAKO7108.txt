Prvi del: SPLOŠNE DOLOČBE
I. poglavje: Uvodne določbe
1. člen
(vsebina in uporaba zakona)
(1) Ta zakon ureja pogoje za graditev objektov in druga
vprašanja, povezana z graditvijo objektov.
(2) Določbe tega zakona se ne uporabljajo za graditev
objektov, če je treba nemudoma izvesti nujne in začasne ukrepe za odvračanje
nevarnosti in povzročitve nadaljnje škode ob neposredni ogroženosti ali
nastanku naravnih in drugih nesreč ali če gre za vojaško-inženirske objekte,
zaklonišča ali druge zaščitne objekte med izrednim ali vojnim stanjem.
(3) Določbe tega zakona se ne uporabljajo tudi za graditev objektov:
-       
v rudniškem prostoru, ki so v neposredni povezavi z raziskovanjem, izkoriščanjem
ali opustitvijo izkoriščanja mineralnih surovin v skladu s predpisi, ki urejajo
rudarstvo;
-       
ki pomenijo agromelioracije ali kmetijsko-gozdarsko opremo v skladu s
predpisi, ki urejajo kmetijska zemljišča.
(4) Ta zakon vsebinsko povzema:
1.     
Direktivo Sveta 92/43/EGS z dne 21. maja 1992 o ohranjanju naravnih
habitatov ter prosto živečih živalskih in rastlinskih vrst (UL L št. 206 z dne
22. 7. 1992, str. 7), zadnjič spremenjeno z Direktivo Sveta 2013/17/EU z
dne 13. maja 2013 o prilagoditvi nekaterih direktiv na področju okolja
zaradi pristopa Republike Hrvaške (UL L št. 158 z dne 10. 6. 2013, str.
193), v delu, ki se nanaša na združitev presoje sprejemljivosti nameravane
gradnje objekta za naravo s postopki dovoljevanja po tem zakonu;
2.     
Direktivo Evropskega parlamenta in Sveta 2000/60/ES z dne
23. oktobra 2000 o določitvi okvira za ukrepe Skupnosti na področju vodne
politike (UL L št. 327 z dne 22. 12. 2000, str. 1), zadnjič spremenjeno z
Direktivo Komisije 2014/101/EU z dne 30. oktobra 2014 o spremembi
Direktive Evropskega parlamenta in Sveta 2000/60/ES o določitvi okvira za
ukrepe Skupnosti na področju vodne politike (UL L št. 311 z dne 31. 10.
2014, str. 32), v delu, ki se nanaša na zahtevo po predhodnem dovoljenju nad
zajezovanjem sladke površinske vode ali umetno napajanje ali bogatenje podzemne
vode, kadar se to nanaša na objekt, za katerega je s tem zakonom predpisana
pridobitev gradbenega dovoljenja;
3.     
Direktivo 2006/123/ES Evropskega parlamenta in Sveta z dne
12. decembra 2006 o storitvah na notranjem trgu (UL L št. 376 z dne
27. 12. 2006, str. 36) v delu, ki se nanaša na regulacijo dejavnosti
gradbeništva;
4.     
Direktivo 2011/92/EU Evropskega parlamenta in Sveta z dne
13. decembra 2011 o presoji vplivov nekaterih javnih in zasebnih projektov
na okolje (UL L št. 26 z dne 28. 1. 2012, str. 1), zadnjič spremenjeno z
Direktivo 2014/52/EU Evropskega parlamenta in Sveta z dne 16. aprila 2014
o spremembi Direktive 2011/92/EU o presoji vplivov nekaterih javnih in zasebnih
projektov na okolje (UL L št. 124 z dne 25. 4. 2014, str. 1), v delu, ki
se nanaša na združitev presoje vplivov na okolje javnih in zasebnih gradenj s
postopki dovoljevanja po tem zakonu.
2. člen
(namen)
(1) Namen tega zakona je zaščita javnega interesa pri
graditvi objektov.
(2) Za javni interes iz prejšnjega odstavka se štejejo
predvsem varnost objektov, spoštovanje načela enakih možnosti, varstvo okolja,
ohranjanje narave, varstvo voda, varstvo kulturne dediščine, spodbujanje
trajnostne gradnje, skladnost umeščanja objektov v prostor, arhitektura kot izraz
kulture, evidentiranje, uporabnost, učinkovitost, kakovost objektov in njihova
usklajenost z okoljem v njihovem celotnem življenjskem ciklu.
(3) Namen tega zakona se uresničuje s projektiranjem,
dovoljevanjem, gradnjo, uporabo, vzdrževanjem in inšpekcijskim nadzorom.
(4) Objekti morajo biti skladni s prostorskimi izvedbenimi
akti in s predpisi o urejanju prostora, izpolnjevati morajo bistvene zahteve in
biti evidentirani.
(5) Pristojni organi pri graditvi objektov in vsi udeleženci
pri graditvi objektov so vsak zase ter v okviru pravic in dolžnosti, ki jih
določajo predpisi, dolžni zagotavljati izpolnjevanje zahtev iz prejšnjega
odstavka.
3. člen
(pomen izrazov)
(1) Izrazi, uporabljeni v tem zakonu, imajo naslednji pomen:
1.     
bistvene zahteve so gradbenotehnične lastnosti, ki jih morajo
izpolnjevati objekti za zagotavljanje njihove varne in učinkovite rabe;
2.     
dokončanje gradnje je konec izvajanja del, ki zagotavlja izpolnjevanje
bistvenih zahtev in minimalno komunalno oskrbo objekta;
3.     
drug gradbeni poseg je posledica gradbenih del, ni stavba ali gradbeni
inženirski objekt ter pomeni poseg v fizične strukture na zemeljskem površju in
pod njim ter trajno spreminja podobo ali rabo prostora;
4.     
enostaven objekt je objekt tako majhnih dimenzij, da se v njem ne more
zadrževati večje število oseb, konstrukcijsko enostaven in prostorsko manj
zaznaven;
5.     
gradbeni inženirski objekt je objekt, ki ni stavba in ni drug gradbeni
poseg; in sicer so to objekti prometne infrastrukture (ceste, železniške proge,
letališke steze, mostovi, viadukti, predori in podhodi, pristanišča, plovne
poti, pregrade in jezovi ter drugi vodni objekti), cevovodi, komunikacijska
omrežja in elektroenergetski vodi, industrijski gradbeni kompleksi, športna
igrišča in drugi gradbeno inženirski objekti;
6.     
gradnja je izvedba gradbenih in drugih del, povezanih z gradnjo, ki
obsega novogradnjo, rekonstrukcijo, vzdrževanje objekta, vzdrževalna dela v
javno korist, odstranitev in spremembo namembnosti;
7.     
gradbeno dovoljenje je odločba, s katero se investitorju ali investitorki
(v nadaljnjem besedilu: investitor) dovoljuje gradnja;
8.     
gradbišče je zemljišče ali objekt, na katerem se izvaja gradnja in ki je
potreben za njeno izvajanje;
9.     
graditev objektov je projektiranje, dovoljevanje in gradnja; 
10.  
groba gradbena dela so dela, s katerimi se stavba zgradi do te mere, da
so zgrajeni temelji, konstrukcija in ostrešje, ki je pokrito, niso pa narejene
inštalacije, končana zaključna dela in ni vgrajeno stavbno pohištvo, oziroma
dela, s katerimi se gradbeni inženirski objekt v pretežni meri dokonča;
11.  
investitor je udeleženec pri graditvi objektov, ki vloži zahtevo za
pridobitev gradbenega dovoljenja ali prijavi gradnjo, jo naroči ali jo za
lastne potrebe izvaja sam;
12.  
izvajalec je pravna ali fizična oseba, ki kot udeleženec pri graditvi
objektov izvaja gradnjo;
13.  
manj zahteven objekt je objekt, ki ni uvrščen med zahtevne, nezahtevne
ali enostavne objekte;
14.  
minimalna komunalna oskrba objekta je oskrba, ki pri novo zgrajenih
stanovanjskih stavbah obsega oskrbo s pitno vodo, oskrbo z energijo, odvajanje
odpadnih voda in dostop do javne poti ali ceste, minimalna komunalna oskrba
drugih novo zgrajenih objektov pa se določi glede na namen objekta; oskrba s
pitno vodo, oskrba z energijo in odvajanje odpadnih voda se lahko ne glede na
določbe prostorskega izvedbenega akta zagotovijo tudi tako, da so omogočeni
samooskrba objekta, alternativni tehnični načini ali zadnje stanje tehnike;
15.  
mnenjedajalec je državni organ, občina ali nosilec javnega pooblastila,
ki na področju varstva okolja, ohranjanja narave, varstva kulturne dediščine,
varstva voda, prostora, jedrske in sevalne varnosti, kmetijstva in gozdov,
obrambe, carinskega in mejnega nadzora, varovanja prometne, komunalne in
energetske infrastrukture, rudarstva in drugih področij, če je to določeno v
zakonu, da mnenje k dokumentaciji za pridobitev gradbenega dovoljenja glede
sprejemljivosti nameravane gradnje z vidika njegovih pristojnosti;
16.  
nadzornik je pravna ali fizična oseba, ki kot udeleženec pri graditvi
objektov izvaja nadzor nad gradnjo in izpolnjuje pogoje po zakonu, ki ureja
arhitekturno in inženirsko dejavnost;
17.  
nedovoljen objekt so nelegalen objekt, neskladen objekt in nevaren
objekt;
18.  
nelegalen objekt je objekt, ki se gradi ali ki je zgrajen brez
pravnomočnega gradbenega dovoljenja ali v nasprotju s pogoji, določenimi z
gradbenim dovoljenjem, če ga gradbeno-tehnično ni mogoče uskladiti z gradbenim
dovoljenjem; nelegalen objekt sta tudi:
- 
objekt, za katerega je bilo gradbeno dovoljenje ali dovoljenje za objekt
daljšega obstoja odpravljeno ali razveljavljeno in
- 
objekt, za katerega ni predpisano gradbeno dovoljenje, če je zgrajen v
nasprotju s prostorskim izvedbenim aktom ali drugim predpisom občine;
19.  
neskladen objekt je objekt, ki ima pravnomočno gradbeno dovoljenje,
vendar se gradi ali je zgrajen v nasprotju s pogoji, določenimi z gradbenim
dovoljenjem, tako, da ga je gradbeno-tehnično mogoče uskladiti z gradbenim
dovoljenjem in pri tem ne gre za dopustna odstopanja v skladu s 66. členom
tega zakona;
20.  
neskladna uporaba objekta je uporaba objekta ali dela objekta brez
uporabnega dovoljenja, v nasprotju z izdanim gradbenim dovoljenjem ali
nasprotju z uporabnim dovoljenjem;
21.  
nevaren objekt je objekt, ki ne izpolnjuje bistvenih zahtev, tako da
neposredno ogroža zdravje in življenje ljudi, premoženje večje vrednosti,
promet ali sosednje objekte;
22.  
nezahteven objekt je objekt manjših dimenzij, konstrukcijsko nezahteven
in prostorsko zaznaven;
23.  
novogradnja je gradnja, katere posledica je novo zgrajen objekt ali
prizidava;
24.  
novo zgrajen objekt je objekt, ki je popolnoma zgrajen na novo in prej
ni obstajal;
25.  
objekt je stavba, gradbeni inženirski objekt ali drug gradbeni poseg,
narejen z gradbenimi, zaključnimi gradbenimi ali inštalacijskimi deli,
sestavljen iz gradbenih proizvodov, proizvodov ali naravnih materialov, skupaj
s trajno vgrajenimi inštalacijami in napravami v objektu, ki so namenjene
delovanju objekta;
26.  
objekt v javni rabi je objekt ali del objekta, katerega raba je pod
enakimi pogoji namenjena vsem: nestanovanjska stavba kot je gostinska stavba
(skupina 121 po CC-SI), poslovna in upravna stavba (skupina 122 po CC-SI),
trgovska stavba in stavba za storitvene dejavnosti (skupina 123 po CC-SI),
stavba za promet in stavba za izvajanje komunikacij (skupina 124 po CC-SI),
stavba splošnega družbenega pomena (skupina 126 CC-SI), obredna stavba (razred
1272 po CC-SI) in druga nestanovanjska stavba, če je namenjena javni rabi, in
javna površina kot je javna cesta, ulica, trg, tržnica, igrišče, parkirišče,
pokopališče, park, zelenica, rekreacijska površina;
27.  
objekt z vplivi na okolje je objekt, za katerega je treba v skladu s
predpisi, ki urejajo varstvo okolja, izvesti presojo vplivov na okolje;
28.  
odstranitev je izvedba del, s katerimi se odstranijo, porušijo ali
razgradijo vsi nadzemni in podzemni deli objekta;
29.  
presoja sprejemljivosti je postopek, v katerem se oceni vpliv oziroma
posledice nameravane gradnje v skladu s predpisi, ki urejajo ohranjanje narave;
30.  
presoja vplivov na okolje je postopek, v katerem se v skladu s predpisi,
ki urejajo varstvo okolja, pripravi poročilo o vplivih na okolje, izvede
sodelovanje z javnostjo, vključuje stranke in pristojne mnenjedajalce ter
države članice Evropske unije pri čezmejnih vplivih, v katerem se proučijo vse
zbrane informacije o vplivih posega na okolje ter na njihovi podlagi izda
obrazložena odločitev, vključena v gradbeno dovoljenje, izdano v integralnem
postopku;
31.  
pristojni upravni organ za gradbene zadeve je organ, ki je po tem zakonu
pristojen za izdajo gradbenega in uporabnega dovoljenja;
32.  
pristojni poklicni zbornici sta Zbornica za arhitekturo in prostor
Slovenije in Inženirska zbornica Slovenije;
33.  
prizidava je gradnja, pri kateri se gabariti obstoječega objekta povečajo
v horizontalni ali vertikalni smeri;
34.  
projektant je pravna ali fizična oseba, ki kot udeleženec pri graditvi
objektov izdeluje projektno dokumentacijo in izpolnjuje pogoje po zakonu, ki
ureja arhitekturno in inženirsko dejavnost;
35.  
rekonstrukcija je spreminjanje tehničnih značilnosti obstoječega
objekta, pri čemer se delno ali v celoti spreminjajo njegovi konstrukcijski
elementi, zmogljivost ali izvedejo druge njegove izboljšave, pri čemer se
morajo ohraniti najmanj temelji ali kletni zidovi obstoječega objekta, in se
gabariti objekta praviloma ne povečajo, lahko pa se zmanjšajo; povečanje
gabaritov je v okviru rekonstrukcije mogoče le zaradi usklajevanja z bistvenimi
zahtevami, kot jih za objekte določajo predpisi, ki urejajo graditev;
36.  
sprememba namembnosti je sprememba namena objekta ali njegovega dela, ki
se izvede samostojno ali hkrati z vzdrževanjem, rekonstrukcijo ali prizidavo.
Za spremembo namembnosti se ne šteje, če se namembnost spreminja v okviru
podrazreda v skladu s predpisom, ki ureja uvedbo in uporabo enotne
klasifikacije objektov;
37.  
stavba je pokrit objekt, kamor se lahko vstopi in je namenjen bivanju
ali opravljanju dejavnosti;
38.  
uporabno dovoljenje je odločba, s katero se dovoljuje uporaba objekta;
39.  
vodja del je fizična oseba, ki izvajalcu del pri gradnji odgovarja za
skladnost izvedenih del s projektno dokumentacijo, predpisi, s katerimi se
podrobneje določijo bistvene in druge zahteve, ter predpisi s področja
zagotavljanja varnosti in zdravja pri delu na gradbiščih;
40.  
vzdrževalna dela v javno korist so izvedba takšnih vzdrževalnih in
drugih del, za katere je v posebnem zakonu ali predpisu, izdanem na podlagi
takšnega posebnega zakona, določeno, da se za zagotavljanje opravljanja
določene vrste gospodarske javne službe lahko spremenita tudi zmogljivost
objekta in z njo povezana velikost objekta;
41.  
vzdrževanje objekta so dela, namenjena ohranjanju uporabnosti in
vrednosti objekta ter izboljšave, ki upoštevajo napredek tehnike, zamenjava
posameznih dotrajanih konstrukcijskih in drugih elementov ter inštalacijski
preboji;
42.  
začasen objekt je objekt, namenjen prireditvam ali sezonski ponudbi, ki
se postavi samo za namen in čas prireditve ali med sezono;
43.  
začetek gradnje je začetek izvajanja gradbenih, obrtniških ali
inštalacijskih del;
44.  
zadnje stanje gradbene tehnike je stanje, ki v trenutku, ko se
projektira ali gradi, pomeni doseženo stopnjo razvoja tehničnih zmogljivosti
gradbenih proizvodov, procesov in storitev, ki temeljijo na priznanih izsledkih
znanosti, tehnike in izkušenj s področja graditve objektov, ob hkratnem
upoštevanju razumnih stroškov;
45.  
zahteven objekt je objekt velikih dimenzij ali konstrukcijsko zahteven
ali objekt, ki je namenjen zadrževanju večjega števila oseb v njem, in
prostorsko zaznaven;
46.  
zakoličenje objekta je prenos tlorisa zunanjega oboda načrtovanega
objekta na teren oziroma prenos osi trase linijskih gradbenih inženirskih
objektov na teren na način, ki zagotavlja njegovo izvajanje skladno z gradbenim
dovoljenjem in dokumentacijo za izvedbo gradnje.
(2) Za izračun površin in prostornin stavb se uporablja
standard SIST ISO 9836.
(3) Podrobnejša merila za razvrščanje enostavnih,
nezahtevnih, manj zahtevnih, zahtevnih objektov, drugih gradbenih posegov in
vzdrževalnih del ter njihovo razvrstitev predpiše Vlada Republike Slovenije (v
nadaljnjem besedilu: vlada).
(4) Objekti se glede na namen uporabe razvrščajo v
klasifikaciji vrst objektov CC-SI, ki jo predpiše vlada.
II. poglavje: Pogoji za začetek izvajanja gradnje in
uporabe objektov
4. člen
(gradnja z gradbenim dovoljenjem)
(1) Za novogradnjo, rekonstrukcijo in spremembo namembnosti objekta
je treba:
-       
imeti pravnomočno gradbeno dovoljenje in
-       
začetek gradnje objekta prijaviti v skladu s 63. členom tega zakona.
(2) Ne glede na drugo alinejo prejšnjega odstavka spremembe namembnosti
objekta ni treba prijaviti.
(3) Gradnjo je treba izvajati skladno z gradbenim
dovoljenjem.
5. člen
(gradnja brez gradbenega dovoljenja)
(1) Ne glede na prejšnji člen gradbeno dovoljenje za gradnjo in
prijava začetka gradnje nista pogoj za:
-       
enostaven objekt, vzdrževanje objektov in vzdrževalna dela v javno
korist,
-       
začasen objekt in
-       
izvrševanje izrečenega inšpekcijskega ukrepa.
(2) Odstranitev objekta se lahko začne na podlagi prijave
začetka gradnje.
(3) Gradnja iz prvega in drugega odstavka tega člena ne sme
biti v nasprotju s prostorskim izvedbenim aktom, predpisi, s katerimi se
podrobneje določijo bistvene in druge zahteve, in drugimi predpisi.
6. člen
(začetek uporabe objektov)
Za začetek uporabe objekta, za katerega je predpisana
pridobitev gradbenega dovoljenja, je treba imeti uporabno dovoljenje, razen za
nezahteven objekt. Objekte je treba uporabljati v skladu z uporabnim in
gradbenim dovoljenjem.
III. poglavje: Pristojnost
7. člen
(pristojnost organov za izdajo odločb v postopkih
dovoljevanja)
(1) Za izdajo dovoljenj po tem zakonu je pristojna upravna
enota, na območju katere je objekt, za katerega je predpisana pridobitev
gradbenega dovoljenja.
(2) Ne glede na prejšnji odstavek je za izdajo dovoljenj po
tem zakonu za objekte državnega pomena in objekte z vplivi na okolje, pristojno
ministrstvo, pristojno za gradbene zadeve (v nadaljnjem besedilu: ministrstvo).
(3) Objekti državnega pomena so:
1.     
objekti splošnega družbenega pomena:
a)   
objekti za športne prireditve, ki so veliki 25 ha ali več oziroma
sprejmejo 5 000 obiskovalcev ali več,
b)   
objekti za kulturne prireditve, ki sprejmejo 1 500 obiskovalcev ali več,
c)    narodna
gledališča, narodne knjižnice, narodni muzeji, narodne galerije,
č)   objekti za
opravljanje bolnišnične dejavnosti s 70 posteljami ali več;
2.     
objekti, v katerih se izvajajo protokolarne storitve:
a)   
protokolarni objekti,
b)   
objekti diplomatskih in konzularnih predstavništev;
3.     
objekti, ki so posebnega pomena za varnost države:
a)    objekti, v
katerih je sedež predsednika Republike Slovenije, Vlade Republike Slovenije,
Državnega zbora Republike Slovenije in ministrstev, pristojnih za zunanje in
notranje zadeve ter obrambo,
b)   
objekti, ki so posebnega pomena za obrambo,
c)    objekti, ki so
posebnega pomena za policijo,
č)   objekti za
varstvo pred naravnimi in drugimi nesrečami, ki so posebnega pomena za zaščito,
reševanje in pomoč;
4.     
industrijske stavbe in gradbeni kompleksi:
4.1  
energetski objekti:
a)   
elektrarne z nazivno električno močjo 10 MW ali več,
b)   
sežigalnice komunalnih odpadkov;
4.2  
objekti kemične industrije:
a)   
rafinerije,
b)   
objekti za proizvodnjo, uporabo in skladiščenje razstreliva, smodnika in
drugih eksplozivnih snovi;
4.3  
skladišča in rezervoarji:
a)   
skladišča zelo lahko vnetljivih tekočin, lahko vnetljivih tekočin,
vnetljivih tekočin, gorljivih plinov, oksidantov ali snovi, ki lahko
eksplodirajo z zmogljivostjo 5 000 m³ ali več,
b)   
skladišča dizelskega goriva in ekstra lahkega kurilnega olja z
zmogljivostjo 20 000 m³ ali več,
c)   
objekti za skladiščenje državnih blagovnih rezerv;
5.     
objekti prometne infrastrukture:
5.1  
ceste s pripadajočimi objekti in napravami:
a)   
avtoceste (AC) in hitre ceste (HC), glavne ceste I. in II. reda (G1 in
G2),
b)   
bencinski servisi in oskrbni objekti ob avtocestah in hitrih cestah;
5.2  
glavne in regionalne železniške proge in železniške postaje I. reda;
5.3  
letališča s pripadajočimi objekti in napravami:
a)   
objekti letališke infrastrukture na javnih letališčih, namenjenih mednarodnemu
zračnemu prometu, in letališčih, na katerih deluje slovenska vojska oziroma
Organizacija Severnoatlantske pogodbe (NATO),
b)   
infrastruktura navigacijskih služb zračnega prometa, razen nezahtevnih
objektov;
5.4  
pristanišča, namenjena mednarodnemu javnemu prometu s pripadajočo
pristaniško infrastrukturo;
5.5  
mejni prehodi;
5.6  
vzpenjače in žičnice za prevoz oseb;
6.     
cevovodi in elektroenergetski vodi:
a)   
naftovodi s premerom 300 mm ali več s pripadajočimi funkcionalnimi
objekti,
b)   
plinovodi z obratovalnim tlakom, višjim od 16 barov, s pripadajočimi
funkcionalnimi objekti,
c)   
elektroenergetski vodi napetosti 110 kV in več s pripadajočimi funkcionalnimi
objekti;
7.     
vodni objekti:
a)   
velike pregrade,
b)   
jezovi s konstrukcijsko višino 15 m ali več in dolžino krone 150 m ali
več,
c)   
pregrade konstrukcijske višine 10 m ali več in dolžine krone 150 m ali
več,
č)   visokovodni
nasipi celinskih voda, dolgi 2 000 m ali več,
d)   
visokovodni nasipi morja, dolgi 500 m ali več,
e)   
vodni objekti, namenjeni zmanjševanju poplavne ogroženosti na območjih
pomembnega vpliva poplav,
f)    
vodni objekti, namenjeni izvajanju celovitih ukrepov doseganja dobrega
stanja voda v skladu z načrtom upravljanja voda in aktom, ki določa program
ukrepov upravljanja voda;
8.     
objekti za ravnanje z odpadki:
a)   
odlagališča radioaktivnih odpadkov,
b)   
objekti za obdelavo živalskih odpadkov kategorije 1 in 2;
9.     
jedrski in sevalni objekti, razen objektov za potrebe zdravstva in
veterine;
10.  
drugi objekti, za katere je s posebnim predpisom za izdajo gradbenega
dovoljenja določena pristojnost ministrstva.
8. člen
(pristojnost organov za opravljanje inšpekcijskega nadzora)
(1) Inšpekcijski nadzor nad izvajanjem določb tega zakona, ki
se nanašajo na gradnjo, za katero je predpisano gradbeno dovoljenje, opravljajo
državni gradbeni inšpektorji ali inšpektorice (v nadaljnjem besedilu: gradbeni
inšpektorji).
(2) Inšpekcijski nadzor nad gradnjo, za katero po tem zakonu ni
predpisano gradbeno dovoljenje, v delu, ki se nanaša na skladnost s prostorskimi
izvedbenimi akti in drugimi predpisi občine, v okviru izvirne pristojnosti
občine opravljajo občinski inšpektorji ali inšpektorice ali skupni občinski
inšpektorji ali inšpektorice, ki delujejo v okviru skupne občinske uprave (v
nadaljnjem besedilu: občinski inšpektorji), na katere območju se objekt izvaja
ali na katerem je objekt zgrajen.
(3) Inšpekcijski nadzor nad izvajanjem določb tega zakona v
delu, ki se nanaša na izpolnjevanje bistvenih in drugih zahtev, ki sodijo na
delovno področje drugih ministrstev, opravljajo inšpektorji, ki delujejo na tem
delovnem področju, razen če zakon določa drugače.
(4) Inšpekcijski nadzor v zvezi z izpolnjevanjem pogojev iz
gradbenega in uporabnega dovoljenja, ki sodijo na delovno področje drugih
ministrstev, opravljajo inšpektorji, ki delujejo na tem delovnem področju,
razen če zakon določa drugače.
IV. poglavje: Elektronsko poslovanje
9. člen
(elektronsko poslovanje)
Zahteva in prijava po tem zakonu (v nadaljnjem besedilu:
vloga) se pošljeta po elektronski poti v prostorski informacijski sistem. Če ju
ni mogoče poslati po elektronski poti, se v pisni obliki, skupaj s predpisano
dokumentacijo, posredujeta pristojnemu upravnemu organu za gradbene zadeve, ki
ju evidentira v prostorskem informacijskem sistemu.
V. poglavje: Udeleženci pri graditvi objektov
10. člen
(splošne zahteve za udeležence pri graditvi objektov)
(1) Udeleženci pri graditvi objektov so investitor,
projektant, nadzornik in izvajalec.
(2) Dogovor o izvajanju storitev med investitorjem in
projektantom, nadzornikom ali izvajalcem mora biti sklenjen v pisni obliki.
11. člen
(investitor)
Investitorjeve obveznosti po tem zakonu so zlasti, da:
1.     
pridobi vsa predpisana dovoljenja, poskrbi za vse potrebne vloge,
naročila in prijave ter dokumentacijo, določeno s tem zakonom,
2.     
pri objektih, za katere ni predpisano gradbeno dovoljenje po tem zakonu,
zagotovi, da objekt ni v nasprotju s prostorskim izvedbenim aktom, gradbenimi
in drugimi predpisi ter pridobi mnenja oziroma soglasja ali druga dovoljenja,
če je to določeno z drugimi predpisi,
3.     
zagotovi zakoličenje objekta,
4.     
če sklene pogodbo za istočasno projektiranje, nadzor ali izvajanje z več
pogodbeniki, določi vodilnega pogodbenika, ki ima obveznosti projektanta,
nadzornika ali izvajalca po tem zakonu, in
5.     
po končani gradnji zagotovi evidentiranje objekta.
12. člen
(projektant)
(1) Projektant je odgovoren za izdelavo, celovitost in
medsebojno usklajenost vseh delov projektne dokumentacije, ki jo prevzame v
izdelavo tako, da je ta v skladu s predpisi in zahtevami po tem zakonu. Če
projektant za izdelavo projektne dokumentacije ne razpolaga s svojimi
pooblaščenimi arhitekti in inženirji ustreznih strok s primernim strokovnim
znanjem in izkušnjami, mora skleniti pogodbo z drugim projektantom, ki takšne
pooblaščene arhitekte in inženirje ima. Če projektant ne razpolaga s svojimi
strokovnjaki s primernim strokovnim znanjem in izkušnjami, mora zagotoviti
njihovo sodelovanje. Ti posamezniki odgovarjajo za strokovne rešitve, ki so
sestavni del dokumentacije.
(2) Projektant mora v okviru prevzete storitve projektiranja
zlasti:
-       
v skladu s pravili stroke zagotoviti izdelavo projektne dokumentacije
tako, da je skladna z zahtevami prostorskega izvedbenega akta, gradbenih in
drugih predpisov, da omogoča kakovostno izvedbo objekta in racionalnost rešitev
v času gradnje in vzdrževanja objekta,
-       
zagotoviti tehnične rešitve, ki niso v nasprotju s tem zakonom, drugimi
predpisi, tehničnimi smernicami in pravili stroke, in
-       
zagotoviti koordinacijo pooblaščenih arhitektov in inženirjev ter
strokovnjakov iz prejšnjega odstavka.
(3) Projektant mora za vodenje izdelave projektne
dokumentacije določiti pooblaščenega arhitekta ali pooblaščenega inženirja iz
stroke, ki glede na namen gradnje prevladuje (v nadaljnjem besedilu: vodja
projekta) in ki zanj opravlja poklicne naloge v eni od predpisanih oblik v
skladu z zakonom, ki ureja arhitekturno in inženirsko dejavnost. Vodja projekta
koordinira izdelavo projektne dokumentacije in jo potrdi.
13. člen
(nadzornik)
(1) Nadzornik mora nadzor izvajati tako, da se zagotovijo
izpolnjevanje zahtev iz tega zakona, preventivno delovanje in pravočasno
preprečevanje napak. Če nadzornik glede na vrsto objekta in vrsto del ne
razpolaga s svojimi pooblaščenimi arhitekti in inženirji ustreznih strok s
primernim strokovnim znanjem in izkušnjami, mora skleniti pogodbo z drugim
nadzornikom, ki takšne pooblaščene arhitekte in inženirje ima. Vsak pooblaščeni
arhitekt in inženir odgovarja za strokovni del nadzora, ki ga je prevzel.
(2) Nadzornik mora v okviru nadzora zlasti:
1.     
sodelovati pri zakoličenju objekta in redno spremljati gradnjo objekta
na gradbišču,
2.     
v skladu s tem zakonom in pravili stroke zagotoviti kakovost nadzora, ki
omogoča dokončanje objekta v skladu z dokumentacijo za izvedbo gradnje, v
skladu s prostorskim izvedbenim aktom, gradbenimi in drugimi predpisi ter
gradbenim dovoljenjem,
3.     
ustno in pisno opozoriti udeležence pri graditvi objektov, če ugotovi
kršitve in dejanja, ki so v nasprotju z določbami tega zakona,
4.     
ustaviti gradnjo objekta, če se kršitve iz prejšnje točke kljub
opozorilu nadaljujejo ali napake, nastale kot posledica teh kršitev, niso
pravočasno odpravljene ter v teh primerih ugotovljene kršitve prijaviti
gradbenemu in drugim inšpektorjem,
5.     
morebitne potrebe po spremembi ali dopolnitvi dokumentacije za izvedbo
gradnje pravočasno sporočiti investitorju in jih z njim ter s projektantom
uskladiti,
6.     
nadzorovati pravilnost vpisa sprememb, nastalih med gradnjo, v
dokumentacijo za izvedbo gradnje, ki jih zabeleži izvajalec in so podlaga za
izdelavo dokumentacije za pridobitev uporabnega dovoljenja,
7.     
udeležencem pri pripravi in zagotavljanju predpisanih dokumentov
zagotoviti informacije in strokovno podporo s svojega področja dela,
8.     
opozoriti na tehnične rešitve v dokumentaciji za izvedbo gradnje, ki bi
lahko bile v nasprotju s tem zakonom, z gradbenim dovoljenjem, predpisi, s
katerimi se podrobneje določijo bistvene in druge zahteve, in drugimi predpisi,
9.     
pri preverjanju tehničnih rešitev iz prejšnje točke upoštevati le
tehnične rešitve, ki se nanašajo na izpolnjevanje bistvenih zahtev, določenih s
tem zakonom,
10.  
od vseh izvajalcev prevzemati, zbirati in preverjati potrdila o
skladnosti in ustreznosti gradbenih in drugih proizvodov, materialov ter naprav
in s kakovostnimi zahtevami investitorja,
11.  
vsebinsko preveriti in s podpisom potrditi ustreznost dokumentacije za
pridobitev uporabnega dovoljenja,
12.  
sodelovati pri odpravi pomanjkljivosti po opravljenem tehničnem pregledu
do zaključka upravnega postopka,
13.  
sodelovati pri izvajanju meritev, preizkusov in testiranj,
14.  
zagotoviti koordinacijo strokovnjakov iz prejšnjega odstavka.
(3) Kot nadzornik lahko nastopa na trgu samo pravna ali
fizična oseba, ki pri graditvi istega objekta hkrati ne nastopa kot izvajalec
in ni v poslovni povezavi z izvajalcem. Kot strokovnjak, ki opravlja naloge
nadzora, lahko v imenu nadzornika nastopa samo posameznik, ki v zvezi z
graditvijo istega objekta ne nastopa kot strokovnjak, ki opravlja naloge vodje
del v imenu izvajalca ali drug posameznik, ki opravlja druge naloge izvajalca.
(4) Nadzornik ne sme izdelovati sprememb projektne
dokumentacije, razen če pri istem objektu nastopa kot projektant.
(5) Nadzornik mora za vodenje nadzora določiti pooblaščenega arhitekta
ali pooblaščenega inženirja iz stroke, ki glede na vrsto del prevladuje (v
nadaljnjem besedilu: vodja nadzora) in ki zanj opravlja poklicne naloge v eni
od predpisanih oblik v skladu z zakonom, ki ureja arhitekturno in inženirsko dejavnost.
Vodja nadzora izvaja in koordinira nadzor nad gradnjo v celoti.
14. člen
(izvajalec)
(1) Izvajalec, ki želi opravljati dejavnost gradbeništva,
mora za opravljanje te dejavnosti, razen dejavnosti izvajanja zaključnih
gradbenih del, ki pomembno ne vplivajo na izpolnjevanje bistvenih zahtev,
izpolnjevati naslednje pogoje:
-       
imeti mora zavarovano odgovornost za škodo v zvezi z opravljanjem svoje
dejavnosti v skladu z določbami drugega oziroma tretjega odstavka tega člena
ter
-       
imeti sklenjeno pogodbo o zaposlitvi za polni delovni čas ali za krajši
delovni čas v posebnih primerih v skladu z zakonom, ki ureja delovna razmerja,
z najmanj enim delavcem, ki izpolnjuje pogoje, določene v tem členu (v
nadaljnjem besedilu: vodja del).
(2) Zavarovanje odgovornosti za škodo iz prve alineje
prejšnjega odstavka mora vključevati odgovornost za škodo, ki bi nastala
investitorju ali tretji osebi v zvezi z opravljanjem njegove dejavnosti in mora
kriti škodo zaradi malomarnosti, napake ali opustitve dolžnosti izvajalca in
pri njem zaposlenih, pri čemer višina letne zavarovalne vsote ne sme biti nižja
od 50.000 eurov.
(3) Če ima izvajalec v tujini zavarovano odgovornost za
škodo, mora zavarovanje kriti škodo iz prejšnjega odstavka, povzročeno v
Republiki Sloveniji.
(4) Pogoj iz druge alineje prvega odstavka tega člena je
izpolnjen, če vodja del:
-       
izpolnjuje pogoje za pooblaščenega inženirja, določene s predpisom, ki
ureja arhitekturno in inženirsko dejavnost,
-       
ima izobrazbo, pridobljeno po študijskih programih najmanj ravni prve
stopnje v skladu z zakonom, ki ureja visoko šolstvo, oziroma izobrazbo, ki
ustreza ravni izobrazbe, pridobljeni po študijskih programih prve stopnje, ali
višješolsko strokovno izobrazbo tehnične smeri s področja graditve objektov,
ali srednješolsko izobrazbo tehnične smeri s področja graditve objektov, ima
najmanj tri leta delovnih izkušenj na področju izvajanja gradenj, opravljen
strokovni izpit za vodenje del pri Inženirski zbornici Slovenije (v nadaljnjem
besedilu: IZS) in je vpisan v imenik vodij del pri IZS,
-       
izpolnjuje pogoje za mojstra s področja gradbeništva in je vpisan v
imenik vodij del pri Obrtno-podjetniški zbornici Slovenije (v nadaljnjem
besedilu: OZS) ali
-       
izpolnjuje pogoje za delovodjo in je vpisan v imenik vodij del pri
Gospodarski zbornici Slovenije (v nadaljnjem besedilu: GZS).
(5) Pogoj iz druge alineje prvega odstavka tega člena je
izpolnjen, če ima izvajalec, ki izpolnjuje pogoje po predpisih, ki urejajo
opravljanje obrtne dejavnosti, in izvaja dejavnost na obrtni način, nosilca
dejavnosti vpisanega v imenik vodij del pri OZS.
(6) Ne glede na četrti in peti odstavek tega člena mora imeti
izvajalec, ki prevzame:
-       
izvedbo celotne gradnje ali pretežnega dela gradnje zahtevnega objekta
za potrebe vodenja del zaposlenega vodjo del, ki ima naziv pooblaščeni inženir
stroke, ki pri prevzeti gradnji prevladuje, v skladu s predpisom, ki ureja
arhitekturno in inženirsko dejavnost, ali pa ima najmanj izobrazbo ravni prve
stopnje v skladu z zakonom, ki ureja visoko šolstvo in je vpisan v imenik vodij
del pri IZS;
-       
izvedbo celotne gradnje ali pretežnega dela gradnje manj zahtevnega
objekta za potrebe vodenja del, zaposlenega vodjo del, ki ima najmanj
višješolsko strokovno izobrazbo tehnične smeri s področja graditve objektov in
je vpisan v imenik vodij del pri IZS.
(7) IZS, OZS in GZS za vodje del skupaj sprejmejo etični
kodeks in izvajajo disciplinski nadzor nad njimi na podlagi prejetih prijav.
(8) IZS, OZS in GZS imajo za opravljanje naslednjih nalog
javno pooblastilo:
-       
vpis v imenik vodij del,
-       
priznavanje poklicnih kvalifikacij za vodje del,
-       
vodenje imenika vodij del,
-       
opravljanje strokovnega izpita za vodenje del in
-       
izvajanje disciplinskega nadzora nad vodji del.
(9) Za opravljanje nalog iz sedmega in osmega odstavka tega
člena se smiselno uporabljajo določbe predpisa, ki ureja arhitekturno in
inženirsko dejavnost.
(10) Tuji ponudniki s sedežem v državah članicah Evropske unije,
Evropskega gospodarskega prostora in Švicarske konfederacije ali s sedežem v
državi, s katero je sklenjen ustrezen mednarodni sporazum (v nadaljnjem
besedilu: države pogodbenice), ki želijo v Republiki Sloveniji opravljati
dejavnost gradbeništva, lahko opravljajo to dejavnost v vseh statusnopravnih oblikah,
če izpolnjujejo pogoje za zakonito opravljanje dejavnosti v državi sedeža.
(11) Tuji ponudniki, ki nimajo sedeža v državah pogodbenicah (v
nadaljnjem besedilu: tretje države), lahko opravljajo dejavnost gradbeništva
pod pogoji iz prejšnjega odstavka, če je izpolnjen pogoj materialne
vzajemnosti. Ta je izpolnjen, če ponudniki, ki imajo sedež v Republiki
Sloveniji, v državi sedeža tujega ponudnika lahko opravljajo dejavnost
gradbeništva pod enakimi ali podobnimi pogoji, pod katerimi jih lahko ponujajo
v Republiki Sloveniji tuji ponudniki in izpolnjevanje katerih za ponudnika s
sedežem v Republiki Sloveniji ni bistveno težje, kakor je v pravnem redu
Republike Slovenije predpisano za tuje ponudnike. Če je sedež ponudnika v več
tretjih državah, se pri ugotavljanju materialne vzajemnosti upošteva pravni red
tiste države, ki je strožji.
(12) Ne glede na določbe desetega in enajstega odstavka tega
člena morajo imeti tuji ponudniki sklenjeno zavarovanje odgovornosti za škodo v
skladu z določbami tega člena. Ne glede na določbe desetega in enajstega
odstavka tega člena morajo tuji ponudniki zagotoviti sodelovanje vodje del, ki
izpolnjuje pogoje iz tega člena, pri čemer njegova zaposlitev ni obvezna. Za
sklenjeno zavarovanje odgovornosti za škodo se šteje dokazilo o zavarovanju
odgovornosti, sklenjeno v Republiki Sloveniji ali v drugi državi, če to
zavarovanje ustrezno krije škodo, povzročeno v Republiki Sloveniji.
(13) Posamezniki, ki niso pooblaščeni inženirji in
izpolnjujejo pogoje za upravičenca do postopkov priznavanja poklicnih
kvalifikacij v skladu s predpisom, ki ureja priznavanje poklicnih kvalifikacij,
in ki želijo nastopati kot vodje del v skladu z določbami tega člena, se lahko
vpišejo v imenik pristojne zbornice, če imajo priznano poklicno kvalifikacijo v
skladu s predpisom, ki ureja priznavanje poklicnih kvalifikacij. Priznavanje
poklicnih kvalifikacij za vodje del izvajajo IZS, OZS in GZS kot javno
pooblastilo.
(14) Posamezniki, ki so državljani tretjih držav ter ne
izpolnjujejo pogojev iz prejšnjega odstavka in želijo nastopati kot vodje del v
skladu z določbami tega člena, se lahko vpišejo v imenik pristojne zbornice pod
pogojem materialne vzajemnosti, če so njihove pridobljene kvalifikacije
enakovredne tistim, ki se zahtevajo za državljane Republike Slovenije.
Materialna vzajemnost obstaja, če državljan Republike Slovenije v državi
državljana tretje države lahko opravlja reguliran poklic pod enakimi ali
podobnimi pogoji, pod katerimi ga lahko opravljajo v Republiki Sloveniji
državljani tretje države in izpolnjevanje katerih za državljana Republike
Slovenije ni bistveno težje, kakor je v pravnem redu Republike Slovenije
predpisano za državljane tretje države. Pri dvojnem državljanstvu državljana
tretje države se pri ugotavljanju vzajemnosti upošteva pravni red tiste države,
v kateri ima stalno prebivališče, oziroma pravni red tiste države, v kateri je
imel stalno prebivališče pred pridobitvijo dovoljenja za stalno prebivanje v
Republiki Sloveniji. Če je posameznik brez državljanstva, se pri ugotavljanju
vzajemnosti v vlogi opredeli, ali se upošteva pravni red države njegovega
rojstva, države, v kateri ima stalno prebivališče, ali države, v kateri je imel
stalno prebivališče pred pridobitvijo dovoljenja za stalno prebivanje v
Republiki Sloveniji.
(15) Naloge izvajalca so, da:
-       
v skladu s tem zakonom in pravili stroke zagotavlja kakovost izvedbe
najmanj take ravni, kot je predpisana s tem zakonom,
-       
izvaja gradnjo na podlagi pravnomočnega gradbenega dovoljenja in skladno
z njim, v skladu z dokumentacijo za izvedbo gradnje, pogodbo, predpisi ter
pravili stroke,
-       
vodi gradbeni dnevnik,
-       
prevzame zakoličbo na terenu,
-       
pravočasno obvešča nadzornika pred vsako pomembno fazo izvajanja
gradnje,
-       
zagotavlja varnost in zdravje delavcev, varnost ljudi in predmetov pri
izvajanju gradnje ter preprečuje čezmerne obremenitve okolja,
-       
izbira tehnološke in delovne procese, ki povzročajo najmanjše možno
tveganje za nastanek nezgod pri delu, poklicnih bolezni ali bolezni v zvezi z
delom ter najmanjše negativne vplive na okolje in objekte,
-       
po končani gradnji odstrani gradbene ovire in omejitve dostopa, na
območju gradnje odstrani in očisti odpadke ter gradbišče ustrezno uredi,
-       
podpiše izjave o dokončanju gradnje in dokazilo o zanesljivosti.
(16) Izvajalec iz prvega odstavka tega člena mora za vodenje
gradnje določiti vodjo del, ki glede na vrsto del prevladuje (v nadaljnjem
besedilu: vodja gradnje) in ki je zaposlen pri njem. Vodja gradnje vodilnemu
izvajalcu pri gradnji odgovarja za uskladitev del na gradbišču, za skladnost
izvajanja del s projektno dokumentacijo, za varnost in zdravje pri delu na
gradbišču in vodi gradbišče.
Drugi del: BISTVENE IN DRUGE ZAHTEVE
15. člen
(bistvene in druge zahteve za objekte)
(1) Objekti morajo izpolnjevati bistvene zahteve glede na
namen, vrsto, velikost, zmogljivost, predvidene vplive in druge značilnosti
objekta ter druge zahteve.
(2) Bistvene zahteve za objekte so:
1.     
mehanska odpornost in stabilnost,
2.     
varnost pred požarom,
3.     
higienska in zdravstvena zaščita ter zaščita okolja,
4.     
varnost pri uporabi,
5.     
zaščita pred hrupom,
6.     
varčevanje z energijo in ohranjanje toplote,
7.     
univerzalna graditev in raba objektov,
8.     
trajnostna raba naravnih virov.
(3) Druge zahteve so posebne funkcionalne, okoljske in druge
lastnosti, ki jih morajo tudi izpolnjevati posamezne vrste objektov.
(4) Objekti se rekonstruirajo, vzdržujejo ali se jim
spreminja namembnost tako, da so izpolnjene bistvene in druge zahteve, ki
veljajo v času spreminjanja objekta, pri čemer se preverjanje izpolnjevanja teh
zahtev omeji na tiste bistvene in druge zahteve, ki so predmet spreminjanja
objekta.
(5) Zahteva glede izpolnjevanja bistvenih in drugih zahtev iz
prejšnjega odstavka se ne uporablja, če je to tehnično neizvedljivo ali
povezano z nesorazmernimi stroški. Pri spreminjanju objektov se ne sme poslabšati
gradbenotehničnega stanja objekta.
(6) V objektih, varovanih na podlagi predpisov s področja
varstva kulturne dediščine, lahko projektirane ali izvedene rešitve odstopajo
ali ne dosegajo predpisanih bistvenih in drugih zahtev, če to izhaja iz mnenja
ali pogojev pristojnega mnenjedajalca za področje kulturne dediščine, pri čemer
z odstopanjem ne smejo biti neposredno ogroženi varnost objekta, življenje in
zdravje ljudi, sosednje nepremičnine ali okolje.
16. člen
(mehanska odpornost in stabilnost)
(1) Objekti morajo biti med gradnjo in uporabo mehansko
odporni in stabilni, ob upoštevanju vplivov, ki jim bodo izpostavljeni. Ti
vplivi ne smejo povzročiti porušitve celotnega objekta ali njegovega dela,
deformacij in nihanj, večjih od dopustnih, škode na drugih delih objekta,
napeljavi in vgrajeni opremi zaradi večjih deformacij nosilne konstrukcije,
razen pri potresu z majhno verjetnostjo dogodka.
(2) Pri zagotavljanju mehanske odpornosti in stabilnosti je
treba upoštevati trajne, spremenljive in naključne vplive. Trajni vplivi so
zlasti vplivi zaradi težnosti, zemeljskega in vodnega pritiska ter deformacije,
ki se pojavljajo med gradnjo. Spremenljivi vplivi so zlasti koristna obtežba,
obtežba s snegom in ledom, obtežba zaradi vetra, obtežba z vodo in valovi,
toplotni vplivi in zmrzovanje, vplivi, ki jih povzročijo žerjavi, dinamični
vplivi strojev, obremenitve ob gradnji in korozija. Naključni vplivi so zlasti
udarci, eksplozije, potresi in vplivi požara.
(3) Gradnja glede mehanske odpornosti in stabilnosti ne sme
negativno vplivati na bližnja zemljišča in ogrožati stabilnosti drugih
objektov.
17. člen
(varnost pred požarom)
(1) Objekti morajo zaradi zmanjšanja ogroženosti ljudi v njih
ali v njihovi bližini in okolja zagotavljati požarno varnost in omogočiti
učinkovito ter varno ukrepanje gasilcev in reševalcev. Zagotovljena mora biti
zadostna količina vode za gašenje.
(2) Nosilna konstrukcija objekta mora ob požaru določen čas
ohraniti potrebno nosilnost. Za omejitev hitrega širjenja požara po objektu
morajo biti uporabljeni gradbeni elementi, ki se težko vžgejo, ob vžigu
oddajajo majhne količine toplote in dima ter omejujejo hitro širjenje požara po
površini.
(3) Za omejitev širjenja požara po objektu je treba objekt
razdeliti v požarne sektorje.
(4) Objekti morajo zagotoviti zadostno število ustrezno
izvedenih evakuacijskih poti in izhodov na ustreznih lokacijah, da jih lahko
ljudje hitro in varno zapustijo. Za zagotovitev hitre in varne evakuacije ljudi
ter hitrega posredovanja gasilcev in reševalcev v objektu morajo biti vanj
vgrajeni sistemi za požarno javljanje in alarmiranje.
(5) V objektih in okolici objektov mora biti zagotovljen
neoviran in varen dostop za gašenje in reševanje.
(6) V objektih morajo biti nameščeni oziroma vgrajeni
ustrezni sistemi in naprave ter oprema za gašenje požara.
(7) Zunanje stene in strehe objektov, ločilne stene, skupaj z
vrati, okni in drugimi preboji, morajo zmanjšati nevarnost širjenja požara na
sosednje objekte.
18. člen
(higienska in zdravstvena zaščita ter zaščita okolja)
(1) V objektih je treba zagotoviti higiensko in zdravstveno
zaščito. Objekti ne smejo ogrožati zdravja ljudi ali povzročiti čezmerne
obremenitve okolja.
(2) Objekti in deli objektov morajo zagotavljati, da je
onesnaževanje notranjega in zunanjega zraka, odvajanje odpadnih voda, ravnanje
z odpadki ter ionizirajoča in elektromagnetna sevanja čim manjše in ne presega
predpisanih mejnih vrednosti.
(3) V objektih, v katerih se zadržujejo ljudje, mora biti na
voljo pitna voda. Opremljeni morajo biti z zadostnim številom sanitarij. Deli
objekta, ki so v stiku s pitno vodo, ali drugi vplivi (na primer mikrobiološko
onesnaženje, nenameren povratni tok) ne smejo spremeniti fizikalnih, kemijskih
ali mikrobioloških lastnosti pitne vode tako, da vplivajo na njeno zdravstveno
ustreznost.
(4) Vse prostore v objektih, dostopne ljudem, je treba
osvetliti v skladu z njihovo namembnostjo. Prostori, v katerih se dalj časa
zadržujejo ljudje, morajo biti osvetljeni z naravno svetlobo, ki je zadostna z
vidika zdravja in dobrega počutja. Če primerna naravna osvetlitev ni tehnično
izvedljiva, se lahko prostori druge namembnosti osvetlijo tudi z umetno
razsvetljavo.
(5) V objektih je treba zagotoviti notranje ugodje in
kakovost zraka. Dimne pline iz kurilnih naprav je treba odvesti na prosto tako,
da nista ogrožena zdravje ljudi in okolje. Prezračevalni in klimatizacijski
sistemi ne smejo ogrožati zdravja ljudi ali negativno vplivati na pravilno
odvajanje produktov zgorevanja iz kurilnih naprav.
(6) Objekti morajo imeti higiensko in zdravstveno neoporečen sistem
zbiranja in odvajanja komunalnih, padavinskih in industrijskih odpadnih voda
ter drugih odpadnih tekočin.
(7) Objekte je treba ščititi pred posledicami talne vode,
atmosferskih padavin, vode iz napeljav objekta in neželeno vlago. Preprečiti je
treba škodljivo nabiranje vlage zaradi kondenzacije vodne pare v gradbenih
elementih objektov in na njihovih površinah.
19. člen
(varnost pri uporabi)
(1) Objekti morajo biti ob normalni uporabi varni pred zdrsi,
spotikanjem, padci, utopitvami, trčenjem, padci predmetov, opeklinami,
električnimi udari, udari strele, eksplozijami, vlomi in drugimi nesrečami ali
poškodbami.
(2) V delih objektov, po katerih je predvidena hoja, ne sme
biti mest, kjer obstaja nevarnost zdrsa in spotika zaradi nestabilnih ali
nepričakovano spreminjajočih se tal, nevarnih ovir ali neravnin. Na mestih v
objektih, kjer obstaja nevarnost padca, morajo biti nameščeni ustrezni
elementi, ki to nevarnost zmanjšajo. Če so ta mesta dostopna tudi otrokom, je
treba elemente prilagoditi tako, da se otroci ne morejo zmuzniti skoznje in da
je plezanje nanje oteženo.
(3) Zasteklitve morajo biti zaščitene pred trkom ali izdelane
tako, da ob razbitju niso nevarne. Na komunikacijskih poteh morajo biti vidno
označene.
(4) Gradbeni elementi, kot so fasade in stekleni elementi,
morajo biti varno pritrjeni. Strehe morajo biti varne pred zdrsi snega in leda.
(5) Deli objekta, ki so vroči in bi lahko bili za ljudi
nevarni, se po potrebi zavarujejo pred dotiki.
(6) Objekti morajo biti varni pred električnim udarom,
čezmernim elektromagnetnim vplivom, vžigom možne eksplozivne atmosfere,
čezmernim segrevanjem inštalacijskih elementov in elektroenergetskih sistemov,
električnimi kratkimi stiki in preskoki, pod- in prenapetostnimi vplivi ter drugimi
nevarnostmi.
(7) Objekti morajo biti opremljeni s sistemom zaščite pred
strelo tako, da odvede atmosfersko razelektrenje v zemljo, pri čemer ne
povzroča nevarnosti za požar, da omeji okvare sistemov in naprav ter zagotavlja
dovolj nizke napetosti dotika in koraka z ustrezno izenačitvijo potenciala.
20. člen
(zaščita pred hrupom)
(1) Raven hrupa v objektih ne sme ogrožati zdravja ljudi.
Zagotovljene morajo biti primerne razmere za delo, druge dejavnosti in počitek.
Upoštevajo se zunanji hrup, hrup, ki prihaja iz drugih prostorov, hrup
obratovalne opreme in odmevni hrup.
(2) Ob predvideni uporabi objekta mejne in kritične vrednosti
kazalcev hrupa v okolju ne smejo biti presežene.
21. člen
(varčevanje z energijo, ohranjanje toplote in raba
obnovljivih virov energije)
(1) Objekti morajo zaradi varčevanja z energijo in ohranjanja
toplote ter čim večje rabe obnovljivih virov energije zagotavljati učinkovito
rabo energije in rabo obnovljivih virov energije na področju toplotne zaščite,
ogrevanja, hlajenja, prezračevanja ali njihove kombinacije, priprave tople vode
in razsvetljave v stavbah ter drugih tehničnih sistemov, povezanih s sistemi
stavbe. Čim večji del energije za delovanje sistemov v stavbi mora biti
zagotovljen iz obnovljivih virov energije.
(2) Objekt mora biti ustrezno orientiran in zasnovan z
ugodnim razmerjem med površino toplotnega ovoja stavbe in njegovo
kondicionirano prostornino. Prostori morajo biti energijsko optimalno
razporejeni. Z materiali in elementi konstrukcije ter celotno zunanjo površino
objekta mora biti omogočeno učinkovito upravljanje energijskih tokov.
(3) Sistem ogrevanja mora ob najmanjših toplotnih izgubah zagotoviti
ustrezno raven notranjega toplotnega ugodja.
(4) S pasivnimi gradbenimi elementi je treba zagotoviti, da
se v času sončnega obsevanja in hkratnih visokih zunanjih temperaturah zraka
prostori v objektu zaradi sončnega obsevanja ne pregrejejo. Če s temi rešitvami
v objektu ni mogoče zagotoviti predpisanega toplotnega ugodja, se uporabijo
sistemi intenzivnega nočnega hlajenja oziroma prezračevanja prostorov in druge
alternativne rešitve. Če z uporabo teh pristopov ni mogoče zagotoviti
predpisanega toplotnega ugodja, se uporabi sistem za hlajenje stavbe.
(5) Če z naravnim prezračevanjem v prostorih ni mogoče doseči
predpisane kakovosti zraka, se uporabi sistem hibridnega ali mehanskega
prezračevanja, ki mora omogočati učinkovito vračanje toplote zraka.
(6) Topla voda se praviloma zagotavlja centralno, z uporabo obnovljivih
virov energije. Če to ni mogoče, se energijska učinkovitost tega sistema
zagotovi z energijsko učinkovitimi generatorji in hranilniki tople vode,
energijsko učinkovitim razvodom, zmanjšanim pretokom in regulacijo sistema.
(7) Učinkovita raba energije za razsvetljavo se zagotavlja z
naravno osvetlitvijo. Če to ni mogoče, se uporabijo energijsko učinkovita
svetila in pripadajoči elementi ter ustrezna regulacija.
22. člen
(univerzalna graditev in uporaba objekta)
(1) Univerzalna graditev in uporaba objektov vključuje:
-       
graditev in uporabo objektov, dostopnih vsem ljudem in
-       
graditev prilagodljivih objektov.
(2) Graditev in uporaba objektov, dostopnih vsem ljudem, ne
glede na njihovo morebitno trajno ali začasno oviranost, pomeni projektiranje,
gradnjo in uporabo objektov na način, ki omogoča neoviran dostop do objektov in
njihovo uporabo. Dostopi, prehodi, povezovalne poti, vrata ter vertikalne
povezave (stopnice, klančine, osebna dvigala in druge mehanske dvižne naprave)
morajo ljudem s posameznimi funkcionalnimi oviranostmi omogočati samostojno
uporabo, opremljeni morajo biti s potrebno signalizacijo in opremo za nemoteno
gibanje, komunikacijo in orientacijo. Število parkirnih mest za invalide v
bližini glavnega vhoda mora biti zadostno, če prostorske možnosti to omogočajo,
pa morajo biti zagotovljena tudi parkirna mesta za uporabnike z otroškimi
vozički.
(3) Graditev prilagodljivih objektov pomeni projektiranje in
gradnjo na način, ki ne posega v izpolnjevanje drugih bistvenih zahtev in brez
nesorazmernih stroškov omogoča prilagoditev objekta trajni ali začasni
funkcionalni oviranosti uporabnikov.
(4) Na način iz drugega odstavka tega člena morajo biti
projektirani, grajeni in se uporabljati:
-       
objekti v javni rabi ali deli objektov, ki so v javni rabi in
-       
najmanj eno stanovanje na vsakih deset stanovanj in skupni deli
večstanovanjskih stavb z deset in več stanovanji.
(5) Ne glede na prvo alinejo prejšnjega odstavka zahtev iz
drugega odstavka tega člena ni treba izpolnjevati objektom na težko dostopnih
krajih. Pri hotelskih in podobnih gostinskih stavbah ter drugih gostinskih
stavbah za kratkotrajno nastanitev pa mora te zahteve izpolnjevati vsaj ena
nastavitvena enota v stavbi z desetimi in več nastanitvenimi enotami, oziroma
na vsakih dodatnih deset nastanitvenih enot vsaj ena nastavitvena enota.
(6) Na način iz tretjega odstavka tega člena morajo biti
projektirane in grajene stavbe, ki niso navedene v četrtem odstavku tega člena,
razen industrijskih stavb in skladišč ter nestanovanjskih kmetijskih stavb.
(7) Občine lahko v dogovoru z reprezentativnimi invalidskimi organizacijami
sprejmejo smernice za zagotavljanje dostopnosti, s katerimi določijo stopnjo
prilagojenosti zunanjih javnih površin, ne glede na zahteve o opremljenosti
javnih površin določenih s tem zakonom.
(8) Za zagotavljanje univerzalne graditve in uporabe
objektov, ki so že zgrajeni, lahko država ali lokalna skupnost za ta namen
prispeva javna sredstva, kadar to presega finančne zmožnosti lastnika ali
uporabnika objekta.
23. člen
(trajnostna raba naravnih virov)
Objekti morajo biti projektirani, grajeni, vzdrževani in
odstranjeni tako, da je raba naravnih virov trajnostna in da se omogoča
predvsem:
-       
ponovna uporaba ali možnost recikliranja objektov, njihovih delov in
gradbenega materiala po odstranitvi;
-       
dolga življenjska doba objektov in
-       
uporaba okoljsko sprejemljivih surovin in sekundarnih materialov v
objektih.
24. člen
(podrobnejša določitev bistvenih in drugih zahtev)
(1) Bistvene zahteve podrobneje določi minister.
(2) Ne glede na prejšnji odstavek bistvene in druge zahteve, razen
bistvene zahteve mehanske odpornosti in stabilnosti, ki se nanašajo na posebne
vrste objektov ali dele bistvenih zahtev, določijo pristojni ministri, v
katerih delovno področje spadajo takšne vrste takšnih objektov ali bistvene
zahteve, in sicer v soglasju z ministrom.
(3) Predpisi iz prvega in drugega odstavka tega člena se
lahko sklicujejo na standarde ali tehnične smernice oziroma določijo, da velja
domneva skladnosti z zahtevami predpisa, če ustreza zahtevam v njem navedenih
standardov ali tehničnih smernic.
(4) Če je v predpisih iz prvega in drugega odstavka tega
člena določena domneva skladnosti iz prejšnjega odstavka, se s temi predpisi
opredelijo tudi metode in postopek, v katerem se dokaže, da projekt, v katerem
je projektant uporabil rešitve zadnjega stanja gradbene tehnike, zagotavlja
vsaj enako stopnjo zanesljivosti kot projekt, pripravljen z uporabo tehničnih
smernic in obveznih ali priporočenih standardov.
(5) Druge zahteve podrobneje določi minister, v čigar delovno
področje spada vrsta objektov ali te zahteve.
25. člen
(standardizirani popisi del, materialov in opreme)
Standardizirani popisi del, materialov in opreme v
gradbeništvu določajo načine izvedbe, pravila za računanje količin, pravila za
obračun opravljenih del, materialov in opreme ter druge ukrepe, ki omogočajo
kakovostno in stroškovno učinkovito graditev ter jih je treba upoštevati pri
izdelavi projektne dokumentacije.
26. člen
(tehnične smernice)
(1) S tehničnimi smernicami za graditev objektov (v
nadaljnjem besedilu: tehnične smernice) se za določene vrste objektov natančno
opredelijo:
-       
priporočene tehnične rešitve, s katerimi se doseže izpolnjevanje
bistvenih zahtev za projektiranje, gradnjo in vzdrževanje objektov,
-       
izbrane ravni oziroma razredi gradbenih proizvodov in materialov, ki se
smejo vgrajevati, in način njihove vgradnje.
(2) S tehničnimi smernicami se za določene vrste objektov
natančno opredelijo tudi priporočene tehnične rešitve, ki se nanašajo na
izpolnjevanje drugih zahtev.
(3) Tehnične smernice iz prvega odstavka tega člena objavi
minister na spletnih straneh ministrstva.
(4) Ne glede na prejšnji odstavek tehnične smernice, ki se
nanašajo na graditev gradbenih inženirskih objektov, objavljajo pristojni
ministri, v delovno področje katerih sodi posamezna vrsta gradbenega
inženirskega objekta, po predhodnem soglasju ministra.
(5) Tehnične smernice iz drugega odstavka tega člena
objavljajo pristojni ministri, v katerih delovno področje sodijo druge zahteve,
po predhodnem soglasju ministra.
(6) Obliko tehničnih smernic predpiše minister.
27. člen
(drugi normativni dokumenti)
Drugi normativni dokumenti so dokumenti, ki določajo pravila,
usmeritve ali značilnosti za dejavnosti ali njihove rezultate. Če predpis ne
določa drugače, se drugi normativni dokumenti uporabijo v naslednjem vrstnem
redu:
1.     
tehnična smernica za graditev (TSG),
2.     
privzeti evropski standard (SIST EN),
3.     
izvirni slovenski standardizacijski dokument (SIST),
4.     
privzeti mednarodni standard (SIST ISO),
5.     
privzeti tuj standard (na primer SIST DIN) in
6.     
druge javno dostopne tehnične specifikacije.
28. člen
(zahteve za vgradnjo gradbenih proizvodov)
V objekte se vgrajujejo gradbeni materiali in proizvodi, ki
so bili dani na trg ali jim je bila omogočena dostopnost na trgu v skladu s
predpisi, ki urejajo gradbene in druge proizvode, ki izpolnjujejo zahteve iz
predpisov, ki urejajo tehnične zahteve za proizvode ter ugotavljanje
skladnosti, in predpisov, ki urejajo splošno varnost proizvodov. Vgrajeni
morajo biti tako, da objekti lahko dosežejo namen iz 2. člena tega zakona, in
sicer glede na:
-       
način vgradnje posameznih vrst gradbenih in drugih proizvodov,
-       
elemente objektov, v katere se gradbeni in drugi proizvodi z izbranimi
lastnostmi lahko vgradijo,
-       
način dokazovanja primernosti vgradnje in
-       
druge zahteve, s katerimi se zagotovi, da vgrajeni materiali omogočajo
izpolnjevanje bistvenih zahtev za objekte.
Tretji del: PROJEKTIRANJE
29. člen
(projektna dokumentacija)
(1) Projektna dokumentacija je rezultat načrtovalskega
procesa pri graditvi objektov in pomeni sistematično urejen sestav načrtov
oziroma tehničnih opisov, poročil, izračunov, risb in drugih prilog, s katerimi
se določijo lokacijske, funkcionalne, oblikovne ter tehnične značilnosti
objekta.
(2) Projektna dokumentacija mora biti izdelana v skladu s
pravili stroke in biti v slovenskem jeziku, razen posameznih vsebin in delov,
ki se izdelujejo s pomočjo programske opreme za izračun in izris podatkov, pri
čemer je treba te podatke reprezentativno povzeti in razložiti v slovenskem
jeziku tako, da so razumljivi strokovnjaku, ki ne razume uporabljenega tujega
jezika.
(3) Projektna dokumentacija se izdela po načelu integralnega projektiranja,
kjer so pri medsebojno usklajenem projektiranju objekta vključeni vsi
strokovnjaki posamičnih strok, katerih strokovne rešitve so glede na namembnost
in zahtevnost objekta nujne za njegovo realizacijo v skladu s predpisi, pravili
stroke, zadnjim stanjem tehnike in zahtevami investitorja.
(4) Projektna dokumentacija ali njeni posamezni deli so
namenjeni pridobitvi predodločbe, pogojev in mnenj, gradbenega dovoljenja za
objekt, prijavi začetka gradnje in izvedbi gradnje, pridobitvi uporabnega
dovoljenja in uporabi objekta ter njegovemu evidentiranju.
(5) Projektno dokumentacijo izdela projektant.
(6) Projektno dokumentacijo podpišeta projektant in vodja
projekta, s čimer jamčita, da so izpolnjeni pogoji iz 12. člena tega
zakona.
(7) V projektni dokumentaciji morajo biti navedeni tudi vsi
drugi pooblaščeni arhitekti in pooblaščeni inženirji ter ostali sodelujoči
strokovnjaki, ki so pri izdelavi projektne dokumentacije sodelovali.
(8) Podrobnejšo vsebino dokumentacije, ki je potrebna za
pridobitev dovoljenj in za prijave po tem zakonu, predpiše minister.
(9) Če je s predpisom določena obveznost izvedbe projektnega natečaja,
se projektni natečaj izvede po postopku, ki ga predpiše minister.
(10) Pravila stroke, ki podrobneje določajo način izdelave
projektne dokumentacije, v soglasju z ministrom predpišeta pristojni poklicni
zbornici s splošnim aktom, ki ga objavita na svoji spletni strani.
30. člen
(pridobivanje projektnih in drugih pogojev)
(1) Investitor lahko pridobi pogoje za izdelavo dokumentacije
za pridobitev gradbenega dovoljenja, za izvajanje gradnje in uporabo objekta (v
nadaljnjem besedilu: projektni in drugi pogoji), ki jih mnenjedajalec določi v
skladu s svojimi pristojnostmi.
(2) Ne glede na prejšnji odstavek je pridobitev projektnih in
drugih pogojev obvezna, če to določa poseben predpis.
(3) Zahteva za izdajo projektnih in drugih pogojev mora
vsebovati podatke, določene v predpisu iz osmega odstavka prejšnjega člena.
(4) Mnenjedajalec izda projektne in druge pogoje v
15 dneh od prejema zahteve za izdajo projektnih in drugih pogojev, razen
če je v posebnem zakonu določen daljši rok, vendar ne več kot 60 dni od prejema
zahteve za izdajo projektnih in drugih pogojev.
(5) Projektni in drugi pogoji morajo biti izdani v skladu s
predpisi. Mnenjedajalec mora v projektnih in drugih pogojih navesti pravno
podlago za izdajo ter vsebino projektnih in drugih pogojev.
(6) Če mnenjedajalec na podlagi zahteve za izdajo projektnih in
drugih pogojev ugotovi, da je nameravana gradnja sprejemljiva ter da projektni
in drugi pogoji niso potrebni, se zahteva za izdajo projektnih in drugih
pogojev šteje kot zahteva za izdajo mnenja, mnenjedajalec pa da mnenje, da se
strinja z nameravano gradnjo.
(7) Če mnenjedajalec na podlagi zahteve za izdajo projektnih in
drugih pogojev ugotovi, da nameravana gradnja po predpisih iz njegove
pristojnosti ni dopustna ali mogoča, se zahteva za izdajo projektnih in drugih
pogojev šteje kot zahteva za izdajo mnenja, mnenjedajalec pa da mnenje, da se
ne strinja z nameravano gradnjo.
(8) Projektni in drugi pogoji niso upravni akti.
31. člen
(pridobivanje mnenj)
(1) Investitor pred vložitvijo zahteve za izdajo gradbenega dovoljenja
pridobi mnenja pristojnih mnenjedajalcev.
(2) Mnenje se pridobi, če je nameravana gradnja takšna, da je
zanjo v skladu s predpisi treba pridobiti mnenje pristojnega mnenjedajalca ali
če se gradnja nahaja v varovalnem pasu komunalne infrastrukture. Če varovalni
pas s predpisom ni določen, se šteje, da je širok 3 m, merjeno od osi voda.
(3) Mnenjedajalec glede skladnosti s prostorskimi izvedbenimi
akti in drugimi predpisi občine glede varovalnih pasov občinskih javnih cest in
glede minimalne komunalne oskrbe, ki sodi v okvir obvezne občinske gospodarske
javne službe, je občina, na katere območju se nahaja nameravana gradnja, razen
na območju državnega prostorskega načrta.
(4) V mnenju se mnenjedajalec opredeli glede skladnosti
dokumentacije za pridobitev gradbenega dovoljenja s predpisi iz njegove
pristojnosti ali pogoji iz predodločbe ter določi morebitne pogoje za izdelavo
dokumentacije za izvedbo gradnje in uporabo objekta.
(5) Zahteva za izdajo mnenja mora vsebovati podatke, določene
v predpisu iz osmega odstavka 29. člena tega zakona.
(6) Mnenjedajalec mora mnenje izdati v 15 dneh od prejema
popolne zahteve za izdajo mnenja, razen če je v posebnem zakonu predpisan
daljši rok. Pri nepopolni zahtevi za izdajo mnenja mnenjedajalec zahteva
dopolnitev v desetih dneh od prejema zahteve, sicer se šteje, da je zahteva za
izdajo mnenja popolna.
(7) Če mnenjedajalec ugotovi, da dokumentacija za pridobitev gradbenega
dovoljenja ni izdelana v skladu s predpisi iz njegove pristojnosti ali s
pogoji, določenimi v predodločbi, da mnenje, da se ne strinja z nameravano
gradnjo.
(8) Če ima mnenje določen čas veljavnosti, ne glede na
določbe predpisov ta preneha teči, ko investitor vloži zahtevo za izdajo
gradbenega dovoljenja. Če je zahteva za izdajo gradbenega dovoljenja zavrnjena,
velja čas veljavnosti, naveden v mnenju.
32. člen
(stroški projektnih in drugih pogojev ter mnenj)
Mnenjedajalci za pripravo in izdajo projektnih ter drugih
pogojev in mnenj niso upravičeni do plačila taks, povračila stroškov ali drugih
plačil.
Četrti del: POSTOPKOVNE DOLOČBE
I. poglavje: Informacije o pogojih za izvajanje gradnje in
predodločba
33. člen
(informacije o pogojih za izvajanje gradnje)
(1) Pristojni organi morajo investitorju pomagati in
svetovati v zadevah, ki se nanašajo na upravne postopke, predpisane s tem
zakonom, in dati osnovne informacije o postopkih, potrebnih za izvedbo
nameravane gradnje, informacije glede veljavnega prostorskega izvedbenega akta,
informacije o potrebnih mnenjih, dokumentaciji za pridobitev dovoljenj in druge
osnovne podatke, potrebne za pripravo dokumentacije in pridobitev dovoljenj.
(2) Dajanje informacij in svetovanje po določbah tega člena
ni upravni postopek, ne vpliva na nastanek pravic ali obveznosti in organi
zanje odškodninsko ne odgovarjajo.
34. člen
(predodločba)
(1) Investitor lahko za gradnjo zahtevnega ali manj
zahtevnega objekta pri pristojnem upravnem organu za gradbene zadeve pred
vložitvijo zahteve za izdajo gradbenega dovoljenja vloži zahtevo za izdajo
predodločbe.
(2) S predodločbo pristojni upravni organ za gradbene zadeve odloči
glede izpolnjevanja pogojev za izdajo gradbenega dovoljenja iz 1., 3., 4. ali
5. točke prvega odstavka 43. člena tega zakona.
(3) Investitor lahko zahteva izdajo predodločbe glede
posameznih vprašanj v zvezi z izpolnjevanjem pogojev iz prejšnjega odstavka, če
je o njih mogoče samostojno odločiti, ali zahteva celovito preveritev v zvezi z
izpolnjevanjem vseh pogojev iz prejšnjega odstavka.
(4) Zahtevi za izdajo predodločbe se priloži podatke,
določene v predpisu iz osmega odstavka 29. člena tega zakona.
(5) Izkazovanje stvarne pravice, ki investitorju omogoča
gradnjo, ni pogoj za izdajo predodločbe. Na podlagi predodločbe investitor ne
sme začeti gradnje in ni upravičen do gradnje na tuji nepremičnini ali do
omejitve pravic tretjih oseb. Na to je treba v predodločbi izrecno opozoriti.
(6) Pridobitev predodločbe ni pogoj za izdajo gradbenega
dovoljenja.
(7) Odločitve in pogoji, o katerih je pravnomočno odločeno v
predodločbi, s katero se ugodi zahtevi, so pri odločanju o izdaji gradbenega
dovoljenja zavezujoči.
(8) Predodločba neha veljati, če v dveh letih od njene
pravnomočnosti ni vložena popolna zahteva za izdajo gradbenega dovoljenja.
(9) Predodločba se razveljavi:
-       
s pravnomočnostjo gradbenega dovoljenja, ali
-       
če je zahteva za gradbeno dovoljenje pravnomočno zavrnjena.
(10) Če so bile za isto zemljišče predodločbe izdane več
vlagateljem, se o izdaji vsake predodločbe pisno obvestijo pridobitelji že
izdanih predodločb. S pravnomočnostjo prvega gradbenega dovoljenja za isto
zemljišče se razveljavijo predodločbe drugih pridobiteljev. Razveljavijo se s
posebno odločbo, ki se izda po pravnomočnosti gradbenega dovoljenja in vroči
imetnikom izdanih predodločb.
(11) Pristojni upravni organ za gradbene zadeve na predlog
občine ali države predodločbo odpravi, če je ta v nasprotju s prostorskim
izvedbenim aktom ali predpisom, uveljavljenim po njeni izdaji, in je s tem
ogrožen javni interes ali če je to potrebno zaradi spremembe predpisov,
potrebnih za uskladitev s predpisi Evropske unije. Imetnik predodločbe, ki
utrpi škodo zaradi odprave predodločbe, ima pravico do povračila celotne škode.
(12) Pri izdaji predodločbe se smiselno uporabljajo določbe tega
zakona, ki urejajo postopek izdaje gradbenega dovoljenja, razen če je v tem
členu določeno drugače.
II. poglavje: Postopek izdaje gradbenega dovoljenja
35. člen
(zahteva za izdajo gradbenega dovoljenja)
(1) Zahtevo za izdajo gradbenega dovoljenja vloži investitor na
obrazcu.
(2) Zahtevi za izdajo gradbenega dovoljenja se priložijo:
1.     
dokumentacija za pridobitev gradbenega dovoljenja s podatki, določenimi
v predpisu iz osmega odstavka 29. člena tega zakona,
2.     
mnenja pristojnih mnenjedajalcev, razen če se nameravana gradnja nahaja
na območju prostorskega izvedbenega akta, h kateremu so mnenjedajalci kot
nosilci urejanja prostora dali pozitivno mnenje in se v njem izrekli, da
pridobivanje mnenj v postopku izdaje gradbenega dovoljenja ni potrebno,
3.     
če investitor v zemljiški knjigi nima vpisane lastninske ali druge
stvarne pravice na nepremičninah, na katerih se bo izvajala gradnja:
- 
notarsko overjeno pogodbo o pridobitvi te pravice, ki je predlagana za
vpis v zemljiško knjigo,
- 
sodno ali upravno odločbo, ki mu omogoča gradnjo oziroma izvajanje del,
- 
sklep o določitvi investitorja kot upravljavca nepremičnine, če gre za
nepremičnino v lasti njegovega ustanovitelja, razen če je iz uradnih evidenc
razvidno, da je investitor zakoniti upravljavec, ali
- 
drugo listino, ki v skladu z zakonom omogoča gradnjo oziroma izvajanje
del.
(3) Pri nameravani gradnji objektov gospodarske javne
infrastrukture, ki se izvaja v cestnem telesu javne ceste, skupaj s priključki,
se ne glede na določbe tega člena za dokazilo iz 3. točke prejšnjega odstavka
šteje soglasje upravljavca javne ceste za izvedbo gradnje v cestnem telesu.
(4) Na nepremičninah, na katerih so predvidene začasne
ureditve za potrebe gradnje, se za dokazilo iz 3. točke drugega odstavka tega
člena šteje tudi notarsko overjena pogodba o pridobitvi obligacijske pravice,
ki omogoča takšno ureditev na tuji nepremičnini.
(5) Šteje se, da je zahteva za izdajo gradbenega dovoljenja popolna,
če so priloženi dokumenti iz 1. in 3. točke drugega odstavka tega člena.
(6) Pristojni upravni organ za gradbene zadeve mora ob
nepopolni zahtevi za izdajo gradbenega dovoljenja najpozneje v 15 dneh od
njenega prejema zahtevati dopolnitev.
(7) Na zahtevo vlagatelja pristojni upravni organ za gradbene
zadeve izda sklep o popolnosti vloge v skladu s petim odstavkom tega člena.
(8) Obrazec iz prvega odstavka tega člena predpiše minister.
36. člen
(stranke)
(1) Stranka v postopku izdaje gradbenega dovoljenja je investitor.
(2) Stranski udeleženci v postopku izdaje gradbenega
dovoljenja so lahko:
-       
lastnik nepremičnine in imetnik druge stvarne pravice na nepremičnini,
ki je predmet izdaje gradbenega dovoljenja;
-       
lastnik zemljišča, ki meji na nepremičnine, na katerih je nameravana
gradnja, razen če pristojni upravni organ za gradbene zadeve ugotovi, da
gradnja nanj ne vpliva;
-       
druga oseba, če izkaže, da bi nameravana gradnja zaradi svojega vpliva
med gradnjo in po njej lahko vplivala na njene pravice in pravne koristi oziroma
na njeno nepremičnino, pri čemer se za pravno korist šteje zlasti korist, ki se
nanaša na namensko rabo zemljišča oziroma objekta, na ukrepe za zmanjšanje
emisij, odmike od parcelnih meja in sosednjih stavb, ukrepe za preprečevanje širjenja
požara na sosednje objekte, dostope in površine za gašenje in reševanje ter
mehansko odpornost in stabilnost nepremičnine v lasti stranskega udeleženca, in
-       
druge osebe, če tako določa zakon.
(3) Osebe, ki izpolnjujejo pogoje iz prejšnjega odstavka,
pridobijo položaj stranskega udeleženca s priglasitvijo udeležbe v postopku
izdaje gradbenega dovoljenja, razen če je v 15 dneh od priglasitve izdan sklep
o zavrnitvi vstopa te osebe v postopek.
(4) Stranski udeleženec iz drugega odstavka tega člena ima
enake pravice in dolžnosti kot stranka, če zakon ne določa drugače.
37. člen
(seznanitev z začetkom postopka)
(1) Pristojni upravni organ za gradbene zadeve osebe iz
drugega odstavka prejšnjega člena, ki so ji znane na podlagi uradnih evidenc,
seznani o začetku postopka in jih povabi k udeležbi z osebno vročitvijo.
(2) Če so osebe iz prejšnjega odstavka etažni lastniki, se
vabilo k udeležbi pošlje tudi upravniku stavbe, če ima stavba upravnika in je
to mogoče ugotoviti iz javno dostopnih uradnih evidenc. V tem primeru mora upravnik
vabilo k udeležbi namestiti na oglasni deski ali na drugem vidnem mestu ob
glavnem vhodu v stavbo.
(3) Investitor mora, razen pri linijskih gradbenih
inženirskih objektih, vabilo k udeležbi namestiti na lahko dostopnem in vidnem
mestu na nepremičnini, ki je predmet zahteve za izdajo gradbenega dovoljenja.
38. člen
(priglasitev udeležbe)
(1) Vabljena oseba mora priglasiti svojo udeležbo v postopku v
roku, določenem v vabilu k udeležbi. Če je v določenem roku ne priglasi, se
šteje, da se z nameravano gradnjo strinja in se ne more vključiti v postopek
izdaje gradbenega dovoljenja ter nima pravice do pritožbe.
(2) Oseba, ki priglasi udeležbo v postopku, mora ob
priglasitvi pojasniti razloge za udeležbo, lahko pa navede tudi razloge, zaradi
katerih nasprotuje nameravani gradnji, ali pa navede, da se strinja z
nameravano gradnjo.
39. člen
(izjave strank)
(1) Investitor lahko predloži pisno izjavo stranke, da se
strinja z nameravano gradnjo kadarkoli do izdaje gradbenega dovoljenja. Stranka
se mora v izjavi izrecno sklicevati na dokumentacijo za izdajo gradbenega
dovoljenja, z navedbo številke in datuma njene izdelave.
(2) Izjava upravnika ne more nadomestiti izjave posameznih etažnih
lastnikov.
(3) Šteje se, da je stranka z nameravano gradnjo seznanjena in
da se z njo strinja, če je investitor z njo sklenil pisno pogodbo, s katero je
na njeni nepremičnini pridobil lastninsko ali kakšno drugo stvarno pravico, ki
mu omogoča izvajanje gradnje.
(4) V primeru iz prvega in tretjega odstavka tega člena se
stranka ne vključuje v postopek izdaje gradbenega dovoljenja, temveč se ji
gradbeno dovoljenje samo vroči.
(5) Stranka, ki med postopkom poda izjavo, iz katere izhaja, da
nasprotuje nameravani gradnji, mora za trditve v izjavi predložiti dokaze.
40. člen
(mnenja v postopku izdaje gradbenega dovoljenja)
(1) Če je za pridobitev gradbenega dovoljenja predpisana
pridobitev mnenja pristojnega mnenjedajalca, mora biti to predloženo pristojnemu
upravnemu organu za gradbene zadeve v postopku izdaje gradbenega dovoljenja.
(2) Če investitor dokaže, da mnenje ni bilo izdano v roku iz
šestega odstavka 31. člena tega zakona, pristojni upravni organ za gradbene
zadeve pozove mnenjedajalca, da v osmih dneh od prejema poziva poda mnenje. Če
v tem roku mnenje ni izdano, ga pristojni upravni organ za gradbene zadeve
pridobi od pristojnega organa za nadzor nad mnenjedajalcem ali od izvedenca glede
skladnosti s predpisi s področja mnenjedajalca, pri čemer stroške izvedenca v
celoti krije mnenjedajalec. Izvedenec ima pravico od mnenjedajalca zahtevati
vse podatke, ki so potrebni za pripravo mnenja. Te podatke lahko uporablja samo
za potrebe priprave mnenja v konkretni zadevi.
(3) V primeru neusklajenih, nejasnih mnenj ali mnenj, ki
nimajo ustrezne pravne podlage, lahko pristojni upravni organ za gradbene
zadeve razpiše ustno obravnavo z namenom uskladitve ali spremembe mnenj. Če
uskladitev ali sprememba mnenj ni dosežena, lahko odloči sam po opravljenem
ugotovitvenem postopku ali s pomočjo mnenja pristojnega organa za nadzor nad
mnenjedajalcem.
(4) V primeru iz drugega in tretjega odstavka tega člena je
treba glede skladnosti s predpisi, ki urejajo ohranjanje narave, za presojo
sprejemljivosti uporabiti metodologijo za presojo sprejemljivosti, določeno v
predpisih, ki urejajo ohranjanje narave, in se prepričati, da nameravana
gradnja ne bo škodljivo vplivala na varstvene cilje varovanih območij, njihovo
celovitost in povezanost.
41. člen
(ustna obravnava in ugotovitveni postopek)
(1) Pristojni upravni organ za gradbene zadeve opravi ustno
obravnavo, če so se v postopek priglasili stranski udeleženci, če to lahko
pripomore k pospešitvi in poenostavitvi postopka ali če je treba opraviti
ogled, zaslišati priče ali izvedence.
(2) Ne glede na prejšnji odstavek se ustna obravnava ne
opravi, če so vsi stranski udeleženci podali izjave, da se z nameravano gradnjo
strinjajo in so pridobljena vsa potrebna mnenja, iz katerih izhaja, da je
nameravana gradnja skladna s predpisi iz njihove pristojnosti.
(3) Na ustno obravnavo se lahko vabi tudi projektanta in
mnenjedajalce, ki so podali mnenje o nameravani gradnji.
(4) Pristojni upravni organ za gradbene zadeve se mora v
ugotovitvenem postopku izdaje gradbenega dovoljenja, ki se nanaša na obstoječi
objekt, prepričati o dejanskem stanju, ki je na terenu.
(5) Če pristojni upravni organ za gradbene zadeve presodi, da
to pripomore k hitrejšemu in učinkovitejšemu postopku, lahko opravi ustno
obravnavo preko videokonference, če pri organu obstajajo ustrezne tehnične
možnosti in če je glede na predmet obravnavanja to mogoče. Če udeleženci nimajo
tehničnih možnosti za sodelovanje preko videokonference, morajo o tem obvestiti
pristojni upravni organ za gradbene zadeve v roku, ki ga določi v vabilu za
ustno obravnavo. Pristojni upravni organ za gradbene zadeve omogoči udeležencem,
ki nimajo tehničnih možnosti za sodelovanje preko videokonference, neposredno
spremljanje ustne obravnave v prostoru, kjer se izvaja, ali videokonferenčno
spremljanje ustne obravnave s tehničnimi sredstvi, ki jih zagotovi sam ali
drugi organi. Zapisnik ustne obravnave podpiše samo uradna oseba, ki vodi ustno
obravnavo preko videokonference.
42. člen
(dopolnjevanje zahteve v ugotovitvenem postopku)
(1) Če iz vsebine popolne zahteve za izdajo gradbenega
dovoljenja ni mogoče ugotoviti, ali nameravana gradnja izpolnjuje pogoje za
izdajo gradbenega dovoljenja, mora investitor na zahtevo pristojnega upravnega
organa za gradbene zadeve predložiti dodatna dokazila v roku, ki ga določi
pristojni upravni organ za gradbene zadeve. V zahtevi za dopolnitev navede vse
potrebne dopolnitve, ki se nanašajo na celotno predloženo dokumentacijo in
dejansko stanje.
(2) Na predlog investitorja se rok za dopolnitev zahteve iz
prejšnjega odstavka lahko podaljša. Če zahteva za izdajo gradbenega dovoljenja
v roku ni dopolnjena, se šteje, da je bila umaknjena.
(3) Če se med postopkom dokumentacija za pridobitev
gradbenega dovoljenja spremeni tako, da to lahko vpliva na izdana mnenja ali
izjave stranskih udeležencev, mora pristojni upravni organ za gradbene zadeve s
spremembo seznaniti mnenjedajalce ali stranske udeležence in po potrebi
pridobiti njihova nova mnenja ali izjave v delu, v katerem se je projektna
rešitev spremenila.
43. člen
(pogoji za izdajo gradbenega dovoljenja)
(1) Pristojni upravni organ za gradbene zadeve izda gradbeno dovoljenje,
če:
1.     
je gradnja skladna z določbami prostorskega izvedbenega akta v delu, ki
se nanaša na graditev objektov, in z določbami predpisov o urejanju prostora,
2.     
da sta dokumentacijo za pridobitev gradbenega dovoljenja podpisala
projektant in vodja projekta, ki je bil v času izdelave dokumentacije vpisan v
imenik pristojne poklicne zbornice, ter da je njen sestavni del njuna podpisana
izjava, da so na ravni obdelave dokumentacije za pridobitev gradbenega
dovoljenja izpolnjene zahteve iz 15. člena tega zakona; podpis projektanta in
vodje projekta ter izjava niso potrebni pri nezahtevnih objektih in spremembi
namembnosti,
3.     
je nameravana gradnja skladna s predpisi, ki so podlaga za izdajo mnenj,
4.     
iz dokumentacije za pridobitev gradbenega dovoljenja izhaja, da bo
zagotovljena minimalna komunalna oskrba,
5.     
nameravana gradnja ne bo škodljivo vplivala na varstvene cilje varovanih
območij, njihovo celovitost in povezanost, če je za objekt, za katerega se
zahteva gradbeno dovoljenje, treba izvesti presojo sprejemljivosti v skladu s
predpisi, ki urejajo ohranjanje narave,
6.     
je investitor v zemljiški knjigi vpisan kot lastnik ali imetnik stvarne
pravice, ki mu daje pravico graditi na tuji nepremičnini, na kateri je
predvidena gradnja, ali pa to pravico izkazuje z dokazili iz 3. točke drugega
odstavka, tretjega ali četrtega odstavka 35. člena tega zakona, pri čemer je v
zemljiški knjigi označena plomba za vpis te pravice v zemljiško knjigo,
7.     
je plačano nadomestilo za degradacijo in uzurpacijo, če je to predpisano
v 92. členu tega zakona, ali je plačan prvi obrok nadomestila za degradacijo in
uzurpacijo, če je odobreno njegovo obročno odplačevanje in odškodnina zaradi
spremembe namembnosti kmetijskega zemljišča v skladu z zakonom, ki ureja
kmetijska zemljišča in
8.     
je plačan komunalni prispevek oziroma so na drug zakonit način
izpolnjene investitorjeve obveznosti v zvezi s plačilom komunalnega prispevka.
(2) Poleg pogojev iz prejšnjega odstavka mora biti pri
gradnji, ki se nanaša na obstoječi objekt, na katerem se namerava izvajati
gradnja, izpolnjen pogoj, da obstoječi objekt ni zgrajen brez gradbenega
dovoljenja.
(3) Ne glede na prejšnji odstavek se gradbeno dovoljenje za
gradnjo, ki se nanaša na obstoječi objekt, ki je nelegalen, lahko izda, če se
postopek izdaje gradbenega dovoljenja združi z izdajo gradbenega dovoljenja za
že obstoječi objekt ali izdajo odločbe iz V. poglavja devetega dela tega zakona
in se obstoječi objekt v tem postopku legalizira.
(4) Če gre za pridobitev gradbenega dovoljenja za
rekonstrukcijo ali nadomestno gradnjo objekta, poškodovanega v naravni ali
drugi nesreči na način, da se vzpostavi prejšnje stanje (enaka lega objekta,
gabariti, namembnost in nespremenjena zunanjost objekta), pa ne gre za ukrepe
iz drugega odstavka 1. člena tega zakona, se v postopku izdaje gradbenega dovoljenja
pogoji iz 3. točke prvega odstavka tega člena ne preverjajo. Prejšnji stavek se
ne uporablja, če je predmet gradbenega dovoljenja objekt z vplivi na okolje ali
objekt, za katerega je treba izvesti presojo sprejemljivosti v skladu s
predpisi, ki urejajo ohranjanje narave.
(5) Pristojni upravni organ za gradbene zadeve pri ugotavljanju
pogoja iz 8. točke prvega odstavka tega člena od investitorja ne sme zahtevati,
da pred izdajo gradbenega dovoljenja predloži potrdilo, temveč ta podatek
pridobi sam od občine.
44. člen
(gradbeno dovoljenje za del objekta)
(1) Če investitor vloži zahtevo za izdajo gradbenega
dovoljenja za del objekta, se lahko izda gradbeno dovoljenje za posamezni del
objekta, ki pomeni funkcionalno celoto.
(2) Gradbeno dovoljenje se lahko izda tudi za del objekta, ki
ne pomeni funkcionalne celote, kadar gre za gradnjo linijskih gradbenih
inženirskih objektov.
(3) Gradbeno dovoljenje za večnamenske stavbe se lahko izda
na podlagi določitve pretežne namenske rabe objekta in podrobnega namena,
določenega s podrazredom po klasifikaciji vrst objektov, za najmanj 75 % površine
posameznih delov, vendar z določitvijo zgolj podrobnega namena, določenega s
skupino po klasifikaciji vrst objektov za druge posamezne dele objekta, če v
času izdaje gradbenega dovoljenja podroben namen posameznih delov objekta še ni
znan (pridržek namembnosti). Po izdaji gradbenega dovoljenja za celoten objekt
in določitvi namena posameznega dela objekta je treba za posamezni del objekta
s pridržkom namembnosti pridobiti dopolnilno gradbeno dovoljenje za opredelitev
podrobne namembnosti.
(4) Če se izdaja gradbeno dovoljenje v skladu z drugim
odstavkom tega člena in je za objekt kot celoto potrebna presoja sprejemljivosti
v skladu s predpisi s področja ohranjanja narave in ta še ni bila opravljena,
se presoja sprejemljivosti opravi za celoten objekt.
45. člen
(vsebina gradbenega dovoljenja)
(1) Izrek gradbenega dovoljenja mora poleg sestavin, ki so z
zakonom, ki ureja splošni upravni postopek, predpisane za odločbo, vsebovati
tudi:
1.     
osebno ime ali firmo in prebivališče ali sedež investitorja,
2.     
opis gradnje, vrsto objekta in pri stavbah ter gradbeno inženirskih
objektih klasifikacijsko številko v skladu s predpisom, ki ureja uvedbo in
uporabo enotne klasifikacije vrst objektov,
3.     
navedbo parcelnih številk za zemljiške parcele, na katerih se bo izvedla
nameravana gradnja, in določitev gradbene parcele, če je to določeno s predpisi
o urejanju prostora,
4.     
številko in datum dokumentacije za pridobitev gradbenega dovoljenja ter
firmo in sedež projektanta,
5.     
morebitne pogoje za izvedbo gradnje, vzdrževanje in uporabo objekta,
6.     
številko in datum vseh izdanih mnenj in navedba mnenjedajalcev,
7.     
veljavnost gradbenega dovoljenja,
8.     
ugotovitev, da nameravana gradnja nima škodljivih posledic na naravo, če
gre za objekt, za katerega je v skladu s predpisi, ki urejajo ohranjanje narave,
obvezna presoja sprejemljivosti,
9.     
omilitvene ukrepe, s katerimi se odpravljajo škodljivi vplivi nameravane
gradnje na naravo v skladu s predpisi, ki urejajo ohranjanje narave, če je to
potrebno,
10.  
navedbo, da se z dnem pravnomočnosti gradbenega dovoljenja razveljavi
predodločba, ki je bila izdana investitorju.
(2) Zahtevek za izdajo gradbenega dovoljenja in dokumentacija
za pridobitev gradbenega dovoljenja sta sestavni del gradbenega dovoljenja.
46. člen
(rok za izdajo in vročitev odločbe)
(1) Rok za izdajo odločbe o zahtevi za izdajo gradbenega dovoljenja
je dva meseca od vložitve popolne zahteve za izdajo gradbenega dovoljenja,
razen če je potrebno usklajevanje z mnenjedajalci ali nadomeščanje mnenja v
skladu s 40. členom tega zakona. V tem primeru je rok za izdajo odločbe tri
mesece od vložitve popolne zahteve za izdajo gradbenega dovoljenja.
(2) Strankam, razen investitorju, se vroči odločba brez
sestavnih delov iz drugega odstavka prejšnjega člena.
(3) Z odločbo iz prvega odstavka tega člena se seznanijo
mnenjedajalci, gradbena in druge pristojne inšpekcije.
47. člen
(pravna sredstva)
(1) Zoper odločbo, ki jo v postopku izdaje gradbenega
dovoljenja izda upravna enota, je dovoljena pritožba v osmih dneh od njene
vročitve. Zoper odločbo, ki jo izda ministrstvo, ni dovoljena pritožba, je pa
dovoljen upravni spor.
(2) Obnova postopka se v primeru, če oseba zahteva obnovo
postopka iz razloga, ker bi morala biti udeležena v postopku kot stranski
udeleženec in ji ni bila dana možnost udeležbe v postopku, dovoli le, če bi
obnova postopka lahko pripeljala do drugačne odločitve. Po preteku dveh mesecev
od začetka gradnje ni mogoče predlagati obnove postopka iz razloga iz
prejšnjega stavka.
(3) Če je objekt zgrajen na podlagi pravnomočnega gradbenega dovoljenja
vsaj do faze izvedenih grobih gradbenih del in bi razveljavitev ali odprava
gradbenega dovoljenja nesorazmerno posegla v pridobljene pravice ali pravne
koristi lastnika objekta, se v postopku obnove gradbenega dovoljenja ali v
postopku odprave ali razveljavitve po nadzorstveni pravici ugotovi le
nezakonitost gradbenega dovoljenja. Poseg v pridobljene pravice ali pravne
koristi lastnika objekta je nesorazmeren, kadar je teža posega v pravice in
pravne koristi lastnika objekta močnejša od javnega interesa preprečevanja ali
odvračanja neposredne nevarnosti za zdravje in življenje ljudi ali neposredne
nevarnosti za dele okolja v skladu s predpisi, ki urejajo varstvo okolja.
Zaradi ugotovitve nezakonitosti gradbenega dovoljenja ni mogoča uvedba
inšpekcijskega postopka.
(4) Določba prejšnjega odstavka se ne uporablja, če je bilo
gradbeno dovoljenje izdano za objekt, za katerega je po predpisih, ki urejajo
ohranjanje narave, treba opraviti presojo sprejemljivosti.
(5) V primeru odprave gradbenega dovoljenja se odpravi tudi
uporabno dovoljenje.
48. člen
(veljavnost gradbenega dovoljenja)
(1) Gradbeno dovoljenje preneha veljati, če investitor ne
vloži popolne prijave začetka gradnje v petih letih od njegove pravnomočnosti.
(2) Če se v času veljavnosti gradbenega dovoljenja za
območje, na katerem je nepremičnina, ki je predmet gradbenega dovoljenja,
spremeni pravno ali dejansko stanje, te spremembe oziroma dopolnitve ne
vplivajo na veljavnost gradbenega dovoljenja.
(3) Gradbeno dovoljenje se lahko razveljavi tudi na podlagi zahteve
investitorja.
III. poglavje: Skrajšani ugotovitveni postopek izdaje
gradbenega dovoljenja
49. člen
(skrajšani ugotovitveni postopek izdaje gradbenega
dovoljenja)
Izdaja gradbenega dovoljenja se lahko vodi po skrajšanem ugotovitvenem
postopku, če investitor zahtevi za izdajo gradbenega dovoljenja priloži:
-       
dokumentacijo za pridobitev gradbenega dovoljenja, ki sta jo podpisala
projektant in vodja projekta, ki je bil v času izdelave dokumentacije vpisan v
imenik pristojne poklicne zbornice, ter da je njen sestavni del njuna podpisana
izjava, da so na ravni obdelave dokumentacije za pridobitev gradbenega
dovoljenja izpolnjene zahteve iz 15. člena tega zakona; podpis projektanta in
vodje projekta ter izjava niso potrebni pri nezahtevnih objektih in spremembi
namembnosti;
-       
dokazilo o vpisu stvarne pravice na zemljišču ali dokazilo iz 3. točke
drugega odstavka, tretjega ali četrtega odstavka 35. člena tega zakona, če v
zemljiški knjigi ni vpisan kot lastnik ali imetnik stvarne pravice, ki mu daje
pravico graditi na tuji nepremičnini, z dokazilom o vložitvi predloga za vpis
te pravice v zemljiško knjigo;
-       
mnenja, iz katerih izhaja, da je nameravana gradnja v skladu s predpisi,
ki so podlaga za izdajo mnenj, razen če je nameravana gradnja na območju
občinskega podrobnega prostorskega načrta, h kateremu so mnenjedajalci kot
nosilci urejanja prostora dali pozitivno mnenje in se v njem izrekli, da
pridobivanje mnenj v postopku izdaje gradbenega dovoljenja ni potrebno;
-       
pisne izjave stranskih udeležencev iz drugega odstavka 36. člena tega
zakona, da se strinjajo z nameravano gradnjo in se sklicujejo na dokumentacijo
za pridobitev gradbenega dovoljenja, ki je bila priložena zahtevi za izdajo
gradbenega dovoljenja;
-       
dokazilo o plačanem nadomestilu za degradacijo in uzurpacijo, če je to
predpisano v 92. členu tega zakona, ali da je plačan prvi obrok nadomestila za
degradacijo in uzurpacijo, če je odobreno njegovo obročno odplačevanje in o
plačilu odškodnine zaradi spremembe namembnosti kmetijskega zemljišča v skladu
z zakonom, ki ureja kmetijska zemljišča;
-       
dokazilo o plačanem komunalnem prispevku oziroma o tem, da so na drug
zakonit način izpolnjene investitorjeve obveznosti v zvezi s plačilom
komunalnega prispevka.
IV. poglavje: Integralni postopek izdaje gradbenega
dovoljenja za objekte z vplivi na okolje
50. člen
(splošne zahteve)
(1) Če je objekt, za katerega je predpisana pridobitev
gradbenega dovoljenja, objekt z vplivi na okolje, se postopek izdaje gradbenega
dovoljenja in postopek presoje vplivov na okolje iz zakona, ki ureja varstvo
okolja, združita (integralni postopek). V integralnem postopku se izda gradbeno
dovoljenje, ki združuje odločitev o izpolnjevanju pogojev za izdajo gradbenega dovoljenja
in okoljevarstvenega soglasja. Integralni postopek se vodi po določbah četrtega
dela tega zakona, razen če je v tem poglavju določeno drugače.
(2) V integralnem postopku se ne uporabljajo:
-       
34. člen tega zakona,
-       
za nevladne organizacije drugi stavek prvega odstavka 38. člena tega
zakona,
-       
drugi stavek drugega odstavka in tretji odstavek 47. člena tega zakona
ter
-       
49. člen tega zakona.
(3) Za presojo vplivov na okolje se uporabljajo določbe
predpisov, ki urejajo varstvo okolja, razen če je s tem zakonom določeno
drugače.
(4) Če se v okviru presoje vplivov na okolje izvede tudi
presoja sprejemljivosti, se zanjo uporabljajo določbe predpisov, ki urejajo
ohranjanje narave, razen če je s tem zakonom določeno drugače.
(5) Gradbeno dovoljenje za objekt iz prvega odstavka tega
člena, ki ni izdano v skladu z določbami tega poglavja ali ga je izdal stvarno
nepristojen organ, je nično.
51. člen
(zahteva za izdajo gradbenega dovoljenja)
(1) Integralni postopek se začne na zahtevo investitorja.
(2) Zahtevi za izdajo gradbenega dovoljenja mora biti poleg
dokumentacije iz 35. člena tega zakona, razen predpisanih mnenj mnenjedajalcev,
priloženo tudi poročilo o vplivih na okolje, izdelano v skladu s predpisi, ki
urejajo varstvo okolja in ohranjanje narave.
(3) Dokumentacija iz 35. člena tega zakona in poročilo o
vplivih na okolje morata biti med seboj usklajena.
52. člen
(pridobivanje mnenj)
(1) Pristojni upravni organ za gradbene zadeve pošlje zahtevo
iz prejšnjega člena mnenjedajalcem in jih zaprosi, da v 30 dneh od prejema
dokumentacije pošljejo pisno mnenje o sprejemljivosti nameravane gradnje z
vidika njihove pristojnosti in morebitne pogoje, ki se nanašajo na izvedbo
gradnje in uporabo objekta. Če mnenje pristojnega mnenjedajalca ni izdano v
roku, ga pristojni upravni organ za gradbene zadeve pridobi od pristojnega
organa za nadzor nad mnenjedajalcem ali od izvedenca glede skladnosti s
predpisi s področja mnenjedajalca, pri čemer stroške izvedenca v celoti krije
mnenjedajalec. Izvedenec ima pravico od mnenjedajalca zahtevati vse podatke, ki
so potrebni za pripravo mnenja. Te podatke lahko uporablja samo za potrebe
priprave mnenja v konkretni zadevi.
(2) Na zahtevo mnenjedajalca se rok iz prejšnjega odstavka lahko
podaljša za največ 15 dni.
(3) Pridobivanje mnenj koordinira pristojni upravni organ za
gradbene zadeve.
53. člen
(prevlada javne koristi)
(1) Če pristojni upravni organ za gradbene zadeve skladno s
predpisano metodologijo za presojo sprejemljivosti ugotovi, da je gradnja
objekta neugodno ocenjena, o tem obvesti investitorja. Ta lahko najpozneje v 90
dneh po vročitvi obvestila predlaga uvedbo postopka prevlade druge javne
koristi nad javno koristjo ohranjanja narave (v nadaljnjem besedilu: prevlada javne
koristi).
(2) Predlog za uvedbo postopka prevlade javne koristi mora
vsebovati dopolnjeno poročilo o vplivih na okolje, izdelano v skladu s
predpisom, ki ureja presojo sprejemljivosti, in dokazila o izpolnjevanju
pogojev za prevlado javne koristi.
(3) Po prejemu predloga iz prejšnjega odstavka pristojni
upravni organ za gradbene zadeve prekine integralni postopek do odločitve o
predhodnem vprašanju prevlade javne koristi.
(4) O prevladi javne koristi odloči vlada pod pogoji in po
postopku, kot jih za prevlado javne koristi določa predpis, ki ureja ohranjanje
narave, razen če ta zakon določa drugače.
54. člen
(stranski udeleženci v integralnem postopku)
(1) Stranski udeleženci v integralnem postopku so lahko poleg
oseb iz drugega odstavka 36. člena tega zakona tudi:
-       
lastnik nepremičnine in oseba s stalnim prebivališčem na vplivnem
območju, prikazanem v poročilu o vplivih na okolje;
-       
druga oseba, če izkaže, da bi nameravana gradnja zaradi predvidenih
obremenitev okolja med gradnjo in po njej lahko vplivala na njene pravice in
pravne koristi;
-       
nevladna organizacija s statusom delovanja v javnem interesu na področju
varstva okolja ali ohranjanja narave, ki ima v skladu s predpisi, ki urejajo
varstvo okolja ali ohranjanje narave, poseben status in
-       
civilna iniciativa v skladu z drugim in tretjim odstavkom tega člena.
(2) Civilna iniciativa je lahko stranski udeleženec v
postopku, če zbere podpise 200 polnoletnih fizičnih oseb s stalnim
prebivališčem na območju občine, kjer je nameravana gradnja, ali na območju
občine, ki meji na območje nameravane gradnje. Seznam podpisnikov mora
vključevati osebno ime, naslov stalnega prebivališča, datum rojstva, podpis in
datum podpisa. Civilna iniciativa mora poleg seznama podpisnikov predložiti
tudi stališče v zvezi z nameravano gradnjo in poročilom o vplivih na okolje, ki
ga bo zastopala v postopku.
(3) Civilna iniciativa postavi skupnega predstavnika. Če ga
ne postavi, jo predstavlja prvopodpisana oseba s seznama iz prejšnjega
odstavka. Posamezni podpisnik ne more zastopati ali predstavljati civilne
iniciative ali samostojno opravljati dejanj v postopku. Pooblastilo oziroma
dokazilo o imenovanju skupnega predstavnika se priloži seznamu podpisnikov.
Civilna iniciativa v integralnem postopku skladnost nameravane gradnje s
predpisi, ki urejajo varstvo okolja, uveljavlja kot svojo pravno korist.
Pristojni upravni organ za gradbene zadeve lahko za potrebe priznavanja civilne
iniciative kot stranskega udeleženca pridobi podatke o podpisnikih iz drugega
odstavka tega člena iz Centralnega registra prebivalstva Republike Slovenije.
Tako pridobljeni podatki se lahko uporabijo samo za potrebe integralnega
postopka, ki se vodi.
55. člen
(sodelovanje javnosti)
(1) Pristojni upravni organ za gradbene zadeve v integralnem postopku
zagotovi javni vpogled v zahtevo za izdajo gradbenega dovoljenja in
dokumentacijo, ki se nanaša na predmet izdaje gradbenega dovoljenja, ter
omogoči dajanje mnenj in pripomb v roku 30 dni od dneva javne objave na
spletnih straneh e-uprave.
(2) Javna objava se mora izvesti v prostorskem informacijskem
sistemu in z objavo na spletnih straneh e-uprave.
(3) Javna objava vsebuje:
-       
navedbo pristojnega upravnega organa za gradbene zadeve,
-       
osebno ime ali naziv ter naslov ali sedež investitorja,
-       
podatke o tem, da se izdaja gradbenega dovoljenja nanaša na objekt z
vplivi na okolje,
-       
vsebino zahteve za izdajo gradbenega dovoljenja za objekt z vplivi na
okolje, skupaj z opisom in vrsto gradnje, ki je predmet izdaje gradbenega
dovoljenja,
-       
podatke o tem, kje in kdaj je omogočen vpogled v dokumentacijo,
-       
podatke o tem, kje, kdaj in kako se podajo pripombe na dokumentacijo,
-       
vabilo vsem, ki lahko pridobijo status stranskega udeleženca v
integralnem postopku, da priglasijo svojo udeležbo,
-       
podatke o sodelovanju države članice Evropske unije v primeru čezmejnih
vplivov v skladu z določbami zakona, ki ureja varstvo okolja, in
-       
možne odločitve ali osnutek odločitve, če ta obstaja.
56. člen
(sodelovanje v primeru čezmejnih vplivov)
Če je v skladu s predpisom, ki ureja varstvo okolja, treba
presojati čezmejne vplive na okolje v državi članici Evropske unije, se za
sodelovanje v primeru čezmejnih vplivov smiselno uporabljajo določbe predpisa,
ki ureja varstvo okolja.
57. člen
(izdaja gradbenega dovoljenja)
(1) Pristojni upravni organ za gradbene zadeve izda gradbeno dovoljenje
v integralnem postopku, če so izpolnjeni pogoji za izdajo gradbenega dovoljenja
iz 43. člena tega zakona in če nameravana gradnja nima pomembnih škodljivih
vplivov na okolje.
(2) Rok za izdajo gradbenega dovoljenja iz prejšnjega
odstavka je pet mesecev od vložitve popolne zahteve za izdajo gradbenega
dovoljenja, pri čemer rok ne teče v času pridobivanja mnenj, javne razprave in
pridobivanja mnenja v postopku ugotavljanja čezmejnih vplivov v skladu s
predpisom, ki ureja varstvo okolja.
(3) Gradbeno dovoljenje poleg sestavin iz 45. člena tega
zakona v izreku vsebuje tudi:
-       
ukrepe in pogoje za preprečitev, zmanjšanje ali odpravo škodljivih
vplivov na okolje v skladu s predpisi, ki urejajo varstvo okolja,
-       
navedbo, da je gradbeno dovoljenje izdano na podlagi odločitve vlade o
prevladi javne koristi, navedbo izravnalnih ukrepov, usmeritev zanje in
določitev pogojev njihove izvedbe in navedbo, da morajo biti pred prijavo
začetka gradnje izpolnjeni pogoji za delovanje izravnalnih ukrepov,
-       
ugotovitev, da nameravana gradnja nima škodljivih posledic za naravo, če
je v skladu s predpisi, ki urejajo ohranjanje narave, obvezna presoja
sprejemljivosti,
-       
omilitvene ukrepe za preprečitev, zmanjšanje ali odpravo škodljivih
vplivov na naravo v skladu s predpisi, ki urejajo ohranjanja narave, če so
potrebni, in
-       
ukrepe nadzora nad uporabo in nadzora po prenehanju uporabe objekta, če
je to potrebno.
(4) Če so v gradbenem dovoljenju navedeni pogoji in ukrepi iz
prejšnjega odstavka, mora obrazložitev vsebovati njihov opis in utemeljitev.
(5) Z odločbo iz tretjega odstavka tega člena se seznanijo
mnenjedajalci, gradbena inšpekcija, inšpekcija, pristojna za okolje ter druge
pristojne inšpekcije, in država, ki je sodelovala v postopku ugotavljanja
čezmejnih vplivov v skladu s predpisi, ki urejajo varstvo okolja.
(6) Pristojni upravni organ za gradbene zadeve v 15 dneh od
dneva vročitve odločbe investitorju odločbo, s katero je bilo odločeno o
zahtevi za izdajo gradbenega dovoljenja, objavi v prostorskem informacijskem
sistemu in na spletnih straneh e-uprave.
58. člen
(pravno varstvo)
Nevladne organizacije iz prvega odstavka 54. člena tega
zakona imajo ne glede na določbe predpisa, ki ureja upravni spor, pravico vložiti
tožbo v upravnem sporu kot zastopnik javnega interesa na področju njihovega
delovanja, tudi če niso bili udeleženi v postopku izdaje gradbenega dovoljenja,
ki se v upravnem sporu izpodbija. Tožba se v tem primeru lahko vloži v roku 30
dni od objave odločbe na spletnih straneh e-uprave.
59. člen
(gradbeno dovoljenje za del objekta)
Če investitor vloži zahtevo za izdajo gradbenega dovoljenja za
del objekta in gre za objekt z vplivi na okolje, se presoja vplivov na okolje
opravi za celoten objekt.
Peti del: IZVAJANJE GRADNJE
60. člen
(obveznost zakoličenja objekta)
(1) Pred začetkom novogradnje zahtevnega ali manj zahtevnega objekta,
razen prizidave, je treba izvesti zakoličenje objekta v skladu s pogoji iz
gradbenega dovoljenja in dokumentacije za izvedbo gradnje.
(2) Če so ob zakoličenju med stanjem na terenu in pogoji v
gradbenem dovoljenju glede lege nameravane gradnje in objekta gospodarske javne
infrastrukture, na katerega naj bi se objekt priključil, razlike, ki
onemogočajo izpolnitev pogojev iz gradbenega dovoljenja, se zakoličenje objekta
lahko opravi na podlagi spremenjenega ali novega gradbenega dovoljenja, razen
če gre za dopustna odstopanja v skladu s 66. členom tega zakona.
(3) Zakoličenje objekta se izvaja kot geodetska storitev.
Izvaja ga pooblaščeni inženir geodetske stroke v skladu s predpisom, ki ureja
arhitekturno in inženirsko dejavnost.
(4) O izvedenem zakoličenju objekta se sestavi zakoličbeni zapisnik,
ki ga podpiše pooblaščeni inženir s področja geodezije, in ki vsebuje podatke o
zakoličenih koordinatah, oseh, višinah in drugih zakoličenih točkah, podatke o
gradbenem dovoljenju, na podlagi katerega je bila zakoličba izvedena, podatke o
podjetju in pooblaščenem inženirju, ki je zakoličbo izvedel, in podatke o
morebitnih odstopanjih iz drugega odstavka tega člena.
61. člen
(obveznost izdelave dokumentacije za izvedbo gradnje)
(1) Za gradnjo objekta, za katerega se zahteva gradbeno dovoljenje,
je obvezna izdelava dokumentacije za izvedbo gradnje.
(2) Ne glede na prejšnji odstavek izdelava dokumentacije za
izvedbo gradnje ni obvezna pri spremembi namembnosti in gradnji nezahtevnih
objektov.
62. člen
(obveznost imenovanja nadzornika)
(1) Pred izvedbo gradnje objekta, za katerega se zahteva
gradbeno dovoljenje, in pred odstranitvijo zahtevnega objekta, mora investitor
imenovati nadzornika.
(2) Ne glede na prejšnji odstavek imenovanje nadzornika ni
obvezno za gradnjo nezahtevnega objekta, če jo izvaja izvajalec, ki izpolnjuje
pogoje iz 14. člena tega zakona.
63. člen
(prijava začetka gradnje)
(1) Investitor mora pri pristojnem upravnem organu za
gradbene zadeve osem dni pred začetkom izvajanja gradnje objekta, za katerega
se zahteva gradbeno dovoljenje, razen pri spremembi namembnosti, prijaviti
začetek gradnje. Prijava se vloži na obrazcu. Prijavi se priložijo:
-       
zapisnik o zakoličenju iz 60. člena tega zakona;
-       
dokumentacija za izvedbo gradnje s podatki, določenimi v predpisu iz
osmega odstavka 29. člena tega zakona, če se ta zahteva v skladu z 61. členom
tega zakona, ki sta jo podpisala projektant in vodja projekta, pri čemer je
njen sestavni del tudi njuna podpisana izjava, da so v dokumentaciji za izvedbo
gradnje v celoti izpolnjene zahteve iz 15. člena tega zakona;
-       
pri odstranitvi manj zahtevnega in zahtevnega objekta: načrt
gospodarjenja z odpadki v skladu s predpisom, ki ureja ravnanje z gradbenimi
odpadki, in dokumentacija za odstranitev z vsebino, določeno v predpisu iz
osmega odstavka 29. člena tega zakona, ki ga izdelata pooblaščeni arhitekt
ali inženir;
-       
če se ob izvajanju gradbenih del pridobiva nekovinska mineralna surovina
v skladu s predpisi, ki urejajo rudarstvo, količino in opis načina uporabe te
mineralne surovine;
-       
če gre za odstranitev objekta kulturne dediščine: posnetek dejanskega
stanja in
-       
če so bili v gradbenem dovoljenju zaradi prevlade druge javne koristi
nad javno koristjo ohranjanja narave določeni izravnalni ukrepi: mnenje
organizacije, pristojne za ohranjanje narave, da so izpolnjeni pogoji za
delovanje izravnalnih ukrepov.
(2) Ne glede na prejšnji odstavek lahko investitor pred
prijavo začetka gradnje prijavi pripravljalna dela na gradbišču, pri čemer
prijava pripravljalnih del vsebuje samo podatke in dokazila iz prejšnjega
odstavka, ki se nanašajo na ta dela.
(3) Po prijavi začetka gradnje je treba prijaviti vsako
spremembo v zvezi z nadzornikom.
(4) S prijavo začetka gradnje se seznanijo mnenjedajalci,
gradbeni inšpektor in drugi pristojni inšpektorji.
(5) Obrazec iz prvega odstavka tega člena predpiše minister.
64. člen
(obveznosti vodje nadzora)
(1) Če vodja nadzora med izvajanjem gradnje ugotovi, da ni
pridobljeno predpisano pravnomočno gradbeno dovoljenje, da ni prijavljen
začetek gradnje ali da gre za neskladje, ki presega dopustna odstopanja iz 66.
člena tega zakona, neskladje z gradbenimi predpisi, ali pa, da vgrajeni
gradbeni in drugi proizvodi, inštalacije, tehnološke naprave in oprema ter
izvedeni postopki niso dokazani z ustreznimi dokumenti, mora o tem takoj
obvestiti investitorja in izvajalca ter ugotovitve in predloge, kako stanje
popraviti, vpisati v gradbeni dnevnik.
(2) Vodja nadzora svoje ugotovitve vpisuje v gradbeni
dnevnik. Z lastnoročnim podpisom gradbenega dnevnika potrjuje, da so podatki
oziroma vpisi, vneseni v gradbeni dnevnik, resnični.
(3) Če investitor oziroma izvajalec kljub opozorilu vodje
nadzora nepravilnosti ne odpravi, ta gradnjo ustavi oziroma prepreči nastanek
škode in nepravilnosti sporoči pristojni inšpekciji.
(4) Če se med gradnjo zamenja vodja nadzora, se gradnja
ustavi, dokler je ne prevzame nov vodja nadzora. Izvajajo se lahko le dela za
zaščito objekta ter okolice zaradi zavarovanja zdravja in življenja ljudi.
65. člen
(ureditev in označitev gradbišča)
(1) Pri izvajanju gradnje mora izvajalec skrbeti za to, da je
zagotovljena varnost objekta, življenje in zdravje ljudi, mimoidočih, prometa,
sosednjih objektov in okolice.
(2) Investitor mora pri gradnji, za katero je predpisano
gradbeno dovoljenje, razen pri spremembi namembnosti in nezahtevnih objektih,
najpozneje do začetka gradnje poskrbeti za ograditev in označitev gradbišča z
gradbiščno tablo. Ta mora biti v času od začetka gradnje do pridobitve
uporabnega dovoljenja na vidnem mestu nameščena na gradbišču.
(3) Investitor mora poskrbeti za ustrezen načrt organizacije gradbišča,
izdelan v skladu s pogoji iz gradbenega dovoljenja.
(4) Izvajalec na gradbišču vodi gradbeni dnevnik, v katerega vnaša
pomembne podatke o izvajanju gradnje.
(5) Minister podrobneje predpiše način ograditve, označitve, organizacije
ureditve gradbišča, vsebino gradbiščne table in način vodenja gradbenega
dnevnika.
66. člen
(dopustna manjša odstopanja od gradbenega dovoljenja)
(1) Pri izvajanju gradnje so v času veljavnosti gradbenega dovoljenja
dopustna manjša odstopanja od gradbenega dovoljenja in potrjene dokumentacije
za pridobitev gradbenega dovoljenja, če je odstopanje takšno, da:
-       
se ne posega na druga zemljišča, kot so določena v gradbenem dovoljenju,
– je skladno z določbami prostorskega izvedbenega akta, ki je veljal v
času izdaje gradbenega dovoljenja, ali s pogoji, določenimi v lokacijski
preveritvi,
-       
se posamezne zunanje mere stavbe, določene v gradbenem dovoljenju
(širina, višina, dolžina, globina, polmer in podobno) ne povečajo za več kot
0,3 m ali se posamezne dimenzije zmanjšajo,
-       
ne vpliva na mnenja pristojnih organov in njihove pogoje, določene v
gradbenem dovoljenju, in je skladno s predpisi s področja mnenjedajalca,
-       
so ne glede na drugačno tehnično rešitev od potrjene v gradbenem
dovoljenju, izpolnjene bistvene in druge zahteve po predpisih, ki so veljali v
času izdaje gradbenega dovoljenja in
-       
v samem bistvu ne spremeni objekta in njegove namembnosti.
(2) Pred izvedbo sprememb iz prejšnjega odstavka mora
projektant pisno potrditi, da gre za dopustna manjša odstopanja in jih mora
nadzornik vpisati v gradbeni dnevnik. Spremembe v konstrukciji, inštalacijskih
sistemih, tehnoloških rešitvah mora odobriti vodja projekta in morajo biti
preverjene z novimi deli projekta za izvedbo.
(3) Pri izvajanju gradnje je v času veljavnosti gradbenega
dovoljenja dopustna sprememba investitorja, pri čemer je treba spremembo
prijaviti pri pristojnem upravnem organu za gradbene zadeve. Novi investitor
prevzame pravice in obveznosti dotedanjega investitorja po tem zakonu.
67. člen
(sprememba gradbenega dovoljenja zaradi večjih odstopanj od
gradbenega dovoljenja)
(1) Če gre za odstopanja, ki ne izpolnjujejo pogojev iz
prvega odstavka prejšnjega člena, mora investitor pridobiti spremenjeno gradbeno
dovoljenje, razen če se s temi odstopanji v samem bistvu spremenita objekt in
njegova namembnost. V tem primeru je treba pridobiti novo gradbeno dovoljenje.
(2) Zahteva za spremembo gradbenega dovoljenja mora biti
vložena v času veljavnosti gradbenega dovoljenja, vendar najpozneje v desetih
letih po pravnomočnosti gradbenega dovoljenja. Investitor zahtevi priloži
dokumentacijo za pridobitev gradbenega dovoljenja, dopolnjeno s spremembami ali
novo dokumentacijo za pridobitev gradbenega dovoljenja, če so spremembe
tolikšne, da je treba zaradi večje preglednosti izdelati novo dokumentacijo za
pridobitev gradbenega dovoljenja in druge potrebne listine.
(3) Pri spremembi gradbenega dovoljenja se upoštevata že
izdelana dokumentacija, izveden postopek za pridobitev gradbenega dovoljenja in
se preveri zgolj skladnost odstopanj od potrjene dokumentacije za pridobitev
gradbenega dovoljenja. Če sprememba gradbenega dovoljenja vpliva na pravice
strank ali skladnost s predpisi s področja mnenjedajalcev, se jih vključi v
postopek spremembe gradbenega dovoljenja.
(4) Sprememba gradbenega dovoljenja delno ali v celoti
nadomesti že izdano gradbeno dovoljenje.
Šesti del: UPORABNO DOVOLJENJE
68. člen
(zahteva za izdajo uporabnega dovoljenja)
(1) Investitor mora po dokončanju gradnje vložiti zahtevo za
izdajo uporabnega dovoljenja, ki se vloži na obrazcu.
(2) Zahtevi za izdajo uporabnega dovoljenja se priložijo:
-       
izjave projektanta, nadzornika in izvajalca, da so dela dokončana,
skladna z izdanim gradbenim dovoljenjem in da so izpolnjene predpisane bistvene
zahteve;
-       
dokumentacija za pridobitev uporabnega dovoljenja z označenimi
odstopanji od dokumentacije za pridobitev gradbenega dovoljenja;
-       
dokazilo o zanesljivosti objekta;
-       
če so bili v gradbenem dovoljenju določeni izravnalni ukrepi: opis
njihove izvedbe in mnenje organizacije, pristojne za ohranjanje narave, o
njihovem delovanju;
-       
program prvih meritev, če gre za objekt z vplivi na okolje in
-       
pri jedrskih in sevalnih objektih soglasje organa, pristojnega za
jedrsko varnost, za začetek poskusnega obratovanja, kot ga določa predpis, ki
ureja varstvo pred ionizirajočimi sevanji in jedrsko varnost.
(3) Ne glede na prejšnji odstavek se zahtevi za izdajo
uporabnega dovoljenja za spremembo namembnosti priloži samo izjava nadzornika,
da je sprememba namembnosti izvedena skladno z gradbenim dovoljenjem in da so
izpolnjene bistvene zahteve.
(4) Če zaradi smrti udeležencev pri graditvi, starosti
objekta ali drugih izjemnih okoliščin ni mogoče predložiti dokumentacije, s
katero se dokazuje izpolnjevanje bistvenih in drugih zahtev iz gradbenega
dovoljenja, se te lahko dokazujejo drugače. To potrdi udeleženec, ki izpolnjuje
pogoje po tem zakonu.
(5) Projektant, nadzornik in izvajalec so za resničnost izjav
iz tega člena kazensko in odškodninsko odgovorni.
(6) V postopku izdaje uporabnega dovoljenja je stranka le
investitor.
(7) Obrazec iz prvega odstavka tega člena in vsebino dokazila
o zanesljivosti objekta iz tretje alineje drugega odstavka tega člena predpiše
minister.
69. člen
(postopek izdaje uporabnega dovoljenja)
(1) Uporabno dovoljenje za zahtevni objekt in objekt z vplivi
na okolje se izda v posebnem ugotovitvenem postopku na podlagi opravljenega
tehničnega pregleda.
(2) Uporabno dovoljenje za objekte, ki niso objekti iz
prejšnjega odstavka, se izda brez posebnega ugotovitvenega postopka in
opravljenega tehničnega pregleda. Pogoj za izdajo uporabnega dovoljenja je
popolna zahteva za izdajo uporabnega dovoljenja. Upravni organ izda uporabno
dovoljenje v 15 dneh od vložitve popolne zahteve za izdajo uporabnega
dovoljenja.
(3) Investitor lahko na lastno zahtevo pridobi uporabno
dovoljenje na način iz prvega odstavka tega člena.
(4) Če je predpisana pridobitev uporabnega dovoljenja, je to
pogoj za določitev hišne številke.
70. člen
(komisija za tehnični pregled)
(1) Pristojni upravni organ za gradbene zadeve po popolnosti zahteve
za izdajo uporabnega dovoljenja s sklepom imenuje komisijo za tehnični pregled
(v nadaljnjem besedilu: komisija) in določi datum tehničnega pregleda. Zoper
sklep o imenovanju komisije ni dovoljena pritožba.
(2) Za člane komisije se imenujejo predstavniki pristojnih
mnenjedajalcev ter po potrebi tudi izvedence, glede na vrsto objekta. Če so
pristojni mnenjedajalci do imenovanja komisije že podali svoje izjave, iz
katerih izhaja, da so izpolnjeni pogoji iz četrtega odstavka 71. člena tega
zakona z vidika njihove pristojnosti, se jih v komisijo ne imenuje.
(3) Tehnični pregled in delo komisije vodi uradna oseba
pristojnega upravnega organa za gradbene zadeve. Če je zaradi tehnične ali
druge specifičnosti objekta potrebno ali če pristojni upravni organ za gradbene
zadeve nima potrebnega in zadostnega znanja, se lahko v komisijo imenujejo tudi
izvedenci v skladu s predpisom, ki ureja splošni upravni postopek. Za izvedence
s področja arhitekturnih in inženirskih storitev se imenujejo pooblaščeni
arhitekti in inženirji.
(4) Sklep o imenovanju komisije se vroči investitorju in
članom komisije.
(5) O datumu tehničnega pregleda pristojni upravni organ za
gradbene zadeve obvesti pristojne inšpekcijske službe.
(6) Investitor o datumu tehničnega pregleda obvesti
udeležence pri graditvi in zagotovi njihovo udeležbo pri tehničnem pregledu.
71. člen
(tehnični pregled)
(1) Pred izvedbo tehničnega pregleda lahko mnenjedajalec pristojnemu
upravnemu organu za gradbene zadeve pisno sporoči, da nima pripomb in da ne bo
sodeloval pri tehničnem pregledu.
(2) Če se predstavnik mnenjedajalca, ki je bil imenovan v
komisijo, tehničnega pregleda ne udeleži, se šteje, da nima pripomb.
(3) Tehničnega pregleda se lahko udeležijo tudi pristojne
inšpekcijske službe. Če pristojna inšpekcijska služba v zvezi z objektom
ugotovi določene nepravilnosti, ki niso bile odpravljene do tehničnega
pregleda, mora na to opozoriti pristojni upravni organ za gradbene zadeve.
(4) S tehničnim pregledom se preveri, ali:
-       
je objekt izveden v skladu z gradbenim dovoljenjem, ob upoštevanju
dovoljenih odstopanj iz 66. člena tega zakona;
-       
sta dokumentacija za pridobitev uporabnega dovoljenja in dokazilo o
zanesljivosti objekta izdelana v skladu s predpisi;
-       
so bili upoštevani pogoji in ukrepi, določeni v gradbenem dovoljenju;
-       
je izvedena minimalna komunalna oskrba objekta.
(5) O tehničnem pregledu se vodi zapisnik.
(6) Če komisija pri tehničnem pregledu ugotovi nepravilnosti,
se v zapisniku določi rok, v katerem morajo biti te odpravljene. Pristojni
upravni organ za gradbene zadeve lahko sam ugotovi, ali so bile nepravilnosti
odpravljene ali pa ponovi tehnični pregled samo s tistimi člani komisije, ki so
na te nepravilnosti opozorili.
72. člen
(odločanje o zahtevi za izdajo uporabnega dovoljenja po
izvedbi tehničnega pregleda)
(1) Če gre za objekt iz prvega odstavka 69. člena tega
zakona, pristojni upravni organ za gradbene zadeve ugodi zahtevi za izdajo
uporabnega dovoljenja, če komisija po opravljenem tehničnem pregledu ugotovi,
da so izpolnjeni pogoji iz četrtega odstavka prejšnjega člena.
(2) Zahteva za izdajo uporabnega dovoljenja se zavrne, če:
-       
investitor v določenem roku ne odpravi nepravilnosti, ugotovljenih ob
tehničnem pregledu, ali če jih ne odpravi po ponovnem ogledu ali pregledu;
-       
se ugotovi, da je objekt neskladen in da nepravilnosti ni mogoče
odpraviti;
-       
se ugotovi, da je objekt nelegalen;
-       
se ugotovi, da je objekt nevaren in nepravilnosti ni mogoče odpraviti.
(3) Če predpisi, ki urejajo varstvo okolja, določajo izvedbo
prvih meritev in obratovalnega monitoringa, se za objekt odredi poskusno
obratovanje za obdobje, določeno s programom prvih meritev. V tem primeru je
poleg pogojev iz prvega odstavka tega člena pogoj za izdajo uporabnega
dovoljenja ta, da iz predloženih poročil o prvih meritvah in iz obratovalnega
monitoringa izhaja, da emisije pri obratovanju objekta ne presegajo s predpisi,
ki urejajo varstvo okolja, določenih mejnih vrednosti.
(4) Če tako določajo predpisi, ki urejajo varstvo pred
ionizirajočimi sevanji in jedrsko varnost, se za objekt odredi poskusno
obratovanje. V tem primeru je poleg pogojev iz prvega odstavka tega člena pogoj
za izdajo uporabnega dovoljenja ta, da iz predloženih poročil o prvih meritvah
in obratovalnega monitoringa izhaja, da so izpolnjeni pogoji sevalne oziroma
jedrske varnosti, določeni s predpisi, ki urejajo varstvo pred ionizirajočimi
sevanji in jedrsko varnost.
(5) Zoper odločbo o odreditvi poskusnega obratovanja ni
pritožbe, mogoče pa jo je izpodbijati s pritožbo zoper odločbo o zavrnitvi
zahteve za izdajo uporabnega dovoljenja.
(6) V primeru zadržanja izvršitve gradbenega dovoljenja se za
čas zadržanja gradbenega dovoljenja postopek za izdajo uporabnega dovoljenja
prekine.
(7) Uporabno dovoljenje se izda za celoten objekt ali del
objekta, če gre za funkcionalno celoto, ki izpolnjuje bistvene zahteve.
(8) Če se zahteva za izdajo uporabnega dovoljenja zavrne, ker
je objekt zaradi nepravilnosti nevaren ali neskladen, pa nepravilnosti ni
mogoče odpraviti, ali če je objekt nelegalen, se s tem seznanijo pristojni
inšpektorji.
73. člen
(poskusno obratovanje)
(1) Poskusno obratovanje mora investitor prijaviti pri
pristojnih inšpekcijah pet dni pred njegovim začetkom.
(2) Pred koncem obdobja poskusnega obratovanja investitor pristojnemu
upravnemu organu za gradbene zadeve prijavi rezultate prvih meritev in priloži
poročila o prvih meritvah in obratovalnem monitoringu.
(3) Poskusno obratovanje se na zahtevo investitorja lahko
podaljša za obdobje, za katero je bilo že odrejeno, pri čemer se izvaja v
skladu s predpisi, ki so veljali v času izdaje gradbenega dovoljenja.
(4) Šteje se, da ima odločba o odreditvi poskusnega
obratovanja enake učinke kot uporabno dovoljenje za čas veljavnosti odločbe o
odreditvi poskusnega obratovanja.
(5) Če iz rezultatov prvih meritev in poročil o prvih
meritvah izhaja, da emisije pri obratovanju objekta ne presegajo predpisanih
mejnih vrednosti in objekt izpolnjuje s predpisi, ki urejajo varstvo okolja,
določene parametre glede vplivov na okolje, pristojni upravni organ za gradbene
zadeve izda uporabno dovoljenje.
74. člen
(obličnost uporabnega dovoljenja)
Uporabno dovoljenje se izda na obrazcu, ki ga predpiše
minister.
75. člen
(uporabno dovoljenje po posebnih predpisih)
Za objekt, za katerega je opravljen tehnični pregled po
posebnih predpisih, se pristojnemu upravnemu organu za gradbene zadeve
predložijo dokazila o izvedenem tehničnem pregledu in prevzemu v skladu s
posebnimi predpisi. Ta nadomestijo izvedbo tehničnega pregleda in posebnega
ugotovitvenega postopka v skladu s tem zakonom v celoti ali v delu, na katerega
se ta dokazila nanašajo.
76. člen
(evidentiranje objektov)
Za objekte, za katere je v skladu s predpisi, ki urejajo
evidentiranje nepremičnin in gospodarske javne infrastrukture, obvezno
evidentiranje v zemljiškem katastru, katastru stavb ali katastru gospodarske
javne infrastrukture, in še niso evidentirani, pristojni upravni organ za
gradbene zadeve po izdaji uporabnega dovoljenja o tem obvesti pristojni organ
za geodetske zadeve, ki na podlagi dokumentacije za pridobitev uporabnega
dovoljenja objekt evidentira v zemljiški kataster, kataster stavb oziroma
kataster gospodarske javne infrastrukture.
Sedmi del: INŠPEKCIJSKI NADZOR
I. poglavje: Izvajanje inšpekcijskega nadzora
77. člen
(vrstni red obravnave zadev)
Pri določanju vrstnega reda obravnave prijav in zadev se
upoštevajo stopnja javnega interesa, faza izvajanja gradnje, vrsta kršitve,
lastnosti in namen objekta.
78. člen
(pogoji za gradbenega inšpektorja)
Za gradbenega inšpektorja je lahko imenovana oseba, ki ima
poleg pogojev, določenih s predpisi, ki urejajo pogoje za javne uslužbence, in
predpisi, ki urejajo inšpekcijski nadzor, izobrazbo s področja gradbeništva ali
arhitekture in delovne izkušnje s področja graditve objektov.
79. člen
(inšpekcijski zavezanec)
(1) Inšpekcijski zavezanec ali inšpekcijska zavezanka (v
nadaljnjem besedilu: inšpekcijski zavezanec) je v postopku inšpekcijskega
nadzora investitor. Če je investitor neznan, se za inšpekcijskega zavezanca
šteje zemljiškoknjižni lastnik zemljišča ali objekta, na katerem se izvaja
gradnja.
(2) Inšpekcijski zavezanec je lahko tudi udeleženec pri
graditvi objektov, ki krši ta zakon.
(3) Inšpekcijski ukrepi po tem zakonu se izrekajo tudi
pravnim naslednikom inšpekcijskega zavezanca in jih zavezujejo.
(4) Če gre za nevaren objekt in je inšpekcijski zavezanec
umrl, vendar postopek dedovanja še ni končan, ali če zavezanec organu ni znan
oziroma mu ni znano njegovo prebivališče ali ob prenehanju pravne osebe, lahko
gradbeni inšpektor ukrepe izreče državi.
(5) Država ima v primeru iz prejšnjega odstavka na
nepremičnini, ki je predmet inšpekcijskega ukrepa, zakonito zastavno pravico,
dokler niso poplačani vsi stroški, nastali zaradi izvrševanja ukrepa.
(6) Za vpis in izbris pravice iz prejšnjega odstavka se
smiselno uporabljajo določbe 95. člena tega zakona.
(7) Če je izrečen inšpekcijski ukrep zoper pooblaščenega
arhitekta, pooblaščenega inženirja ali vodjo del, mora gradbeni ali drug
pristojni inšpektor podati prijavo pristojni zbornici, pri kateri je ta vpisan
v imenik.
II. poglavje: Inšpekcijski ukrepi
80. člen
(inšpekcijski ukrepi v zvezi s prijavo začetka gradnje in
izpolnjevanjem bistvenih zahtev)
(1) Gradbeni inšpektor ali drug pristojni inšpektor izreče
ukrep, s katerim odredi odpravo nepravilnosti ter določi rok za odpravo
nepravilnosti in ustavi gradnjo, če:
-       
se gradnja, za katero je predpisana prijava začetka gradnje, izvaja brez
popolne prijave;
-       
se gradnja izvaja brez predpisane dokumentacije za izvedbo gradnje;
-       
ni imenovan nadzornik;
-       
ugotovi, da bo zaradi nadaljevanja gradnje ogroženo izpolnjevanje
bistvenih zahtev.
(2) Če inšpekcijski zavezanec v roku iz prejšnjega odstavka ne
odpravi nepravilnosti, gradbeni inšpektor ali drug pristojni inšpektor začne
postopek s smiselno uporabo 85. člena tega zakona.
81. člen
(inšpekcijski ukrepi v zvezi z vgrajevanjem gradbenih
proizvodov)
(1) Gradbeni inšpektor z odločbo izreče ukrep prepovedi
vgrajevanja gradbenih proizvodov, ki ne izpolnjujejo pogojev iz predpisov, ki
urejajo dajanje gradbenih proizvodov na trg, ali ne izpolnjujejo lastnosti za
vgradnjo glede na načrtovane in predpisane zahteve, in odredi, da se gradnja
ustavi, dokler jih inšpekcijski zavezanec ne nadomesti z ustreznimi.
(2) Če neustreznih gradbenih proizvodov ni mogoče
nadomestiti, gradbeni inšpektor odredi, da se gradnja ustavi, dokler inšpekcijski
zavezanec ne predloži dokazila, da ti ustrezajo nameravani uporabi v skladu s
tehničnimi predpisi za gradbene proizvode (dokazilo o ustreznosti). Če se po
prepovedi gradbeni proizvodi še naprej vgrajujejo, jih lahko gradbeni inšpektor
zaseže.
(3) Inšpekcijski zavezanec mora v primerih iz prejšnjega
odstavka za dokazilo o ustreznosti zaprositi v enem mesecu od vročitve
inšpekcijske odločbe, gradnjo pa lahko nadaljuje, ko ga predloži gradbenemu
inšpektorju.
(4) Dokazilo o ustreznosti lahko izda organ, ki je v skladu s
predpisi, ki urejajo trženje gradbenih proizvodov, pooblaščen za ocenjevanje in
preverjanje nespremenljivosti lastnosti gradbenih proizvodov.
82. člen
(inšpekcijski ukrepi v zvezi z nelegalnim objektom)
(1) V primeru nelegalnega objekta gradbeni inšpektor, drug
pristojni inšpektor ali občinski inšpektor odredi, da se gradnja takoj ustavi
in da se zgrajeni objekt ali del objekta v določenem roku odstrani na stroške
inšpekcijskega zavezanca, vzpostavi prejšnje stanje ali drugače sanira objekt,
del objekta oziroma zemljišče, če vzpostavitev v prejšnje stanje ni mogoča.
(2) Ne glede na določbe prejšnjega odstavka gradbeni
inšpektor ob nelegalni spremembi namembnosti ukrepa s smiselno uporabo 84.
člena tega zakona.
(3) Če je za objekt izdan sklep o dovolitvi obnove postopka in
zadržanju izvršitve gradbenega dovoljenja, gradnja pa se nadaljuje, gradbeni
inšpektor odredi, da se opravi izvršba s prisilitvijo v skladu z 91. členom
tega zakona.
83. člen
(inšpekcijski ukrepi v zvezi z neskladnim objektom)
(1) V primeru neskladnega objekta gradbeni inšpektor ali drug
pristojni inšpektor odredi, da se takšna gradnja ustavi, dokler investitor ne
pridobi spremenjenega gradbenega dovoljenja.
(2) Investitor objekta, katerega gradnja se je izvajala v
nasprotju z gradbenim dovoljenjem in je zato gradbeni ali drug pristojni
inšpektor odredil ustavitev gradnje, mora za spremembo gradbenega dovoljenja
zaprositi v šestih mesecih od vročitve inšpekcijske odločbe, gradnjo pa lahko
nadaljuje šele po pravnomočnosti takšnega dovoljenja.
(3) Če investitor ne zaprosi za spremembo gradbenega
dovoljenja v šestih mesecih od vročitve inšpekcijske odločbe ali če pristojni
upravni organ za gradbene zadeve njegovo zahtevo za spremembo gradbenega
dovoljenja pravnomočno zavrne ali zavrže, odredi gradbeni ali drug pristojni
inšpektor, da se tisti del objekta, ki je bil zgrajen v nasprotju z gradbenim
dovoljenjem, na investitorjeve stroške odstrani ter vzpostavi stanje, določeno
v gradbenem dovoljenju.
84. člen
(inšpekcijski ukrepi v zvezi z neskladno uporabo objekta)
V primeru neskladne uporabe objekta gradbeni inšpektor ali
drug pristojni inšpektor prepove uporabo objekta do izdaje uporabnega
dovoljenja oziroma pravnomočnosti novega gradbenega dovoljenja.
85. člen
(inšpekcijski ukrepi v zvezi z nevarnim objektom)
(1) V primeru nevarnega objekta gradbeni ali drug pristojni
inšpektor ustavi gradnjo oziroma prepove uporabo nevarnega objekta in odredi,
da se v roku, ki ga določi, na stroške zavezanca objekt ustrezno zavaruje ali
da se na objektu oziroma delu objekta v roku, ki ga določi, izvedejo
vzdrževalna dela.
(2) Če z ukrepi iz prejšnjega odstavka nevarnosti ni mogoče odpraviti,
gradbeni ali drug pristojni inšpektor odredi, da se v roku, ki ga določi, na
stroške zavezanca objekt delno ali v celoti odstrani.
86. člen
(odprava nepravilnosti)
Če gradbeni inšpektor ali drug pristojni inšpektor pri
izvajanju gradnje ali pri obstoječem objektu ugotovi druge nepravilnosti in
kršitve tega zakona, odredi odpravo teh nepravilnosti v določenem roku.
III. poglavje: Postopek inšpekcijskega nadzora
87. člen
(vročanje inšpekcijskih odločb)
(1) Vročitev odločbe, izdane v postopku inšpekcijskega
nadzora, se lahko opravi tudi na gradbišču oziroma na kraju izvajanja gradnje
ali v objektu.
(2) Če se vročitve ne da opraviti na način iz prejšnjega
odstavka, lahko pusti vročevalec pisno sporočilo na primernem mestu gradbišča
oziroma na kraju izvajanja gradnje ali v objektu.
88. člen
(varstvo kulturne dediščine pri ukrepanju inšpektorja)
Gradbeni inšpektor, drug pristojni inšpektor ali občinski inšpektor
lahko odredi odstranitev objekta, ki je predmet varstva kulturne dediščine, le
na podlagi soglasja in predhodnega ogleda pristojnega organa v skladu s
predpisi, ki urejajo varstvo kulturne dediščine, razen v primeru nevarnega
objekta.
IV. poglavje: Izvršba
89. člen
(izvršba inšpekcijskega ukrepa)
(1) Ko je odrejena odstranitev zgrajenega objekta ali dela
objekta, vzpostavitev prejšnjega stanja ali drugačna sanacija objekta, se v
odločbi inšpekcijskega zavezanca opozori na to, da se bo v primeru neizpolnitve
odrejene obveznosti začel postopek izvršbe nedenarne obveznosti, ki se bo
opravil po drugih osebah ali s prisilitvijo.
(2) Pri izvajanju izvršbe po drugih osebah se upošteva
stopnja javnega interesa po naslednjih merilih:
-       
pravno stanje izdanih upravnih aktov, na podlagi katerih se opravlja
izvršba;
-       
fizične in druge lastnosti objekta;
-       
vpliv objekta na ljudi in okolje;
-       
lega objekta;
-       
objekt v javni rabi ali objekt, v katerem se opravlja dejavnost;
-       
možnost legalizacije.
90. člen
(izvršba po drugih osebah)
Za opravljanje izvršbe inšpekcijskih ukrepov in zaseg
predmetov po drugi osebi se izberejo izvajalci v skladu s predpisom, ki ureja
javno naročanje.
91. člen
(izvršba s prisilitvijo)
(1) Pri izvršbi s prisilitvijo je prva izrečena denarna
kazen:
-       
za pravno osebo, samostojnega podjetnika posameznika in posameznika, ki
samostojno opravlja dejavnost: od 10.000 do 200.000 eurov in
-       
za fizično osebo: od 1.000 do 10.000 eurov.
(2) Vse poznejše kazni se izrekajo, dokler seštevek denarnih kazni
ne doseže desetkratnika najvišjega zneska iz prejšnjega odstavka.
(3) Pri določitvi višine denarne kazni je treba upoštevati
zahtevnost objekta in težo kršitve.
V. poglavje: Druge sankcije
92. člen
(nadomestilo za degradacijo in uzurpacijo prostora)
(1) Investitor oziroma lastnik nedovoljenega objekta mora
plačati nadomestilo za degradacijo in uzurpacijo prostora. Če ni mogoče
ugotoviti, kdo je investitor oziroma lastnik objekta, mora nadomestilo plačati
lastnik zemljišča, na katerem je takšna gradnja.
(2) Stopnja degradacije in uzurpacije prostora se ugotavlja in
vrednoti na podlagi značilnosti območja, kjer je nedovoljen objekt, na podlagi
značilnosti objekta in vrste nedovoljenega objekta.
(3) Oseba iz prvega odstavka tega člena plača nadomestilo za
degradacijo in uzurpacijo prostora na podlagi odločbe, ki jo izda pristojni
upravni organ za gradbene zadeve po uradni dolžnosti, ko ugotovi, da se zahteva
za izdajo dovoljenja po tem zakonu nanaša na nedovoljen objekt ali ko mu
gradbeni ali drug pristojni inšpektor pošlje pravnomočno odločbo, s katero je
izrečen ukrep zaradi takšne gradnje.
(4) Oseba iz prvega odstavka tega člena plača nadomestilo za
degradacijo in uzurpacijo prostora tudi na podlagi pravnomočne odločbe
občinskega inšpektorja, s katero je ugotovljeno, da se gradnja, za katero ni
predpisana pridobitev gradbenega dovoljenja, izvaja ali da je objekt že zgrajen
v nasprotju s prostorskim izvedbenim aktom ali drugim predpisom občine.
(5) Sredstva, pridobljena z vplačili nadomestil za
degradacijo in uzurpacijo prostora iz tretjega odstavka tega člena, so v višini
50 % prihodek proračuna občine, na katere območju je nedovoljen objekt, v
višini 50 % pa prihodek državnega proračuna.
(6) Sredstva, pridobljena z vplačili nadomestil za
degradacijo in uzurpacijo prostora iz četrtega odstavka tega člena, so v celoti
prihodek proračuna občine, na katere območju je nedovoljen objekt.
(7) Podrobnejša merila za izračun višine nadomestila za
degradacijo in uzurpacijo, način izračunavanja nadomestila za degradacijo in
uzurpacijo ter način njegovega plačila predpiše vlada.
93. člen
(posebne prepovedi)
(1) Za nedovoljen objekt in neskladno uporabo objekta so
glede na vrsto gradnje prepovedana naslednja dejanja:
1.     
izvedba komunalnih priključkov na gospodarsko javno infrastrukturo,
2.     
vpisi in spremembe vpisov v zemljiški knjigi,
3.     
uporaba ali opravljanje gospodarskih ali drugih dejavnosti,
4.     
promet z njimi ali zemljišči, na katerih so,
5.     
overitve pogodb, sklepanje pravnih poslov, sklenitev kreditnih,
zavarovalnih, najemnih, zakupnih, delovršnih in drugih pravnih poslov ter
6.     
določitev hišne številke.
(2) Prepovedi iz prejšnjega odstavka se odredijo z odločbo, s
katero se izreče inšpekcijski ukrep.
(3) Dovoljenja, soglasja, vpisi, pravni posli in drugi pravni
akti, ki so v nasprotju s prvim odstavkom tega člena, so nični, razen če so
predpisani ali odrejeni na podlagi tega zakona.
(4) Če je bila priključitev objekta na gospodarsko javno infrastrukturo
izvedena, pristojni gradbeni inšpektor naloži upravljavcu, da ga odklopi. Če je
nedovoljen objekt priključen na legalni objekt, se odklopi tudi ta objekt.
(5) Upravljavci, notarji, pooblaščeni inženirji s področja
geodezije in druge osebe javnega ali zasebnega prava in drugi organi, pristojni
za izvedbo dejanj iz prvega odstavka tega člena, morajo pred njihovo izvedbo
preveriti, ali je za objekt izdano gradbeno dovoljenje, kadar je predpisano, in
ali je v zemljiški knjigi vpisana zaznamba o prepovedi v skladu s 94. členom
tega zakona.
(6) Prepovedi iz prvega odstavka tega člena ne veljajo, če so
dejanja potrebna zaradi izvršitve izrečenih inšpekcijskih ukrepov ali
pridobitve dovoljenj in drugih predpisanih dejanj po tem zakonu.
94. člen
(vpis zaznambe inšpekcijskega ukrepa in možnost izbrisa)
(1) Gradbeni inšpektor, občinski inšpektor ali drug
inšpektor, ki je izdal odločbo, s katero se izreče inšpekcijski ukrep v zvezi z
nedovoljenim objektom ali neskladno uporabo objekta, nemudoma obvesti
zemljiškoknjižno sodišče in priloži izvršljivo odločbo. Zemljiškoknjižno
sodišče po uradni dolžnosti vpiše v zemljiško knjigo zaznambo izrečenega
inšpekcijskega ukrepa in posebnih prepovedi iz prejšnjega člena. Inšpektor o
izdaji odločbe obvesti tudi organ, ki vodi zemljiški kataster.
(2) Zemljiškoknjižno sodišče vpiše zaznambo iz prejšnjega odstavka
v zemljiško knjigo tudi, če lastnik zemljišča ali objekta ni ista oseba kot
inšpekcijski zavezanec. Zaznamba se vpiše pri vseh imetnikih lastninske ali
stavbne pravice na nepremičnini.
(3) Zaznamba iz prvega odstavka tega člena se iz zemljiške knjige
po uradni dolžnosti izbriše na podlagi obvestila pristojnega inšpektorja ali na
predlog inšpekcijskega zavezanca, če ta predlogu priloži potrdilo inšpektorja,
da se opravi izbris zaznambe.
95. člen
(zastavna pravica)
(1) Republika Slovenija in občina imata v zavarovanje
terjatev iz naslova stroškov, nastalih v inšpekcijskem postopku, in denarnih
kazni, odmerjenih na podlagi tega zakona, do celotnega poplačila zastavno
pravico na celotnem nepremičnem premoženju inšpekcijskega zavezanca.
(2) Gradbeni inšpektor, drug inšpektor ali občinski inšpektor
o izdaji aktov, ki so podlaga za terjatve iz prejšnjega odstavka, nemudoma
obvesti zemljiškoknjižno sodišče in priloži izvršljiv akt. Zemljiškoknjižno
sodišče po uradni dolžnosti vpiše zastavno pravico na nepremičninah v zemljiško
knjigo.
(3) Izbris zastavne pravice iz prejšnjega odstavka opravi
pristojno sodišče na podlagi predloga organa, ki je izdal izvršljiv akt, na
podlagi katerega je bila zastavna pravica vpisana v zemljiško knjigo.
96. člen
(označitev inšpekcijskega ukrepa)
(1) Inšpektor po vročitvi inšpekcijske odločbe, s katero je
prepovedana uporaba ali vgradnja gradbenih proizvodov, odrejena odprava
nepravilnosti, odrejena ustavitev izvajanja gradnje ali odstranitev objekta,
gradbišče oziroma objekt označi s tablo, ne glede na to, ali je inšpekcijski
zavezanec oziroma lastnik navzoč. Na tabli morajo biti podatki o organu, ki je
izdal odločbo, o vrsti kršitve, o izrečenem ukrepu ter številka in datum
odločbe.
(2) Ne glede na prejšnji odstavek se označitev ne izvede,
kadar za gradnjo ni predpisano gradbeno dovoljenje in pri nezahtevnih objektih.
Osmi del: KAZENSKE DOLOČBE
97. člen
(pristojnost za vodenje prekrškovnega postopka)
Za vodenje prekrškovnega postopka in izrekanje glob po tem
zakonu je pristojna tista inšpekcija, za katero je določena pristojnost za
nadzor nad izvajanjem določb tega zakona skladno z 8. členom tega zakona.
98. člen
(prekrški investitorja)
(1) Z globo od 10.000 do 30.000 eurov se kaznuje za prekršek
pravna oseba, če se pravna oseba po predpisu, ki ureja gospodarske družbe,
šteje za srednjo ali veliko gospodarsko družbo, pa v razponu od 20.000 do
60.000 eurov, če kot investitor:
-       
naroči gradnjo brez pravnomočnega gradbenega dovoljenja (prva alineja
prvega odstavka 4. člena tega zakona),
-       
ne prijavi začetka gradnje na predpisan način (druga alineja prvega
odstavka 4. člena tega zakona),
-       
naroči gradnjo v nasprotju z gradbenim dovoljenjem in ne gre za dopustna
odstopanja v skladu s 66. členom tega zakona (tretji odstavek 4. člena tega
zakona),
-       
naroči gradnjo, za katero ni potrebno gradbeno dovoljenje, v nasprotju s
prostorskim izvedbenim aktom, predpisi, s katerimi se podrobneje določijo
bistvene in druge zahteve, in drugimi predpisi (tretji odstavek 5. člena tega
zakona),
-       
uporablja ali dopusti uporabo objekta brez uporabnega dovoljenja ali v
nasprotju z gradbenim oziroma uporabnim dovoljenjem (6. člen tega zakona),
-       
ne dogovori izvajanja storitev v pisni obliki (drugi odstavek 10. člena
tega zakona),
-       
ne zagotovi zakoličenja objekta (3. točka 11. člena tega zakona), – ne
imenuje vodilnega pogodbenika, kadar je to predpisano (4. točka 11. člena tega
zakona),
-       
ne imenuje nadzornika, kadar je ta predpisan (62. člen tega zakona),
-       
v primeru zamenjave vodje nadzora ne odredi ustavitve gradnje, dokler je
ne prevzame nov vodja nadzora (četrti odstavek 64. člena tega zakona),
-       
ne poskrbi za ograditev in označitev gradbišča z gradbiščno tablo na
predpisan način (drugi odstavek 65. člena tega zakona),
-       
ne poskrbi za načrt organizacije gradbišča, izdelan na predpisan način
(tretji odstavek 65. člena tega zakona).
(2) Z globo od 5.000 do 15.000 eurov se za prekršek iz
prejšnjega odstavka kaznuje samostojni podjetnik posameznik ali posameznik, ki
samostojno opravlja dejavnost.
(3) Z globo od 2.500 eurov do 7.000 eurov se za prekršek iz
prvega odstavka tega člena kaznuje tudi odgovorna oseba pravne osebe, odgovorna
oseba samostojnega podjetnika posameznika, odgovorna oseba posameznika, ki
samostojno opravlja dejavnost, ali odgovorna oseba v državnem organu ali v
samoupravni lokalni skupnosti.
(4) Z globo od 1.000 do 3.000 eurov se kaznuje za prekršek iz
prvega odstavka tega člena posameznik.
99. člen
(prekrški projektanta)
(1) Z globo od 10.000 do 30.000 eurov se kaznuje za prekršek
pravna oseba, če se pravna oseba po predpisu, ki ureja gospodarske družbe,
šteje za srednjo ali veliko gospodarsko družbo, pa v razponu od 20.000 do
60.000 eurov, če kot projektant:
-       
ne dogovori izvajanja storitve projektiranja v pisni obliki (drugi
odstavek 10. člena tega zakona),
-       
za vodenje projekta ne imenuje vodje projekta (tretji odstavek 12. člena
tega zakona),
-       
potrdi dopustna manjša odstopanja v nasprotju s tem zakonom (drugi
odstavek 66. člena tega zakona).
(2) Z globo od 5.000 do 15.000 eurov se za prekršek iz
prejšnjega odstavka kaznuje samostojni podjetnik posameznik ali posameznik, ki
samostojno opravlja dejavnost.
(3) Z globo od 2.500 eurov do 7.000 eurov se za prekršek iz
prvega odstavka tega člena kaznuje tudi odgovorna oseba pravne osebe, odgovorna
oseba samostojnega podjetnika posameznika, odgovorna oseba posameznika, ki
samostojno opravlja dejavnost, ali odgovorna oseba v državnem organu ali v
samoupravni lokalni skupnosti.
100. člen
(prekrški nadzornika in vodje nadzora)
(1) Z globo od 10.000 do 30.000 eurov se kaznuje za prekršek
pravna oseba, če se pravna oseba po predpisu, ki ureja gospodarske družbe,
šteje za srednjo ali veliko gospodarsko družbo, pa v razponu od 20.000 do
60.000 eurov, če kot nadzornik:
-       
ne dogovori izvajanja storitve nadzora v pisni obliki (drugi odstavek
10. člena tega zakona),
-       
pri graditvi istega objekta hkrati nastopa kot izvajalec ali je v
poslovni povezavi z izvajalcem (prvi stavek tretjega odstavka 13. člena tega
zakona),
-       
za vodenje nadzora ne imenuje vodje nadzora (peti odstavek 13. člena
tega zakona).
(2) Z globo od 5.000 do 15.000 eurov se za prekršek iz
prejšnjega odstavka kaznuje samostojni podjetnik posameznik ali posameznik, ki
samostojno opravlja dejavnost.
(3) Z globo od 2.500 eurov do 7.000 eurov se za prekršek iz
prvega odstavka tega člena kaznuje tudi odgovorna oseba pravne osebe, odgovorna
oseba samostojnega podjetnika posameznika, odgovorna oseba posameznika, ki
samostojno opravlja dejavnost, ali odgovorna oseba v državnem organu ali v
samoupravni lokalni skupnosti.
(4) Z globo od 1.000 do 3.000 eurov se kaznuje za prekršek posameznik,
ki kot vodja nadzora:
-       
pri graditvi istega objekta nastopa kot strokovnjak, ki opravlja naloge
vodje del v imenu izvajalca ali drug posameznik, ki opravlja druge naloge
izvajalca (drugi stavek tretjega odstavka 13. člena tega zakona),
-       
med izvajanjem gradnje ne opozori investitorja in izvajalca na
nepravilnosti in ugotovitev in predlogov, kako stanje popraviti, ne vpiše v
gradbeni dnevnik (prvi odstavek 64. člena tega zakona),
-       
če v primeru, ko kljub njegovemu opozorilu investitor oziroma izvajalec
nepravilnosti ne odpravi, gradnje ne ustavi ali teh nepravilnosti ne sporoči
pristojni inšpekciji (tretji odstavek 64. člena tega zakona),
-       
ne preveri, ali je projektant odobril dopustnost manjših odstopanj od
gradbenega dovoljenja in jih ne vpiše v gradbeni dnevnik (drugi odstavek 66.
člena tega zakona).
101. člen
(prekrški izvajalca)
(1) Z globo od 10.000 do 30.000 eurov se kaznuje za prekršek
pravna oseba, če se pravna oseba po predpisu, ki ureja gospodarske družbe,
šteje za srednjo ali veliko gospodarsko družbo, pa v razponu od 20.000 do
60.000 eurov, če kot izvajalec:
-       
izvaja ali izvede gradnjo brez pravnomočnega gradbenega dovoljenja
(druga alineja petnajstega odstavka 14. člena tega zakona),
-       
izvaja ali izvede gradnjo v nasprotju z gradbenim dovoljenjem in ne gre
za dopustna odstopanja v skladu s tem zakonom (druga alineja petnajstega
odstavka 14. člena tega zakona),
-       
izvaja ali izvede gradnjo, za katero ni potrebno gradbeno dovoljenje, v
nasprotju s prostorskim izvedbenim aktom, predpisi, s katerimi se podrobneje
določijo bistvene in druge zahteve, in drugimi predpisi (tretji odstavek 5.
člena tega zakona),
-       
ne dogovori izvajanja storitve gradnje v pisni obliki (drugi odstavek
10. člena tega zakona),
-       
opravlja dejavnost gradbeništva in ne izpolnjuje pogojev za opravljanje
te dejavnosti (14. člen tega zakona),
-       
ne izvaja ali izvede gradnje skladno z dokumentacijo za izvedbo gradnje
(druga alineja petnajstega odstavka 14. člena tega zakona),
-       
ne vodi gradbenega dnevnika (tretja alineja petnajstega odstavka 14. člena
tega zakona),
-       
za vodenje gradnje ne določi vodje gradnje na predpisan način
(šestnajsti odstavek 14. člena tega zakona),
-       
s svojim ravnanjem ali opustitvijo ravnanja povzroči, da je objekt
nevaren (15. člen tega zakona),
-       
pri izvajanju gradnje ne poskrbi za to, da je zagotovljena varnost
objekta, življenje in zdravje ljudi, mimoidočih, prometa, sosednjih objektov in
okolice (prvi odstavek 65. člena tega zakona).
(2) Z globo od 5.000 do 15.000 eurov se za prekršek iz
prejšnjega odstavka kaznuje samostojni podjetnik posameznik ali posameznik, ki
samostojno opravlja dejavnost.
(3) Z globo od 2.500 eurov do 7.000 eurov se za prekršek iz
prvega odstavka tega člena kaznuje tudi odgovorna oseba pravne osebe, odgovorna
oseba samostojnega podjetnika posameznika, odgovorna oseba posameznika, ki
samostojno opravlja dejavnost, ali odgovorna oseba v državnem organu ali v
samoupravni lokalni skupnosti.
(4) Z globo od 1.000 do 3.000 eurov se kaznuje za prekršek iz
prvega odstavka tega člena, razen prekrška iz četrte in sedme alineje,
posameznik.
102. člen
(prekrški pooblaščenega inženirja s področja geodezije)
Z globo od 1.000 do 3.000 eurov se kaznuje za prekršek
posameznik, če kot pooblaščeni inženir s področja geodezije:
-       
v primeru nastalih razlik med stanjem na terenu in pogoji v gradbenem
dovoljenju izvede zakoličenje brez spremenjenega ali novega gradbenega
dovoljenja, pa ne gre za dopustna odstopanja v skladu s 66. členom tega zakona
(drugi odstavek 60. člena tega zakona),
-       
o izvedenem zakoličenju ne sestavi zakoličbenega zapisnika ali ga
sestavi na način, da ta ne vsebuje vseh predpisanih podatkov (četrti odstavek
60. člena tega zakona).
103. člen
(prekrški v zvezi s posebnimi prepovedmi)
(1) Z globo od 10.000 do 30.000 eurov se kaznuje za prekršek pravna
oseba, če se pravna oseba po predpisu, ki ureja gospodarske družbe, šteje za
srednjo ali veliko gospodarsko družbo, pa v razponu od 20.000 do 60.000 eurov,
če pred izvedbo dejanj, za katera je pristojna, ne preveri, ali je za objekt
izdano gradbeno dovoljenje, kadar je predpisano, in ali je v zemljiški knjigi
vpisana zaznamba o prepovedi (peti odstavek 93. člena tega zakona).
(2) Z globo od 5.000 do 15.000 eurov se za prekršek iz
prejšnjega odstavka kaznuje samostojni podjetnik posameznik ali posameznik, ki
samostojno opravlja dejavnost.
(3) Z globo od 2.500 eurov do 7.000 eurov se za prekršek iz
prvega odstavka tega člena kaznuje tudi odgovorna oseba pravne osebe, odgovorna
oseba samostojnega podjetnika posameznika, odgovorna oseba posameznika, ki
samostojno opravlja dejavnost, ali odgovorna oseba v državnem organu ali v
samoupravni lokalni skupnosti.
(4) Z globo od 1.000 do 3.000 eurov se kaznuje za prekršek iz
prvega odstavka tega člena posameznik.
104. člen
(posebno hudi prekrški)
Če je narava prekrška iz prve alineje prvega odstavka 98.
člena, prve alineje prvega odstavka 101. člena ali devete alineje prvega
odstavka 101. člena tega zakona posebno huda zaradi višine povzročene škode ali
višine pridobljene protipravne premoženjske koristi ali zaradi storilčevega
naklepa oziroma njegovega namena koristoljubnosti, se kaznuje s trikratnikom
predpisane globe.
105. člen
(višina globe v hitrem prekrškovnem postopku)
Za prekrške po tem zakonu se v hitrem postopku lahko izreče
globa v znesku, ki je višji od najnižje globe, določene po tem zakonu.

Gradbeni zakon – GZ (Uradni list RS, št. 61/17) vsebuje naslednje prehodne in
končne določbe:
»Deveti del: PREHODNE IN KONČNE DOLOČBE
I. poglavje: Končanje postopkov
106. člen
(končanje postopkov)
(1) Postopki, začeti pred začetkom uporabe tega zakona na
podlagi Zakona o graditvi objektov (Uradni list RS, št. 102/04 – uradno
prečiščeno besedilo, 14/05 – popr., 92/05 – ZJC-B, 93/05 – ZVMS, 111/05 – odl.
US, 126/07, 108/09, 61/10 – ZRud-1, 20/11 – odl. US, 57/12, 101/13 – ZDavNepr,
110/13 in 19/15; v nadaljnjem besedilu: ZGO-1), se končajo po določbah ZGO-1.
(2) Inšpekcijski postopki in postopki izvršbe, začeti pred
začetkom uporabe tega zakona zaradi dejanja, ki v skladu z določbami tega
zakona ne pomeni več kršitve, se ustavijo po uradni dolžnosti.
(3) Če je izdana odločba v skladu s V. poglavjem tega dela
zakona, se inšpekcijski postopki in postopki izvršbe ustavijo po uradni
dolžnosti.
(4) Postopki izdaje okoljevarstvenih soglasij, začeti na
podlagi Zakona o varstvu okolja (Uradni list RS, št. 39/06 – uradno prečiščeno
besedilo, 49/06 – ZMetD, 66/06 – odl. US, 33/07 – ZPNačrt, 57/08 – ZFO-1A,
70/08, 108/09, 108/09 – ZPNačrtA, 48/12, 57/12, 92/13, 56/15, 102/15 in 30/16;
v nadaljnjem besedilu: ZVO-1) pred začetkom uporabe tega zakona, se končajo po
določbah ZVO-1.
(5) Če je okoljevarstveno soglasje izdano pred začetkom
uporabe tega zakona ali če se v skladu s prejšnjim odstavkom izda po začetku
uporabe tega zakona, se postopek izdaje gradbenega dovoljenja, začet po začetku
uporabe tega zakona, vodi po določbah II. poglavja četrtega dela tega zakona,
pri čemer se v teh primerih ob spremembi okoljevarstvenega soglasja uporablja
61.a in 62. člen ZVO-1.
(6) Postopki izdaje soglasij, določenih v drugem odstavku
112. člena tega zakona, začeti pred začetkom uporabe tega zakona, se končajo po
dosedanjih predpisih in se z dnem njihove izdaje štejejo za mnenja po tem
zakonu.
II. Poglavje: Uskladitev pristojnosti
107. člen
(postopki za objekte z
vplivi na okolje in uskladitev v zvezi z okoljevarstvenimi dovoljenji)
(1) Do uskladitve Uredbe o organih v sestavi ministrstev
(Uradni list RS, št. 35/15, 62/15, 84/16 in 41/17) s tem zakonom je za vodenje
integralnega postopka v skladu s tem zakonom pristojno ministrstvo, razen
predhodnega postopka in izdajanja predhodnih informacij v skladu s predpisom,
ki ureja varstvo okolja, za katere je pristojna Agencija Republike Slovenije za
okolje.
(2) Do uskladitve ZVO-1 s tem zakonom je Agencija Republike Slovenije
za okolje obvezni mnenjedajalec v integralnem postopku za mnenja glede emisij v
tla, vode, zrak, hrupa, svetlobnega onesnaževanja ter elektromagnetnega sevanja
in ravnanja z odpadki.
108. člen
(prehodno obdobje za
začetek izvajanja nalog občinske inšpekcije)
Če na dan začetka uporabe tega zakona občina nima občinske
inšpekcije ali za namen inšpekcijskega nadzora ni ustanovljena skupna občinska
uprava, opravljajo inšpekcijski nadzor iz drugega odstavka 8. člena tega zakona
do ustanovitve občinske inšpekcije ali skupne občinske uprave gradbeni
inšpektorji, vendar najpozneje do 1. januarja 2020.
III. poglavje: Uskladitev občinskih odlokov
109. člen
(uskladitev občinskih
odlokov)
Občinski odloki se uskladijo s tem zakonom v petih letih od
uveljavitve tega zakona.
IV. poglavje: Druge uskladitve
110. člen
(prehodno obdobje do
vzpostavitve prostorskega informacijskega sistema)
(1) Določbe 9. člena tega zakona glede elektronskega
pošiljanja, drugega odstavka 55. člena tega zakona, šestega odstavka 57. člena
tega zakona v delu, ki se nanaša na javno objavo v prostorskem informacijskem
sistemu, in določbe 76. člena tega zakona se začnejo uporabljati
1. januarja 2021.
(2) Do 1. januarja 2021 se vloge po tem zakonu vlagajo
pri pristojnemu upravnemu organu za gradbene zadeve v pisni obliki.
(3) Do 1. januarja 2021 se gradbenemu dovoljenju, ki se
vroči stranskim udeležencem, priloži risba situacije iz potrjene dokumentacije
za pridobitev gradbenega dovoljenja.
(4) Ne glede na drugi odstavek tega člena se do 1. Januarja
2021 dokumentacija za izvedbo gradnje lahko vloži samo na elektronskem nosilcu.
(5) Dokumentacijo za pridobitev gradbenega dovoljenja in
dokumentacijo za izvedbo gradnje, na podlagi katerih je bilo izdano gradbeno
oziroma uporabno dovoljenje v postopku, začetem pred 1. januarjem 2021,
mora lastnik objekta oziroma njegov pravni naslednik hraniti, dokler objekt
stoji oziroma do njegove odstranitve, če ni s posebnimi predpisi za nekatere
vrste objektov določeno, da jih je treba hraniti trajno. Dokumentacija se lahko
hrani na papirju, elektronskem mediju ali mikrofilmu. Za objekt, ki je v etažni
lastnini, mora hraniti dokumentacijo iz prvega stavka tega odstavka upravnik
objekta.
(6) Dokumentacijo za pridobitev gradbenega dovoljenja,
vodilno mapo dokazila o zanesljivosti in dokumentacijo za pridobitev uporabnega
dovoljenja, na podlagi katerih je bilo izdano gradbeno oziroma uporabno
dovoljenje v postopku, začetem pred 1. januarjem 2021, mora pristojni
upravni organ hraniti deset let po izdaji dovoljenja.
(7) Če sta s tem zakonom predvideni seznanjanje in obveščanje
mnenjedajalcev, gradbene inšpekcije in drugih organov, se ti do
1. januarja 2021 obveščajo po elektronski poti.
111. člen
(uskladitev določb glede
zaračunavanja upravnih taks)
Do uskladitve predpisa, ki ureja upravne takse, se za izdajo predodločbe
po tem zakonu zaračuna upravna taksa v višini 50 eurov za manj zahtevne objekte
in v višini 100 eurov za zahtevne objekte. Vplačana upravna taksa iz prejšnjega
stavka se všteva v upravno takso za izdajo gradbenega dovoljenja.
112. člen
(uskladitve z drugimi
predpisi)
(1) Z dnem začetka uporabe tega zakona se ne glede na posebne
predpise soglasja, dovoljenja ali druge oblike odobritve nameravane gradnje (v
nadaljnjem besedilu: odobritve), izdane za potrebe postopka izdaje gradbenega
dovoljenja, štejejo za mnenja v skladu s tem zakonom, s čimer je izpolnjena obveznost
pridobitve odobritve po posebnem predpisu.
(2) Odobritve iz prejšnjega odstavka so:
1.     
kulturnovarstveno soglasje za posege na podlagi 28. do 30. člena Zakona
o varstvu kulturne dediščine (Uradni list RS, št. 16/08, 123/08, 8/11 –
ORZVKD39, 90/12, 111/13 in 32/16);
2.     
naravovarstveno soglasje na podlagi 105. in 105.a člena Zakona o
ohranjanju narave (Uradni list RS, št. 96/04 – uradno prečiščeno besedilo,
61/06 – ZDru-1, 8/10 – ZSKZ-B in 46/14);
3.     
vodno soglasje na podlagi 150. do 153.a člena Zakona o vodah (Uradni
list RS, št. 67/02, 2/04 – ZZdrI-A, 41/04 – ZVO-1, 57/08, 57/12, 100/13, 40/14
in 56/15);
4.     
soglasje za gradnjo jedrskega in sevalnega objekta na podlagi 68. in 69.
člena Zakona o varstvu pred ionizirajočimi sevanji in jedrski varnosti (Uradni
list RS, št. 102/04 – uradno prečiščeno besedilo, 70/08 – ZVO-1B, 60/11 in
74/15);
5.     
soglasje za gradnjo v gozdnem prostoru na podlagi 21. in 24. člena
Zakona o gozdovih (Uradni list RS, št. 30/93, 56/99 – ZON, 67/02, 110/02 –
ZGO-1, 115/06 – ORZG40, 110/07, 106/10, 63/13, 101/13 – ZDavNepr, 17/14, 24/15,
9/16 – ZGGLRS in 77/16);
6.     
soglasje za gradnjo in druge posege na območju ribiškega okoliša na podlagi
19. člena Zakona o sladkovodnem ribištvu (Uradni list RS, št. 61/06);
7.     
soglasje za gradnjo velikih obratov za rejo živine na podlagi 17. člena
Zakona o živinoreji (Uradni list RS, št. 18/02, 110/02 – ZUreP-1, 45/04 –
ZdZPKG, 90/12 – ZdZPVHVVR in 45/15);
8.     
soglasje za gradnjo objekta pod veterinarskim nadzorom na podlagi 25.
točke 78. člena Zakona o veterinarskih merilih skladnosti (Uradni list RS, št.
93/05, 90/12 – ZdZPVHVVR, 23/13 – ZZZiv-C in 40/14 – ZIN-B);
9.     
soglasje za posege v okolje divjadi na podlagi 30. člena Zakon o
divjadi in lovstvu (Uradni list RS, št. 16/04, 120/06 – odl. US, 17/08 in 46/14
– ZON-C);
10.  
soglasje za gradnjo na območju mejnega prehoda na podlagi 25. člena
Zakona o nadzoru državne meje (Uradni list RS, št. 35/10 – uradno prečiščeno
besedilo, 15/13 – ZNPPol in 5/17);
11.  
soglasje za gradnjo objektov v prosti coni na podlagi 38. člena Zakona o
izvajanju carinske zakonodaje Evropske unije (Uradni list RS, št. 32/16);
12.  
soglasje za gradnjo nekaterih objektov z vidika upoštevanja obrambnih potreb
na podlagi 28. člena Zakona o obrambi (Uradni list RS, št. 103/04 – uradno
prečiščeno besedilo in 95/15);
13.  
soglasje za gradnjo z vidika varovanja javnih cest na podlagi 66., 68.,
70., 97. in 99. člena Zakona o cestah (Uradni list RS, št. 109/10, 48/12, 36/14
– odl. US in 46/15);
14.  
soglasje za gradnjo z vidika varovanja železnic na podlagi 16., 45. in
46. člena Zakona o varnosti v železniškem prometu (Uradni list RS, št. 56/13 –
uradno prečiščeno besedilo, 91/13, 82/15, 84/15 – ZZelP-J, 85/16 in 41/17);
15.  
soglasje za gradnjo z vidika varovanja letališč na podlagi 97., 98.,
101., 112., 114. in 119. člena Zakona o letalstvu (Uradni list RS, št. 81/10 –
uradno prečiščeno besedilo in 46/16);
16.  
soglasje za gradnjo z vidika varnosti plovbe na podlagi 10. člena Zakona
o plovbi po celinskih vodah (Uradni list RS, št. 30/02, 29/17 – ZŠpo-1 in
41/17– PZ-G) in 64. člena Pomorskega zakonika (Uradni list RS, št. 62/16 –
uradno prečiščeno besedilo in 41/17);
17.  
soglasja v zvezi z energetskimi sistemi, in sicer: soglasje za priključitev
objektov na elektroenergetski sistem na podlagi 147. člena, soglasje za
priključitev objektov na sistem zemeljskega plina na podlagi 270. člena,
soglasje za priključitev objektov na sistem toplote in drugih energetskih
plinov iz zaključenih distribucijskih sistemov na podlagi 306. člena in
soglasje z vidika varovanja energetskih sistemov na podlagi 465. in 467. člena
Energetskega zakona (Uradni list RS, št. 17/14 in 81/15);
18.  
soglasje za gradnjo v mejah rudniškega prostora na podlagi 65. člena
Zakona o rudarstvu (Uradni list RS, št. 14/14 – uradno prečiščeno
besedilo) in
19.  
soglasje za gradnjo z vidika varovanja žičnic na podlagi tretjega
odstavka 61. člena Zakona o žičniških napravah za prevoz oseb (Uradni list RS,
št. 126/03, 56/13 in 33/14).
(3) Z dnem začetka uporabe tega zakona odobritve, ki so
določene v prostorskih izvedbenih aktih, za izdajo dovoljenj po tem zakonu niso
potrebne, razen če je z zakonom določeno drugače.
(4) Do uskladitve predpisov, ki urejajo ohranjanje narave, s
tem zakonom izdaja mnenje iz 2. točke drugega odstavka tega člena Zavod
Republike Slovenije za varstvo narave, pri čemer se presoja sprejemljivosti
opravi v postopku izdaje gradbenega dovoljenja.
(5) Do uskladitve predpisov, ki urejajo vode, s tem zakonom izdaja
mnenje iz 3. točke drugega odstavka tega člena Direkcija za vode Republike
Slovenije.
(6) Do uskladitve posebnih predpisov se ukrepi pristojnih
inšpekcij, ki so s temi predpisi določeni zaradi nepridobitve odobritev ali
neizpolnjevanja pogojev, določenih v odobritvah, uporabljajo za izvajanje
pristojnosti teh inšpekcij v skladu z določbo četrtega odstavka 8. člena tega
zakona.
(7) Do uskladitve predpisa, ki ureja kmetijska zemljišča, s
tem zakonom se za izvajanje 3.ča člena Zakona o kmetijskih zemljiščih (Uradni
list RS, št. 71/11 – uradno prečiščeno besedilo, 58/12, 27/16 in 27/17 –
ZKme-1D) še naprej uporablja Uredba o razvrščanju objektov glede na zahtevnost
gradnje (Uradni list RS, št. 18/13, 24/13 in 26/13).
(8) Ne glede na določbe posebnih predpisov, ki določajo obveznost
pridobitve uporabnega dovoljenja za objekte, za katere po tem zakonu ni
predpisana pridobitev uporabnega dovoljenja, pridobitev uporabnega dovoljenja
ni obvezna.
(9) Odobritve, izdane pred začetkom uporabe tega zakona v
skladu s predpisi iz drugega odstavka tega člena, se štejejo za mnenja, z rokom
veljavnosti dveh let od njihove pravnomočnosti, če v odobritvi ali predpisu ni
določeno drugače.
(10) Do uskladitve posebnih zakonov se za mnenje v skladu s
tem zakonom šteje tudi mnenje upravljalca vodovoda, kanalizacije, toplovoda
oziroma vročevoda, voda namenjenega telekomunikacijskim storitvam, vključno s
kabelskim razdelilnim sistemom in drugih vodov za določeno vrsto gospodarske
javne službe lokalnega pomena oziroma v javno korist, razen priključkov nanje,
če se gradnja nahaja v 3 metrskem varovalnem pasu takšnih vodov, merjeno od osi
voda, vendar največ tri leta od začetka uporabe tega zakona in pod pogojem, da
so ti vodi evidentirani v katastru gospodarske javne infrastrukture.
(11) Z začetkom uporabe tega zakona se sedmi odstavek 51.a
člena ZVO-1 uporablja tako, da pristojni upravni organ za gradbene zadeve v
primeru posegov, za katere je po zakonu, ki ureja varstvo okolja, predpisan
predhodni postopek, preveri, ali je ministrstvo, pristojno za varstvo okolja o
tem, da presoja vplivov na okolje ni potrebna, izdalo sklep. Če pristojni
upravni organ za gradbene zadeve ugotovi, da ministrstvo, pristojno za varstvo
okolja za nameravani poseg v okolje ni izdalo sklepa, da zanj presoja vplivov
na okolje ni potrebna, se vloga za izdajo gradbenega dovoljenja zavrže. Če je v
predhodnem postopku izdan sklep, da je za poseg potrebna presoja vplivov na
okolje, se izvede integralni postopek v skladu z določbami tega zakona.
(12) Določba prejšnjega odstavka se ne uporablja v postopkih iz
petega odstavka 103. člena tega zakona.
V. poglavje: Legalizacija izvedenih gradenj pred
uveljavitvijo zakona
1. Legalizacija neskladnega objekta v okviru dopustnih
odstopanj od gradbenega dovoljenja po tem zakonu
113. člen
(dopustna odstopanja pri
neskladnih objektih)
(1) Če je bila gradnja z dopustnimi odstopanji iz 66. člena
tega zakona izvedena pred uveljavitvijo tega zakona, se lahko pri pristojnem
upravnem organu za gradbene zadeve vloži zahtevo za izdajo uporabnega dovoljenja
v skladu s tem zakonom.
(2) Z dnem dokončnosti uporabnega dovoljenja iz prejšnjega odstavka
se šteje, da objekt ni nelegalen ali neskladen.
(3) Za pripravo dokumentacije, ki se priloži zahtevi za
izdajo uporabnega dovoljenja iz prvega odstavka tega člena, se uporabljajo
predpisi, ki so veljali v času gradnje objekta, ali predpisi, veljavni v času
izdaje uporabnega dovoljenja, če je to za vlagatelja zahteve za legalizacijo
ugodneje.
2. Legalizacija neskladnega objekta zunaj okvirov
dopustnih odstopanj od gradbenega dovoljenja po tem zakonu, nelegalnega objekta
ali neskladne uporabe objekta
114. člen
(zahteva za legalizacijo)
(1) Če je stavba do faze grobih gradbenih del izvedena pred
uveljavitvijo tega zakona ali če je gradbeno inženirski objekt dokončan in
pomeni nelegalen ali neskladen objekt ali neskladno uporabo objekta zunaj
okvirov dopustnih odstopanj od gradbenega dovoljenja po tem zakonu, se lahko
pri pristojnem upravnem organu za gradbene zadeve v petih letih od uveljavitve
tega zakona vloži zahteva za legalizacijo.
(2) Za postopek odločanja o zahtevi iz prejšnjega odstavka se
smiselno uporabljajo določbe tega zakona, ki urejajo izdajo gradbenega
dovoljenja, če v tem podpoglavju ni določeno drugače.
(3) Zahteva za legalizacijo vsebuje:
-       
podatke o vlagatelju zahteve (osebno ime ali firmo in prebivališče ali
sedež vlagatelja);
-       
dokazilo o obstoju gradnje in podatke o gradnji, ki je predmet zahteve
(številka parcele oziroma parcel, na katerih objekt stoji, katastrska občina in
hišna številka stavbe, če je določena);
-       
dokazilo iz 3. točke drugega odstavka, tretjega in četrtega odstavka 35.
člena tega zakona, če vlagatelj zahteve za legalizacijo v zemljiški knjigi ni
vpisan kot lastnik ali imetnik stvarne pravice, ki mu daje pravico graditi na
tuji nepremičnini;
-       
mnenja mnenjedajalcev in
-       
dokumentacijo za legalizacijo, izdelano v skladu z določbami 115. člena
tega zakona.
115. člen
(dokumentacija za
legalizacijo)
(1) Dokumentacija za legalizacijo vsebuje:
-       
osebno ime in naslov ter podpis pooblaščenega arhitekta in inženirja, ki
je izdelal dokumentacijo za legalizacijo,
-       
zemljiškokatastrski prikaz, če je objekt evidentiran, oziroma geodetski
načrt z vrisanim objektom, če ta še ni evidentiran, kadar evidentiranje
zahtevajo predpisi, ki urejajo evidentiranje nepremičnin,
-       
opis objekta, vrsto objekta in pri stavbah ter gradbeno inženirskih
objektih klasifikacijsko številko v skladu s predpisom, ki ureja uvedbo in
uporabo enotne klasifikacije vrst objektov, ter navedbo parcelnih številk za
zemljiške parcele, na katerih se nahaja objekt,
-       
razvrstitev objekta glede na njegov namen v skladu s predpisom, ki ureja
enotno klasifikacijo vrst objektov glede na njihov namen,
-       
če gre za nadzemni objekt, najmanj štiri fotografije, ki prikazujejo
objekt z vseh strani neba, pri stavbah pa tudi vseh fasad stavbe,
-       
posnetek obstoječega stanja izvedenega objekta: pri stavbah v merilu
1:100, pri drugih vrstah objektov pa 1: 200 (priključki na komunalno opremo,
tlorisi, prerezi in pogledi na vse fasade pri stavbah oziroma drugi posnetki,
potrebni za prikaz objekta, če gre za gradbeni inženirski objekt), ki ustreza
dejanskemu stanju na terenu.
(2) Dokumentacijo za legalizacijo podpiše pooblaščeni
arhitekt ali inženir iz stroke, ki pri nameravani gradnji glede na namen
gradnje prevladuje in je bil v času izdelave dokumentacije za legalizacijo
vpisan v imenik pristojne poklicne zbornice.
116. člen
(postopek legalizacije)
(1) Ko je zahteva za legalizacijo vložena, pristojni upravni
organ za gradbene zadeve izda odločbo o odmeri nadomestila za degradacijo in
uzurpacijo v skladu z določbami tega zakona, razen če je bilo to nadomestilo že
plačano.
(2) Postopek legalizacije se prekine, dokler vlagatelj s
potrdilom o plačilu ne dokaže, da je plačal odmerjeno nadomestilo za
degradacijo in uzurpacijo. Če ni plačano v 30 dneh od pravnomočnosti odločbe o
odmeri nadomestila, se zahteva za legalizacijo zavrže. Če je odobreno obročno
odplačilo, se postopek legalizacije nadaljuje, ko vlagatelj s potrdilom o
plačilu dokaže, da je plačal prvi obrok nadomestila za degradacijo in
uzurpacijo.
(3) Pristojni upravni organ za gradbene zadeve pošlje kopijo
zahteve za legalizacijo s prilogami pristojni občini, ki po uradni dolžnosti
odmeri komunalni prispevek, če gre za gradnjo, za katero je treba v skladu s
predpisi o urejanju prostora plačati komunalni prispevek, če ta še ni bil
odmerjen in plačan.
(4) Zahtevi za legalizacijo se ugodi, če:
-       
je objekt skladen z veljavnimi predpisi ali s predpisi, ki so veljali v
času začetka gradnje, ki je predmet legalizacije;
-       
je dokumentacijo za legalizacijo podpisal pooblaščeni arhitekt ali
inženir, ki je bil v času izdelave dokumentacije vpisan v imenik pristojne
poklicne zbornice, ter je njen sestavni del njegova podpisana izjava, da so
izpolnjene zahteve iz 15. člena tega zakona po veljavnih predpisih ali
predpisih, ki so veljali v času začetka gradnje;
-       
so bila pridobljena mnenja mnenjedajalcev, da izvedena gradnja
izpolnjuje pogoje po veljavnih predpisih ali predpisih, ki so veljali v času
začetka gradnje;
-       
je bil plačan komunalni prispevek oziroma so bile na drug zakonit način
izpolnjene investitorjeve obveznosti v zvezi s plačilom komunalnega prispevka;
-       
je izkazana pravica graditi v skladu s 35. členom tega zakona;
-       
je stavba, ki je predmet zahteve, evidentirana v katastru stavb in
objekt gospodarske javne infrastrukture, evidentiran v katastru gospodarske
javne infrastrukture in
-       
je zagotovljena minimalna komunalna oskrba objekta v skladu z določbami
tega zakona.
(5) Ne glede na drugo alinejo prejšnjega odstavka podpis ter
izjava pooblaščenega arhitekta in inženirja nista potrebna pri nezahtevnih
objektih in spremembi namembnosti.
(6) Ne glede na prvo alinejo četrtega odstavka tega člena se
zahtevi za legalizacijo ugodi, če je objekt izveden na kmetijskem zemljišču z
bonitetno oceno, nižjo od 40, ki se ugotovi na podlagi podatka o katastrski
kulturi in katastrskem razredu parcele pred gradnjo in ob upoštevanju
prevedbenih preglednic po katastrskih okrajih iz sistema katastrske
klasifikacije v boniteto zemljišč in je občina v predhodni lokacijski
preveritvi, izvedeni v skladu s predpisom o urejanju prostora, odobrila
legalizacijo objekta.
(7) Odločba o zahtevi za legalizacijo se izda v 90 dneh od
vložitve zahteve za legalizacijo.
(8) Z dnem dokončnosti odločbe iz prejšnjega odstavka se
šteje, da objekt ni nelegalen ali neskladen in da ima uporabno dovoljenje v
skladu s tem zakonom.
(9) Legalizacija objekta ni mogoča za objekt, ki je zgrajen
po 30. aprilu 2004, če gre za objekt z vplivi na okolje ali objekt, za
katerega je obvezna presoja sprejemljivosti.
3. Objekti daljšega obstoja in vračanje vplačanih
depozitov
117. člen
(objekti daljšega obstoja)
(1) Za objekt, ki je bil zgrajen brez gradbenega dovoljenja
pred 1. 1. 1998 in od tega datuma obstaja v enakem obsegu in bistveno
enake namembnosti na istem mestu in je, če gre za stavbo, evidentiran v
katastru stavb, ali če gre za objekt gospodarske javne infrastrukture, v
katastru gospodarske javne infrastrukture, se lahko na zahtevo investitorja,
lastnika ali imetnika stavbne pravice izda dovoljenje za objekt daljšega
obstoja.
(2) Zahtevi za izdajo dovoljenja za objekt daljšega obstoja
se priložijo:
-       
dokazilo iz 3. točke drugega odstavka, tretjega ali četrtega odstavka
35. člena tega zakona, če v zemljiški knjigi ni vpisan kot lastnik ali imetnik
stvarne pravice, ki mu daje pravico graditi na tuji nepremičnini;
-       
posnetek obstoječega stanja (tloris, prerez in dimenzije objekta, pri
stavbah tudi pogled in tlorise vseh etaž z osnovnimi merami prostorov ter
seznamom prostorov s površinami),
-       
dokazilo o plačanem komunalnem prispevku oziroma o tem, da so na drug
zakonit način izpolnjene investitorjeve obveznosti v zvezi s plačilom
komunalnega prispevka in
-       
dokazilo o daljšem obstoju objekta.
(3) Ne glede na določbe prvega odstavka tega člena se
dovoljenje za objekt daljšega obstoja ne izda, če gre za nevaren objekt, za
katerega je bil izrečen inšpekcijski ukrep.
(4) V postopku izdaje dovoljenja za objekt daljšega obstoja se
preverjajo dejstva iz prvega, drugega in tretjega odstavka tega člena. Za
izdajo dovoljenja za objekt daljšega obstoja je treba plačati nadomestilo za
degradacijo in uzurpacijo v skladu z 92. členom tega zakona ali prvi obrok
nadomestila, če je odobreno obročno odplačevanje.
(5) Stranski udeleženci iz drugega odstavka 36. člena tega
zakona lahko v postopku izdaje dovoljenja za objekt daljšega obstoja
nasprotujejo le obstoju dejstev iz prvega, drugega in tretjega odstavka tega
člena.
(6) Dovoljenje za objekt daljšega obstoja velja pogojno in ga
pristojni upravni organ za gradbene zadeve lahko razveljavi na zahtevo vlade
ali občine brez odškodninske odgovornosti, če je to potrebno zaradi zavarovanja
javnega interesa po predpisih, veljavnih v času gradnje objekta, in sicer ob
neposredni ogroženosti zdravja in življenja ljudi ter delov okolja v skladu s
predpisi, ki urejajo varstvo okolja. Razveljavitev ni mogoča, če je ogroženost
mogoče odpraviti z drugimi milejšimi sredstvi.
(7) Zaznamba pogojne veljavnosti dovoljenja za objekt
daljšega obstoja se na podlagi dovoljenja za objekt daljšega obstoja po njegovi
pravnomočnosti vpiše v zemljiški kataster. Vpis predlaga pristojni upravni
organ za gradbene zadeve po uradni dolžnosti.
(8) Ne glede na izdajo dovoljenja po določbah tega člena lastnik
objekta ni upravičen od občine zahtevati gradnje manjkajoče komunalne opreme,
če je objekt zunaj določenega območja komunalnega opremljanja.
(9) Za objekte daljšega obstoja, za katere je bilo izdano
dovoljenje iz tega člena, se šteje, da niso nelegalen ali neskladen objekt in
da imajo v času veljavnosti dovoljenja oziroma odločbe iz prejšnjega odstavka
uporabno dovoljenje.
118. člen
(domneva izdanega
gradbenega in uporabnega dovoljenja po ZGO-1)
Šteje se, da imajo objekti, ki izpolnjujejo pogoje iz 197. in
198. člena ZGO-1 ali pogoje iz 124. člena Zakona o spremembah in dopolnitvah
Zakona o graditvi objektov (Uradni list RS, št. 126/07), pridobljeno gradbeno
in uporabno dovoljenje po tem zakonu, o čemer se na zahtevo stranke izda
odločba.
119. člen
(vračanje vplačanih
depozitov)
(1) Za depozite, vplačane na podlagi 11. člena Zakona o
spremembah in dopolnitvah zakona o urejanju naselij in drugih posegov v prostor
(Uradni list RS, št. 18/93 in 47/93), je treba zahtevo za vračilo depozita
vložiti najkasneje v dveh letih od začetka uporabe tega zakona.
(2) Po preteku roka iz prejšnjega odstavka vračilo vplačanih depozitov
ni več mogoče. Vplačana sredstva postanejo dohodek Stanovanjskega sklada
Republike Slovenije, namenjena gradnji neprofitnih stanovanj.
(3) Za potrebe vračanja depozitov iz prvega odstavka tega
člena se uporabljajo določbe Zakona o spremembah in dopolnitvah zakona o
urejanju naselij in drugih posegov v prostor (Uradni list RS, št. 18/93 in
47/93).
VI. poglavje: Pridobljene pravice
120. člen
(pridobljene pravice
izvajalcev, vodij del in gradbenih inšpektorjev)
(1) Izvajalci, ki so do začetka uporabe tega zakona
opravljali dejavnost gradbeništva in ne izpolnjujejo pogojev za opravljanje
dejavnosti po tem zakonu, se morajo uskladiti s 14. členom tega zakona v roku
dveh let od začetka uporabe tega zakona.
(2) Osebe, ki lahko ob začetku uporabe tega zakona na podlagi
ZGO-1 nastopajo kot odgovorni vodje del ali odgovorni vodje posameznih del,
morajo podati vlogo za vpis v imenik vodij del za tisto stroko, s področja
katere imajo opravljen strokovni izpit po ZGO-1 in za objekte iste stopnje
zahtevnosti kot po ZGO-1, pri čemer morajo predložiti dokazila o izpolnjevanju
pogojev za vpis v imenik vodij del v skladu z določili tega zakona. Če
posamezniki ne vložijo vloge za vpis v roku dveh let po začetku uporabe tega
zakona, izgubijo že pridobljene pravice.
(3) Osebe, ki so na dan začetka uporabe tega zakona vpisane v
imenik pooblaščenih inženirjev pri Inženirski zbornici Slovenije in imajo samo
strokovni izpit za odgovorno vodenje del, Inženirska zbornica Slovenije vpiše v
imenik vodij del v skladu s 14. členom tega zakona in jim izda pooblastilo za
tisto stroko, za katero so opravili strokovni izpit, če predložijo dokazilo o
zaposlitvi in dokazilo o sklenjenem zavarovanju odgovornosti za škodo skladno z
zahtevami tega zakona. Če navedenih dokazil v šestih mesecih od začetka uporabe
tega zakona ne predložijo, jim pooblastilo za vodenje del miruje.
(4) Gradbeni inšpektorji, ki na dan začetka uporabe tega
zakona izpolnjujejo pogoje po dosedanjih predpisih, nadaljujejo z delom kot
gradbeni inšpektorji po določbah tega zakona.
VII. poglavje: Izvršilni predpisi
121. člen
(izvršilni predpisi)
(1) Izvršilni predpisi iz tretjega in četrtega odstavka
3. člena, osmega odstavka 29. člena, osmega odstavka 35. člena,
petega odstavka 63. člena, sedmega odstavka 68. člena in 74. člena tega
zakona se izdajo v petih mesecih od uveljavitve tega zakona.
(2) Drugi predpisi, ki določajo obveznost izdelave in vsebino
projektne dokumentacije za gradnjo, se morajo uskladiti z določbami tega zakona
in na njegovi podlagi izdanimi podzakonskimi predpisi do 1. maja 2019.
(3) Akt iz desetega odstavka 29. člena tega zakona v soglasju
z ministrom sprejmeta pristojni poklicni zbornici v petih mesecih od
uveljavitve izvršilnega predpisa iz osmega odstavka 29. člena tega zakona.
122. člen
(prenehanje veljavnosti in
uporabe izvršilnih predpisov)
(1) Z dnem uveljavitve tega zakona prenehajo veljati:
-       
Uredba o razvrščanju objektov glede na zahtevnost gradnje (Uradni list
RS, št. 18/13, 24/13 in 26/13),
-       
Uredba o klasifikaciji vrst objektov in objektih državnega pomena
(Uradni list RS, št. 109/11),
-       
Pravilnik o projektni dokumentaciji (Uradni list RS, št. 55/08),
-       
Pravilnik o obrazcih za pridobitev gradbenega dovoljenja za nezahtevni
objekt (Uradni list RS, št. 38/08),
-       
Pravilnik o zasnovi in študiji požarne varnosti (Uradni list RS, št.
12/13 in 49/13) in
-       
Pravilnik o dokazilu o zanesljivosti objekta (Uradni list RS, št.
55/08).
(2) Predpisi iz prejšnjega odstavka se uporabljajo do
uveljavitve predpisov, izdanih na podlagi tega zakona.
(3) Z dnem uveljavitve tega zakona prenehajo veljati:
-       
10. člen Pravilnika o mehanski odpornosti in stabilnosti objektov
(Uradni list RS, št. 101/05),
-       
15. člen Pravilnika o zahtevah za nizkonapetostne električne inštalacije
v stavbah (Uradni list RS, št. 41/09 in 2/12),
-       
13. člen Pravilnika o zaščiti stavb pred delovanjem strele (Uradni list
RS, št. 28/09 in 2/12),
-       
15. člen Pravilnika o požarni varnosti v stavbah (Uradni list RS, št.
31/04, 10/05, 83/05, 14/07 in 12/13),
-       
19. člen Pravilnika o zaščiti stavb pred vlago (Uradni list RS, št.
29/04) in
-       
31. člen Pravilnika o prezračevanju in klimatizaciji stavb (Uradni list
RS, št. 42/02, 105/02 in 110/02 – ZGO-1).
(4) Določbe iz prejšnjega odstavka se uporabljajo do
uskladitve zakonov, s katerimi se v skladu s tretjim odstavkom 8. člena tega
zakona ureja pristojnost inšpektorjev na posameznem delovnem področju, s tem
zakonom.
(5) Z dnem uveljavitve tega zakona se preneha uporabljati
Pravilnik o tehničnih normativih za projektiranje in izvajanje zaključnih del v
gradbeništvu (Uradni list SFRJ, št. 21/90, Uradni list RS, št. 14/99,
42/02, 125/03, 110/05 – popr. in 29/04).
(6) Z dnem uveljavitve tega zakona preneha veljati Odredba o
seznamu izdanih tehničnih smernic (Uradni list RS, št. 28/14).
123. člen
(podaljšanje veljavnosti
izvršilnih predpisov)
(1) Kot predpisi, izdani na podlagi prvega odstavka
24. člena tega zakona, ob upoštevanju prejšnjega člena še naprej veljajo
naslednji izvršilni predpisi:
-       
Pravilnik o mehanski odpornosti in stabilnosti objektov (Uradni list RS,
št. 101/05),
-       
Odredba o seznamu standardov, ob uporabi katerih se domneva skladnost z
zahtevami Pravilnika o mehanski odpornosti in stabilnosti objektov (Uradni list
RS, št. 8/11),
-       
Pravilnik o zahtevah za nizkonapetostne električne inštalacije v stavbah
(Uradni list RS, št. 41/09 in 2/12),
-       
Pravilnik o zaščiti stavb pred delovanjem strele (Uradni list RS, št.
28/09 in 2/12),
-       
Pravilnik o požarni varnosti v stavbah (Uradni list RS, št. 31/04,
10/05, 83/05, 14/07 in 12/13),
-       
Pravilnik o zaščiti stavb pred vlago (Uradni list RS, št. 29/04) in
-       
Pravilnik o prezračevanju in klimatizaciji stavb (Uradni list RS, št.
42/02, 105/02 in 110/02 – ZGO-1),
-       
Pravilnik o zahtevah za zagotavljanje neoviranega dostopa, vstopa in
uporabe objektov v javni rabi ter večstanovanjskih stavb (Uradni list RS, št.
97/03, 33/07 – ZPNačrt, 77/09 – odl. US),
-       
Pravilnik za vgradnjo kurilnih naprav (Uradni list RS, št. 100/13),
-       
Pravilnik o zaščiti pred hrupom v stavbah (Uradni list RS, št. 10/12),
-       
Pravilnik o minimalnih tehničnih zahtevah za graditev stanovanjskih
stavb in stanovanj (Uradni list RS, št. 1/11),
-       
Pravilnik o učinkoviti rabi energije v stavbah (Uradni list RS, št.
52/10),
-       
Pravilnik o tehničnih zahtevah za gradnjo in obratovanje postaj za
preskrbo motornih vozil z gorivi (Uradni list RS, št. 111/09),
-       
Pravilnik o minimalnih tehničnih zahtevah, ki jih morajo izpolnjevati
bivalne enote, namenjene začasnemu reševanju stanovanjskih potreb socialno
ogroženih oseb (Uradni list RS, št. 123/04).
(2) Pravilnik o javnih natečajih za izbiro strokovno
najprimernejših rešitev prostorskih ureditev in objektov (Uradni list RS, št.
108/04, 114/06 – ZUE, 33/07 – ZPNačrt in 57/12 – ZGO-1D) še naprej velja kot
predpis, izdan na podlagi devetega odstavka 29. člena tega zakona.
(3) Uredba o kriterijih za izračunavanje višine nadomestila
za degradacijo in uzurpacijo prostora in o načinu njegovega plačila (Uradni
list RS, št. 33/03, 79/09 in 6/14) še naprej velja kot predpis, izdan na
podlagi sedmega odstavka 92. člena tega zakona.
(4) Pravilnik o obliki tehničnih smernic za projektiranje,
gradnjo in vzdrževanje objektov (Uradni list RS, št. 54/03) še naprej velja kot
predpis, izdan na podlagi šestega odstavka 26. člena tega zakona.
(5) Pravilnik o gradbiščih (Uradni list RS, št. 55/08 in
54/09 – popr.) še naprej velja kot predpis, izdan na podlagi petega odstavka
65. člena tega zakona.
124. člen
(podaljšanje uporabe
izvršilnih predpisov)
Do začetka uporabe predpisov, izdanih na podlagi tega zakona,
se še naprej uporabljajo naslednji predpisi:
-       
Pravilnik o tehničnih predpisih za vzdrževanje jeklenih konstrukcij med
eksploatacijo pri jeklenih nosilnih konstrukcijah (Uradni list SFRJ, št. 6/65),
-       
Pravilnik o tehničnih predpisih za pregled in preizkušanje jeklenih
nosilnih konstrukcij (Uradni list SFRJ, št. 6/65 in Uradni list RS, št. 52/00 –
ZGPro),
-       
Pravilnik o tehničnih normativih za naprave za avtomatično zapiranje
protipožarnih vrat ali loput (Uradni list SFRJ, št. 35/80 in Uradni list RS,
št. 52/00 – ZGPro in 83/05), razen 7. do 10. člena,
-       
Pravilnik o tehničnih normativih za elektroenergetske naprave nazivne
napetosti od 10kV za obratovanje pod napetostjo 20 kV (Uradni list SFRJ, št.
10/79),
-       
Pravilnik o tehničnih normativih in pogojih za projektiranje in
izvajanje električnih postrojev v prostorih, v katerih se dela z eksplozivi
(Uradni list SFRJ, št. 17/74),
-       
Pravilnik o tehničnih normativih za zaščito elektroenergetskih postrojev
pred prednapetostjo (Uradni list SFRJ, št. 7/71 in 44/76).
VIII. poglavje: Prenehanje in začetek veljavnosti zakona
125. člen
(prenehanje veljavnosti in
uporabe zakonov)
(1) Z dnem uveljavitve tega zakona preneha veljati Zakon o
graditvi objektov (Uradni list RS, št. 102/04 – uradno prečiščeno besedilo,
14/05 – popr., 92/05 – ZJC-B, 93/05 – ZVMS, 111/05 – odl. US, 126/07, 108/09,
61/10 – ZRud-1, 20/11 – odl. US, 57/12, 101/13 – ZDavNepr, 110/13 in 19/15),
uporablja pa se do začetka uporabe tega zakona.
(2) Z dnem uveljavitve tega zakona prenehajo veljati 30. člen
ter 5., 6. in 7. točka prvega odstavka 61. člena Zakona varstvu pred požarom
(Uradni list RS, št. 3/07 – uradno prečiščeno besedilo, 9/11 in 83/12),
uporabljajo pa se do začetka uporabe predpisa iz osmega odstavka 29. člena tega
zakona.
(3) Z dnem začetka uporabe zakona se preneha uporabljati 92.
člen Zakona o rudarstvu (Uradni list RS, št. 14/14 – uradno prečiščeno
besedilo) v delu, ki se nanaša na obveznost določanja načina uporabe nekovinske
mineralne surovine v izreku gradbenega dovoljenja.
(4) Z začetkom uporabe tega zakona se v postopkih izdaje gradbenega
dovoljenja v integralnem postopku v skladu s tem zakonom prenehajo uporabljati:
-       
šesti, sedmi, osmi in deveti odstavek 61. člena ZVO-1,
-       
61.a člen ZVO-1,
-       
62. člen ZVO-1, razen sedmega odstavka, in
-       
drugi odstavek 63. člena.
(5) Z uveljavitvijo tega zakona prenehajo veljati tretji
odstavek 69. člena, četrti odstavek 82. člena in tretji odstavek 86. člena
ZVO-1, uporabljajo pa se do začetka uporabe tega zakona.
126. člen
(začetek veljavnosti in
uporabe zakona)
Ta zakon začne veljati petnajsti dan po objavi v Uradnem listu
Republike Slovenije, uporabljati pa se začne 1. junija 2018.«.

Popravek Gradbenega zakona – GZ (Uradni list
RS, št. 72/17) spreminja 112. člen zakona tako,
da se glasi:
»112. člen
(uskladitve z drugimi
predpisi)
(1) Z dnem začetka uporabe tega zakona se ne glede na posebne
predpise soglasja, dovoljenja ali druge oblike odobritve nameravane gradnje (v
nadaljnjem besedilu: odobritve), izdane za potrebe postopka izdaje gradbenega
dovoljenja, štejejo za mnenja v skladu s tem zakonom, s čimer je izpolnjena
obveznost pridobitve odobritve po posebnem predpisu.
(2) Odobritve iz prejšnjega odstavka so:
1.     
kulturnovarstveno soglasje za posege na podlagi 28. do 30. člena Zakona
o varstvu kulturne dediščine (Uradni list RS, št. 16/08, 123/08, 8/11 –
ORZVKD39, 90/12, 111/13 in 32/16);
2.     
naravovarstveno soglasje na podlagi 105. in 105.a člena Zakona o
ohranjanju narave (Uradni list RS, št. 96/04 – uradno prečiščeno besedilo,
61/06 – ZDru-1, 8/10 – ZSKZ-B in 46/14);
3.     
vodno soglasje na podlagi 150. do 153.a člena Zakona o vodah (Uradni
list RS, št. 67/02, 2/04 – ZZdrI-A, 41/04 – ZVO-1, 57/08, 57/12, 100/13, 40/14
in 56/15);
4.     
soglasje za gradnjo jedrskega in sevalnega objekta na podlagi 68. in 69.
člena Zakona o varstvu pred ionizirajočimi sevanji in jedrski varnosti (Uradni
list RS, št. 102/04 – uradno prečiščeno besedilo, 70/08 – ZVO-1B, 60/11 in
74/15);
5.     
soglasje za gradnjo v gozdnem prostoru na podlagi 21. in 24. člena
Zakona o gozdovih (Uradni list RS, št. 30/93, 56/99 – ZON, 67/02, 110/02 –
ZGO-1, 115/06 – ORZG40, 110/07, 106/10, 63/13, 101/13 – ZDavNepr, 17/14, 24/15,
9/16 – ZGGLRS in 77/16);
6.     
soglasje za gradnjo in druge posege na območju ribiškega okoliša na
podlagi 19. člena Zakona o sladkovodnem ribištvu (Uradni list RS, št. 61/06);
7.     
soglasje za gradnjo velikih obratov za rejo živine na podlagi 17. člena
Zakona o živinoreji (Uradni list RS, št. 18/02, 110/02 – ZUreP-1, 45/04 –
ZdZPKG, 90/12 – ZdZPVHVVR in 45/15);
8.     
soglasje za gradnjo objekta pod veterinarskim nadzorom na podlagi 25.
točke 78. člena Zakona o veterinarskih merilih skladnosti (Uradni list RS, št.
93/05, 90/12 – ZdZPVHVVR, 23/13 – ZZZiv-C in 40/14 – ZIN-B);
9.     
soglasje za posege v okolje divjadi na podlagi 30. člena Zakon o
divjadi in lovstvu (Uradni list RS, št. 16/04, 120/06 – odl. US, 17/08 in 46/14
– ZON-C);
10.  
soglasje za gradnjo na območju mejnega prehoda na podlagi 25. člena
Zakona o nadzoru državne meje (Uradni list RS, št. 35/10 – uradno prečiščeno
besedilo, 15/13 – ZNPPol in 5/17);
11.  
soglasje za gradnjo objektov v prosti coni na podlagi 38. člena Zakona o
izvajanju carinske zakonodaje Evropske unije (Uradni list RS, št. 32/16);
12.  
soglasje za gradnjo nekaterih objektov z vidika upoštevanja obrambnih
potreb na podlagi 28. člena Zakona o obrambi (Uradni list RS, št. 103/04 –
uradno prečiščeno besedilo in 95/15);
13.  
soglasje za gradnjo z vidika varovanja javnih cest na podlagi 66., 68.,
70., 97. in 99. člena Zakona o cestah (Uradni list RS, št. 109/10, 48/12, 36/14
– odl. US in 46/15);
14.  
soglasje za gradnjo z vidika varovanja železnic na podlagi 16., 45. in
46. člena Zakona o varnosti v železniškem prometu (Uradni list RS, št. 56/13 –
uradno prečiščeno besedilo, 91/13, 82/15, 84/15 – ZZelP-J, 85/16 in 41/17);
15.  
soglasje za gradnjo z vidika varovanja letališč na podlagi 97., 98.,
101., 112., 114. in 119. člena Zakona o letalstvu (Uradni list RS, št. 81/10 –
uradno prečiščeno besedilo in 46/16);
16.  
soglasje za gradnjo z vidika varnosti plovbe na podlagi 10. člena Zakona
o plovbi po celinskih vodah (Uradni list RS, št. 30/02, 29/17 – ZŠpo-1 in
41/17– PZ-G) in 64. člena Pomorskega zakonika (Uradni list RS, št. 62/16 –
uradno prečiščeno besedilo in 41/17);
17.  
soglasja v zvezi z energetskimi sistemi, in sicer: soglasje za
priključitev objektov na elektroenergetski sistem na podlagi 147. člena,
soglasje za priključitev objektov na sistem zemeljskega plina na podlagi 270.
člena, soglasje za priključitev objektov na sistem toplote in drugih
energetskih plinov iz zaključenih distribucijskih sistemov na podlagi 306.
člena in soglasje z vidika varovanja energetskih sistemov na podlagi 465. in
467. člena Energetskega zakona (Uradni list RS, št. 17/14 in 81/15);
18.  
soglasje za gradnjo v mejah rudniškega prostora na podlagi 65. člena
Zakona o rudarstvu (Uradni list RS, št. 14/14 – uradno prečiščeno
besedilo) in
19.  
soglasje za gradnjo z vidika varovanja žičnic na podlagi tretjega
odstavka 61. člena Zakona o žičniških napravah za prevoz oseb (Uradni list RS,
št. 126/03, 56/13 in 33/14).
(3) Z dnem začetka uporabe tega zakona odobritve, ki so
določene v prostorskih izvedbenih aktih, za izdajo dovoljenj po tem zakonu niso
potrebne, razen če je z zakonom določeno drugače.
(4) Do uskladitve predpisov, ki urejajo ohranjanje narave, s
tem zakonom izdaja mnenje iz 2. točke drugega odstavka tega člena Zavod
Republike Slovenije za varstvo narave, pri čemer se presoja sprejemljivosti
opravi v postopku izdaje gradbenega dovoljenja.
(5) Do uskladitve predpisov, ki urejajo vode, s tem zakonom
izdaja mnenje iz 3. točke drugega odstavka tega člena Direkcija za vode
Republike Slovenije.
(6) Do uskladitve posebnih predpisov se ukrepi pristojnih
inšpekcij, ki so s temi predpisi določeni zaradi nepridobitve odobritev ali
neizpolnjevanja pogojev, določenih v odobritvah, uporabljajo za izvajanje
pristojnosti teh inšpekcij v skladu z določbo četrtega odstavka 8. člena tega
zakona.
(7) Do uskladitve predpisa, ki ureja kmetijska zemljišča, s
tem zakonom se za izvajanje 3.ča člena Zakona o kmetijskih zemljiščih (Uradni
list RS, št. 71/11 – uradno prečiščeno besedilo, 58/12, 27/16 in 27/17 –
ZKme-1D) še naprej uporablja Uredba o razvrščanju objektov glede na zahtevnost
gradnje (Uradni list RS, št. 18/13, 24/13 in 26/13).
(8) Ne glede na določbe posebnih predpisov, ki določajo
obveznost pridobitve uporabnega dovoljenja za objekte, za katere po tem zakonu
ni predpisana pridobitev uporabnega dovoljenja, pridobitev uporabnega
dovoljenja ni obvezna.
(9) Odobritve, izdane pred začetkom uporabe tega zakona v
skladu s predpisi iz drugega odstavka tega člena, se štejejo za mnenja, z rokom
veljavnosti dveh let od njihove pravnomočnosti, če v odobritvi ali predpisu ni
določeno drugače.
(10) Do uskladitve posebnih zakonov se za mnenje v skladu s
tem zakonom šteje tudi mnenje upravljalca vodovoda, kanalizacije, toplovoda
oziroma vročevoda, voda namenjenega telekomunikacijskim storitvam, vključno s
kabelskim razdelilnim sistemom in drugih vodov za določeno vrsto gospodarske
javne službe lokalnega pomena oziroma v javno korist, razen priključkov nanje,
če se gradnja nahaja v 3 metrskem varovalnem pasu takšnih vodov, merjeno od osi
voda, vendar največ tri leta od začetka uporabe tega zakona in pod pogojem, da
so ti vodi evidentirani v katastru gospodarske javne infrastrukture.
(11) Z začetkom uporabe tega zakona se sedmi odstavek 51.a
člena ZVO-1 uporablja tako, da pristojni upravni organ za gradbene zadeve v
primeru posegov, za katere je po zakonu, ki ureja varstvo okolja, predpisan
predhodni postopek, preveri, ali je ministrstvo, pristojno za varstvo okolja o
tem, da presoja vplivov na okolje ni potrebna, izdalo sklep. Če pristojni
upravni organ za gradbene zadeve ugotovi, da ministrstvo, pristojno za varstvo
okolja za nameravani poseg v okolje ni izdalo sklepa, da zanj presoja vplivov
na okolje ni potrebna, se vloga za izdajo gradbenega dovoljenja zavrže. Če je v
predhodnem postopku izdan sklep, da je za poseg potrebna presoja vplivov na
okolje, se izvede integralni postopek v skladu z določbami tega zakona.
(12) Določba prejšnjega odstavka se ne uporablja v postopkih iz
petega odstavka 106. člena tega zakona.«.

Zakon o spremembi Gradbenega zakona – GZ-A
(Uradni list RS, št. 65/20) spreminja 120. člen zakona tako,
da se glasi:
»120. člen
(pridobljene pravice
izvajalcev, vodij del in gradbenih inšpektorjev)
(1) Izvajalci, ki so do začetka uporabe tega zakona
opravljali dejavnost gradbeništva in ne izpolnjujejo pogojev za opravljanje
dejavnosti po tem zakonu, se morajo uskladiti s 14. členom tega zakona do 31.
maja 2022.
(2) Osebe, ki lahko ob začetku uporabe tega zakona na podlagi
ZGO-1 nastopajo kot odgovorni vodje del ali odgovorni vodje posameznih del,
morajo podati vlogo za vpis v imenik vodij del za tisto stroko, s področja
katere imajo opravljen strokovni izpit po ZGO-1 in za objekte iste stopnje
zahtevnosti kot po ZGO-1, pri čemer morajo predložiti dokazila o izpolnjevanju
pogojev za vpis v imenik vodij del v skladu z določili tega zakona. Če
posamezniki ne vložijo vloge za vpis v roku dveh let po začetku uporabe tega
zakona, izgubijo že pridobljene pravice.
(3) Osebe, ki so na dan začetka uporabe tega zakona vpisane v
imenik pooblaščenih inženirjev pri Inženirski zbornici Slovenije in imajo samo
strokovni izpit za odgovorno vodenje del, Inženirska zbornica Slovenije vpiše v
imenik vodij del v skladu s 14. členom tega zakona in jim izda pooblastilo za
tisto stroko, za katero so opravili strokovni izpit, če predložijo dokazilo o
zaposlitvi in dokazilo o sklenjenem zavarovanju odgovornosti za škodo skladno z
zahtevami tega zakona. Če navedenih dokazil v šestih mesecih od začetka uporabe
tega zakona ne predložijo, jim pooblastilo za vodenje del miruje.
(4) Gradbeni inšpektorji, ki na dan začetka uporabe tega
zakona izpolnjujejo pogoje po dosedanjih predpisih, nadaljujejo z delom kot
gradbeni inšpektorji po določbah tega zakona.«;
ter vsebuje naslednjo končno določbo:
»KONČNA DOLOČBA
2. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o dodatnih ukrepih za omilitev posledic COVID-19
– ZDUOP (Uradni list RS, št. 15/21) vsebuje naslednjo končno določbo:
»65. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.«.