UVODNE DOLOČBE
1. člen
Ta zakon ureja dolžnost, pogoje in način
sodelovanja Republike Slovenije z Mednarodnim kazenskim sodiščem za hude
kršitve mednarodnega humanitarnega prava na ozemlju nekdanje Jugoslavije od
leta 1991 dalje, ustanovljenega z Resolucijo Varnostnega sveta št. 827 (1993)
in Mednarodnim kazenskim sodiščem za vojne zločine, storjene na ozemlju Ruande
med 1. januarjem 1994 in 31. decembrom 1994, ustanovljenega z Resolucijo
Varnostnega sveta št. 955 (1994).
2. člen
Pomen izrazov v tem zakonu:
a)     “resolucija” pomeni Resolucijo št. 827, ki jo je sprejel Varnostni
svet Združenih narodov dne 25.5.1993 na podlagi 7. poglavja Ustanovne listine
Združenih narodov in Resolucijo št. 955 (1994), ki jo je sprejel Varnostni svet
Združenih narodov dne 8. 11. 1994 na podlagi 7. poglavja Ustanovne listine
Združenih narodov;
b)     “mednarodno sodišče” pomeni mednarodno kazensko sodišče za hude
kršitve mednarodnega humanitarnega prava na ozemlju nekdanje Jugoslavije od
leta 1991 dalje, ustanovljeno z Resolucijo št. 827 (1993) in mednarodno
kazensko sodišče za vojne zločine, storjene na ozemlju Ruande med 1. januarjem
1994 in 31. decembrom 1994, ustanovljeno z Resolucijo št. 955 (1994),
c)     “haški statut” pomeni Statut mednarodnega sodišča, ki ga je sprejel
Varnostni svet Združenih narodov v aneksu k Resoluciji št. 827 (1993);
d)     “ruandski statut” pomeni Statut mednarodnega sodišča, ki ga je
sprejel Varnostni svet Združenih narodov v aneksu k Resoluciji št. 955 (1994);
e)     “mednarodni tožilec” pomeni tožilca mednarodnega sodišča oziroma
vsako osebo, ki deluje na podlagi njegovega pooblastila;
f)      “tajnik” pomeni tajnika mednarodnega sodišča, imenovanega na
podlagi 17. člena haškega statuta oziroma na podlagi 16. člena ruandskega
statuta, ali vsako osebo, ki deluje na podlagi njegovega pooblastila;
g)     “oseba” pomeni posameznika, ki ga je mednarodno sodišče osumilo
oziroma obtožilo kaznivega dejanja iz njegove pristojnosti;
h)     “predaja osebe” pomeni predajo osebe s strani Republike Slovenije
mednarodnemu sodišču;
i)       “domače sodišče” pomeni sodišče Republike Slovenije, pristojno za
kazenske zadeve.
DOLŽNOST SODELOVANJA
3. člen
Republika Slovenija bo v skladu z določbami
resolucije, haškega statuta oziroma ruandskega statuta in tega zakona v polni
meri in brez zadržkov sodelovala z mednarodnim sodiščem.
4. člen
(1) Ministrstvo, pristojno za pravosodje,
je pristojno za usklajeno in tekoče sodelovanje med Republiko Slovenijo in
mednarodnim sodiščem; v ta namen je pristojno za sprejem in prevajanje vseh
pisanj mednarodnega sodišča v zvezi s postopanjem po tem zakonu.
(2) Ministrstvo, pristojno za pravosodje,
pošilja pisanja iz prejšnjega odstavka Vrhovnemu sodišču Republike Slovenije,
Državnemu tožilstvu Republike Slovenije in Generalni policijski upravi, po
potrebi pa tudi neposredno nižjim državnim tožilstvom in sodiščem ter drugim
državnim organom.
(3) Državni organi iz prejšnjega odstavka
so v zvezi s prejetimi pisanji dolžni skrbeti za medsebojno obveščanje.
(4) Državni organi iz drugega odstavka tega
člena komunicirajo z mednarodnim sodiščem preko ministrstva, pristojnega za
pravosodje, razen če za posamezne primere ta zakon izrecno ne določa
neposrednega komuniciranja ali če je zaradi okoliščin potrebno ukrepati posebno
hitro.
(5) Ministrstvo, pristojno za pravosodje,
je dolžno preveriti istovetnost in verodostojnost pisanj iz prvega odstavka
tega člena, preden jih pošlje drugim pristojnim organom.
SMISELNA UPORABA ZAKONOV
5. člen
Glede sodelovanja z mednarodnim kazenskim
sodiščem se za zadeve, ki jih ta zakon ne ureja drugače, smiselno uporabljajo
zakon, ki ureja kazenski postopek, zakon, ki ureja odvzem premoženjske koristi,
pridobljene s kazenskim dejanjem, ter zakon, ki ureja izvrševanje kazenskih
sankcij.
PRISTOJNOST MEDNARODNEGA SODIŠČA
6. člen
Republika Slovenija priznava mednarodnemu
sodišču stvarno, krajevno in časovno pristojnost, kot je določena v 1. do 6. in
8. členu haškega statuta oziroma v 1. do 5. in 7. členu ruandskega statuta.
7. člen
(1) Postopek pred mednarodnim sodiščem ima
vselej prednost pred postopkom, ki teče v isti zadevi in zoper isto osebo pred
domačim sodiščem.
(2) Če mednarodno sodišče zahteva, da mu
domače sodišče odstopi pristojnost po drugem odstavku 9. člena haškega statuta
oziroma po drugem odstavku 8. člena ruandskega statuta, je potrebno tej zahtevi
ugoditi. Domače sodišče se izreče za nepristojno in pošlje zadevo Vrhovnemu
sodišču Republike Slovenije. Domače sodišče mora v tem primeru opraviti tista
procesna dejanja, ki bi jih bilo nevarno odlašati.
(3) Po obvestilu, da je mednarodno sodišče
v skladu z 20. členom haškega statuta oziroma v skladu z 19. členom ruandskega
statuta začelo postopek v isti zadevi in zoper isto osebo, kot je pred odstopom
pristojnosti tekel pred domačim sodiščem, izda domače sodišče sklep, s katerim
zavrže obtožbo, oziroma sklep, s katerim se preiskava prekine, če obtožba še ni
bila vložena.
POSEBNI POGOJI ZA PREGON
8. člen
(1) Če mednarodno sodišče na podlagi
drugega odstavka 10. člena haškega statuta oziroma na podlagi drugega odstavka
9. člena ruandskega statuta zahteva pregon in sojenje osebi, ki po mnenju
Vrhovnega sodišča Republike Slovenije ne sme biti preganjana in kaznovana
zaradi kaznivega dejanja, za katero je bila s pravnomočno sodno odločbo
oproščena ali obsojena ali je bil kazenski postopek zoper njo pravnomočno
ustavljen ali je bila zoper njo obtožba pravnomočno zavrnjena, postopa Vrhovno
sodišče Republike Slovenije na naslednji način in po naslednjem vrstnem redu:
a)     ukrene vse potrebno za morebitno zagotovitev navzočnosti osebe pred
mednarodnim sodiščem, pri čemer ne sme biti uporabljen ukrep odvzema prostosti;
b)     mednarodno sodišče nemudoma obvesti o dejstvih in okoliščinah,
zaradi katerih meni, da oseba ne sme biti preganjana in kaznovana zaradi
kaznivega dejanja, za katero je bila s pravnomočno sodno odločbo oproščena ali
obsojena ali je bil kazenski postopek zoper njo pravnomočno ustavljen ali je
bila obtožba zoper njo pravnomočno zavrnjena; obvestilu priloži vso potrebno
dokumentacijo, iz katere je razvidno dejansko in pravno stanje obravnavane
zadeve;
c)     če mednarodno sodišče po prejemu obvestila iz prejšnje točke
vztraja pri zahtevi za pregon in sojenje osebe, Vrhovno sodišče Republike
Slovenije zahtevi ugodi;
d)     v primeru iz prejšnje točke se po sklepu Vrhovnega sodišča
Republike Slovenije, s katerim je zahtevi mednarodnega sodišča ugodilo,
uporabijo tudi ostale določbe tega zakona glede odvzema prostosti, priprtja in
predaje osebe mednarodnem sodišču.
(2) V vseh primerih, ko mednarodno sodišče
vztraja pri zahtevi za pregon in sojenje osebi, ki po oceni domačega sodišča
izpolnjuje pogoje iz prejšnjega odstavka, ministrstvo, pristojno za pravosodje,
o zadevi obvesti generalnega tajnika Združenih narodov in komisarja Sveta
Evrope za človekove pravice.
(3) O zahtevah mednarodnega sodišča iz tega
člena odloča Vrhovno sodišče Republike Slovenije v senatu petih sodnikov.
9. člen
Kazenski postopek, ki je bil odstopljen
mednarodnemu sodišču, se lahko zoper isto osebo v isti zadevi v Republiki
Sloveniji ponovno prične oziroma nadaljuje samo v naslednjih primerih:
a)     če mednarodni tožilec na podlagi 18. člena haškega statuta oziroma
17. člena ruandskega statuta ni vložil obtožnice;
b)     če sodnik mednarodnega sodišča v skladu z 19. členom haškega
statuta oziroma 18. člena ruandskega statuta ni potrdil obtožnice;
c)     če se je mednarodno sodišče izreklo za nepristojno.
ODVZEM PROSTOSTI, PRIPOR IN PREDAJA OSEBE MEDNARODNEMU SODIŠČU
10. člen
(1) Nalog mednarodnega sodišča za odvzem
prostosti in priprtje osebe pošlje ministrstvo, pristojno za pravosodje, skupaj
s pripadajočo dokumentacijo okrožnemu sodišču, okrožnemu državnemu tožilstvu in
policijski upravi, na katerih območju se oseba nahaja, vselej pa tudi Vrhovnemu
sodišču Republike Slovenije, Državnemu tožilstvu Republike Slovenije in
Generalni policijski upravi. Obrazloženemu nalogu za odvzem prostosti in
priprtje mora mednarodno sodišče priložiti podatke in sredstva, potrebna za
ugotovitev istovetnosti osebe, katere odvzem prostosti in priprtje zahteva.
(2) Zahtevo mednarodnega sodišča za predajo
osebe pošlje ministrstvo, pristojno za pravosodje, skupaj s pripadajočo
dokumentacijo okrožnemu sodišču, na območju katerega se oseba nahaja, in
Vrhovnemu sodišču Republike Slovenije. Preiskovalni sodnik pristojnega
okrožnega sodišča izda odredbo za privedbo osebe, katere predaja se zahteva.
Obrazloženi zahtevi za predajo mora mednarodno sodišče priložiti podatke in
sredstva, potrebna za ugotovitev istovetnosti osebe, katere predajo zahteva, in
potrjeno obtožnico mednarodnega sodišča.
(3) Če stalno ali začasno bivališče osebe
ni znano, oziroma če se osebe ne najde na naslovu, kjer naj bi prebivala,
ukrenejo organi iz prvega in drugega odstavka tega člena v skladu s svojimi
pristojnostmi, vse potrebno, da se iskana oseba poišče in da se jo prime. O
neuspešnem iskanju in odvzemu prostosti mora biti nemudoma obveščen tajnik.
(4) Policija o nameravanem odvzemu
prostosti obvesti domačega pristojnega okrožnega državnega tožilca; če pa je to
mogoče, neposredno obvesti tudi mednarodnega tožilca; pri tem mednarodnega
tožilca vselej povabi, da je lahko navzoč pri izvršitvi naloga mednarodnega
sodišča za odvzem prostosti.
11. člen
(1) Oseba, ki ji je odvzeta prostost, mora
biti v svojem materinem jeziku ali jeziku, ki ga razume, takoj obveščena, da ji
je odvzeta prostost in o razlogih za odvzem prostosti. Takoj mora biti poučena,
da ni dolžna ničesar izjaviti, da ima pravico do takojšnje pravne pomoči
zagovornika, ki si ga svobodne izbere, in o tem, da je pristojni organ na njeno
zahtevo dolžan o odvzemu prostosti obvestiti njene najbližje. Če gre za osebo,
ki ni državljan Republike Slovenije, mora biti poučena tudi o tem, da ima
pravico do stika z diplomatsko-konzularnim predstavništvom države, katere
državljan je.
(2) Osebo, ki ji je odvzeta prostost, mora
policija brez odlašanja privesti k pristojnemu preiskovalnemu sodniku.
(3) Preiskovalni sodnik preveri istovetnost
privedene osebe, nato pa jo ponovno pouči o njenih pravicah iz prvega odstavka
tega člena, kot tudi, da bodo vse njene izjave v postopku pred mednarodnim
sodiščem dokumentirane s tehničnimi sredstvi in bodo lahko uporabljene v
dokazne namene; če je bila oseba privedena zaradi zahteve po predaji osebe
mednarodnemu sodišču, jo preiskovalni sodnik nemudoma seznani tudi z vsebino te
zahteve.
(4) Preiskovalni sodnik osebi vroči
obtožnico, akt o potrditvi obtožnice in nalog mednarodnega sodišča za odvzem
prostosti.
12. člen
(1) Če je bila oseba privedena na podlagi
naloga mednarodnega sodišča za priprtje, preiskovalni sodnik odredi njegovo
izvršitev. Nalog se izvrši v skladu z določbami, ki v Republiki Sloveniji
veljajo za izvrševanje pripora in ravnanje s priporniki.
(2) Preiskovalni sodnik je dolžan o priporu
osebe po prejšnjem odstavku nemudoma obvestiti mednarodnega tožilca in tajnika.
(3) Pripor, odrejen po prvem odstavku tega
člena, lahko traja največ 30 dni; če do izteka tega roka mednarodno sodišče ne
zahteva predaje osebe, ki ji je odvzeta prostost, se ta izpusti, razen če za
nadaljnji odvzem prostosti oziroma pripor obstajajo razlogi po zakonu, ki ureja
kazenski postopek.
(4) Izpustitev osebe iz prejšnjega odstavka
odredi po uradni dolžnosti preiskovalni sodnik, ki je odredil izvršitev naloga
mednarodnega sodišča za odvzem prostosti.
(5) Oseba, ki je bila priprta po prvem
odstavku tega člena, se do predaje mednarodnemu sodišču oziroma do izteka roka
iz tretjega odstavka tega člena ne more izpustiti na podlagi sklepa domačih
organov; pripora pa brez soglasja mednarodnega sodišča ne more nadomestiti z
drugimi ukrepi za zagotovitev navzočnosti, za odpravo ponovitvene nevarnosti in
uspešno izvedbo kazenskega postopka. Izpustitev mora odrediti preiskovalni
sodnik vselej, kadar to zahteva mednarodno sodišče, razen če za nadaljnji
odvzem prostosti oziroma pripor obstajajo razlogi po zakonu, ki ureja kazenski
postopek.
13. člen
(1) Za uspešno izvedbo zahteve za predajo
osebe mednarodnemu sodišču lahko preiskovalni sodnik pristojnega okrožnega
sodišča zoper osebo, katere predaja se zahteva, odredi ukrepe za zagotovitev
obdolženčeve navzočnosti, za odpravo ponovitvene nevarnosti in za uspešno
izvedbo kazenskega postopka ob smiselni uporabi določb zakona, ki ureja
kazenski postopek.
(2) Po sklepu preiskovalnega sodnika je
lahko oseba, katere predaja se zahteva, v priporu največ 30 dni.
(3) Pripor iz prejšnjega odstavka se lahko
podaljša s sklepom senata Vrhovnega sodišča Republike Slovenije; skupno pripor
ne sme trajati več kot devet mesecev. Zoper sklep senata Vrhovnega sodišča
Republike Slovenije se lahko v 48 urah vloži pritožba na senat petih sodnikov
Vrhovnega sodišča Republike Slovenije, ki pa ne zadrži njegove izvršitve. O
pritožbi mora senat petih sodnikov Vrhovnega sodišča Republike Slovenije
odločati brez odlašanja.
(4) Senat Vrhovnega sodišča Republike
Slovenije mora vsaka dva meseca po uradni dolžnosti preveriti, ali še obstajajo
razlogi za pripor po tem členu.
(5) Domače sodišče je o priporu osebe po
tem členu dolžno nemudoma obvestiti mednarodnega tožilca in tajnika.
(6) Določbe tega člena glede pripora se
smiselno uporabljajo tudi za hišni pripor.
14. člen
(1) Za osebe, ki jim je odvzeta prostost po
tem zakonu, se glede zagovornika smiselno uporabljajo določbe zakona, ki ureja
kazenski postopek.
(2) Zagovornika, postavljenega po uradni dolžnosti,
se razreši takoj, ko je oseba izpuščena oziroma predana mednarodnemu sodišču.
15. člen
(1) Oseba, katere predaja se zahteva, mora
biti predana mednarodnemu sodišču takoj, ko je mogoče.
(2) O predaji osebe mednarodnemu sodišču
odloča senat Vrhovnega sodišča Republike Slovenije. Zoper odločitev senata
Vrhovnega sodišča Republike Slovenije se lahko v 48 urah vloži pritožba na
senat petih sodnikov Vrhovnega sodišča Republike Slovenije, ki pa ne zadrži
izvršitve. O pritožbi mora senat petih sodnikov Vrhovnega sodišča Republike
Slovenije odločati brez odlašanja.
(3) O načinu predaje se za vsak posamezni
primer dogovorita ministrstvo, pristojno za pravosodje in tajnik. Predajo po
prejemu odločbe Vrhovnega sodišča Republike Slovenije brez odlašanja s sklepom
odredi minister, pristojen za pravosodje, izvršijo pa jo pooblaščene uradne
osebe ministrstva, pristojnega za pravosodje, v sodelovanju s policijo.
(4) Šteje se, da je oseba predana
mednarodnemu sodišču, ko to nad njo prevzame dejansko (fizično) oblast, ne
glede na to, ali je to na ozemlju Republike Slovenije ali druge države.
(5) Če pooblaščene osebe mednarodnega
sodišča prevzamejo dejansko (fizično) oblast nad osebo na ozemlju Republike
Slovenije, jim morajo policija oziroma pooblaščene uradne osebe ministrstva,
pristojnega za pravosodje, v skladu s svojimi pooblastili nuditi vso potrebno
pomoč v skladu z namenom predaje osebe mednarodnemu sodišču, kot npr.
spremstvo, zagotavljanje varnosti, tehnično in logistično podporo in drugo.
(6) V primeru predaje osebe mednarodnemu
sodišču po tem zakonu se ne uporabljajo določbe o postopku za izročitev
obdolžencev in obsojencev po zakonu, ki ureja kazenski postopek.
16. člen
(1) Kadar mednarodni tožilec zahteva
pridržanje osebe, se smiselno uporabljajo določbe o odvzemu prostosti s strani
policije po zakonu, ki ureja kazenski postopek; takšno zahtevo mednarodnega
tožilca je policija dolžna izvršiti. O odvzemu prostosti in pridržanju osebe po
tem členu pa je Generalna policijska uprava dolžna nemudoma in neposredno obvestiti
mednarodnega tožilca in tajnika.
(2) Pridržanje po prejšnjem odstavku traja
največ 48 ur; če v tem roku ni nadaljnjih zahtev mednarodnega tožilca oziroma
mednarodnega sodišča, se pridržana oseba izpusti na prostost.
(3) O nadaljnjih zahtevah mednarodnega
tožilca oziroma mednarodnega sodišča na podlagi tega člena odloča pristojni
preiskovalni sodnik.
17. člen
(1) Predlogi, pravna sredstva, izjave in
sporočila osebe, ki ji je vzeta prostost na podlagi naloga mednarodnega
sodišča, se brez odlašanja pošljejo tajniku. Domači organi jih obravnavajo v
okviru pristojnosti, ki jih imajo po tem zakonu.
(2) O vseh predlogih in pravnih sredstvih,
ki jih vloži oseba, ki ji je vzeta prostost na podlagi tega zakona oziroma se
zahteva njena predaja mednarodnemu sodišču, morajo vsi državni organi odločati
prednostno in brez odlašanja.
18. člen
Pri odločanju o nalogu za odvzem prostosti,
priprtje in o zahtevi za predajo osebe mednarodnemu sodišču domači organi ne
presojajo vsebinske pravilnosti navedenih aktov in postopkov; po zahtevah in
nalogih mednarodnega sodišča so dolžni postopati vedno, kadar so za to
izpolnjene naslednje predpostavke:
-       
da ima akt mednarodnega sodišča potrebne sestavine, ki potrjujejo
njegovo verodostojnost;
-       
da je ugotovljena istovetnost osebe, zoper katero naj se opravijo
zahtevana dejanja;
-       
da zadeva spada v stvarno, krajevno in časovno pristojnost mednarodnega
sodišča, kot jo priznava Republika Slovenija po tem zakonu.
DRUGE OBLIKE SODELOVANJA IN POMOČI
19. člen
(1) Domača sodišča so dolžna na predlog
mednarodnega tožilca oziroma mednarodnega sodišča opraviti vsa preiskovalna
dejanja po zakonu, ki ureja kazenski postopek; predstavniki mednarodnega
tožilca in mednarodnega sodišča so pri teh dejanjih lahko navzoči, lahko
postavljajo vprašanja in dajejo predloge.
(2) Preiskovalna dejanja iz prejšnjega
odstavka lahko na ozemlju Republike Slovenije opravljajo tudi pooblaščene osebe
mednarodnega sodišča in mednarodnega tožilca. Dovoljenje za ta dejanja da na
obrazložen predlog preiskovalni sodnik, ki bi dejanja sicer opravil po pravilih
krajevne pristojnosti; predlog lahko presoja le v okvirih, kot jih določa
prejšnji člen tega zakona.
(3) Preiskovalni sodnik oziroma oseba, ki
jo on določi, mora biti vselej navzoča pri opravljanju preiskovalnih dejanj iz
prejšnjega odstavka; preiskovalni sodnik vedno povabi tudi pristojnega
državnega tožilca, da je prisoten pri opravljanju preiskovalnih dejanj iz
prejšnjega odstavka.
(4) Preiskovalni sodnik zagotavlja, da je
odnos drugih državnih organov in organizacij z javnimi pooblastili do
preiskovalnih dejanj, ki jih opravlja mednarodni tožilec oziroma mednarodno
sodišče, tak, kot če bi dejanja opravljalo domače sodišče. Preiskovalni sodnik
prav tako zagotavlja, da pri opravljanju preiskovalnih dejanj iz drugega odstavka
tega člena nihče nima manj pravic, kot mu pripadajo po zakonu, ki ureja
kazenski postopek, razen če ta zakon ne določa drugače.
20. člen
(1) Pristojni organi Republike Slovenije so
dolžni storiti vse, kar je potrebno, da se zagotovi navzočnost oseb, ki se
nahajajo v Republiki Sloveniji in so povabljene kot priče ali izvedenci na
sedež mednarodnega sodišča. Za zagotovitev navzočnosti teh oseb se smiselno
uporabljajo določbe zakona, ki ureja kazenski postopek.
(2) Če osebe iz prejšnjega odstavka
zapustijo ozemlje Republike Slovenije zaradi pristopa na mednarodno sodišče, to
ne sme v ničemer spremeniti njihovega pravnega položaja in pravic ob vrnitvi na
ozemlje Republike Slovenije.
21. člen
(1) Vsi organi Republike Slovenije, ki
vodijo zbirke podatkov, so na obrazloženo zahtevo mednarodnega sodišča le-temu
dolžni posredovati osebne in druge podatke o osebi, zoper katero se vodi
kazenski postopek pred mednarodnim sodiščem.
(2) Podatki iz prejšnjega odstavka se
posredujejo v skladu z namenom njihove uporabe. O zahtevi mednarodnega sodišča
za posredovanje podatkov odloča ministrstvo, pristojno za pravosodje, ki tudi
določi obseg in vrsto podatkov, ki bodo posredovani mednarodnemu sodišču.
22. člen
Če policija ali drugi državni organi pri
opravljanju svojih nalog pridobijo podatke, informacije ali dokumente, ki
kažejo na kaznivo dejanje, katerega pregon je v pristojnosti mednarodnega
sodišča, o tem nemudoma obvestijo Državno tožilstvo Republike Slovenije, ki o
tem obvesti mednarodno sodišče.
IMUNITETA IN PROST PREHOD ČEZ OZEMLJE REPUBLIKE SLOVENIJE
23. člen
(1) Pristojni državni organi so dolžni
osebam, ki po pooblastilu ali na zahtevo mednarodnega sodišča ali mednarodnega
tožilca potujejo preko ozemlja Republike Slovenije, zagotoviti prost prehod.
(2) Odredbo, s katero dovoli prehod preko
ozemlja Republike Slovenije osebam iz prejšnjega odstavka, izda ministrstvo,
pristojno za pravosodje. Če je potrebno, prehod spremlja in varuje policija.
24. člen
(1) Sodniki mednarodnega sodišča,
mednarodni tožilec in tajnik uživajo v Republiki Sloveniji privilegije in
imuniteto, kot je predvideno z mednarodnim pravom.
(2) Drugi pooblaščeni predstavniki
mednarodnega sodišča, mednarodnega tožilca in tajnika, ki se nahajajo na
ozemlju Republike Slovenije ali na njem delujejo po določbah tega zakona,
uživajo privilegije in imuniteto, kot je določeno v 22. točki 6. člena
Konvencije Združenih narodov o privilegijih in imunitetah z dne 13. 2. 1946, če
se Republika Slovenija in mednarodno sodišče ne dogovorita drugače.
STROŠKI
25. člen
Vsi stroški, nastali zaradi postopanja po
tem zakonu, so stroški kazenskega postopka, ki v skladu z zakonom, ki ureja
kazenski postopek, obremenjujejo proračun Republike Slovenije, razen stroškov,
ki nastanejo neposredno mednarodnemu sodišču oziroma tožilcu ali jih navedena
organa prevzameta v svoje breme.
ODVZEM PROTIPRAVNO PRIDOBLJENE PREMOŽENJSKE KORISTI IN
ODLOČANJE O PREMOŽENJSKOPRAVNIH ZAHTEVKIH
26. člen
Pristojno sodišče v Republiki Sloveniji
izvrši sodbo mednarodnega sodišča v delu, ki se nanaša na odvzem premoženjske
koristi, pridobljene s kaznivim dejanjem.
27. člen
O premoženjskopravnih zahtevkih, ki
izhajajo iz postopka pred mednarodnim sodiščem, odloča pristojno sodišče v
Republiki Sloveniji, če o teh zahtevkih ni odločilo mednarodno sodišče samo;
pri tem je domače sodišče vezano na obsodilno sodbo mednarodnega sodišča. Če je
mednarodno sodišče samo odločilo o premoženjskopravnem zahtevku, je odločitev
za Republiko Slovenijo obvezujoča in se izvrši po domačih predpisih.
IZVRŠITEV KAZNI
28. člen
(1) Pravnomočna obsodba mednarodnega
sodišča se lahko izvrši v Republiki Sloveniji. Ministrstvo, pristojno za
pravosodje, lahko o pripravljenosti, da Republika Slovenija prevzame izvršitev
kazni, ki jih izreka mednarodno sodišče, v skladu s 27. členom haškega statuta
oziroma 26. člena ruandskega statuta obvesti Varnostni svet Združenih narodov
in mednarodno sodišče.
(2) V Republiki Sloveniji se lahko izvrši
le kazen, ki je v skladu s pravnim redom Republike Slovenije.
(3) Pri izvrševanju kazni se smiselno uporabljajo
določbe zakona, ki ureja izvrševanje kazenskih sankcij.
(4) Pooblaščenim osebam mednarodnega
sodišča mora biti na primeren način omogočen nadzor nad izvrševanjem kazni.
(5) Če so po predpisih Republike Slovenije
izpolnjeni pogoji za amnestijo, pomilostitev ali pogojni odpust obsojenca, ki
prestaja kazen po obsodbi mednarodnega sodišča, ministrstvo, pristojno za
pravosodje, po uradni dolžnosti o tem obvesti mednarodno sodišče.
(6) V primerih iz prejšnjega odstavka o
zadevi odloči predsednik mednarodnega sodišča.
KONČNA DOLOČBA
29. člen
Ta zakon začne veljati naslednji dan po
objavi v Uradnem listu Republike Slovenije.
Št. 713-01/00-13/1
Ljubljana, dne 20. decembra 2000.
Predsednik
Državnega zbora
Republike Slovenije
Borut Pahor l. r.