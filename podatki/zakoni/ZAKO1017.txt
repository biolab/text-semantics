1. člen
Ta zakon določa način zagotovitve in
uporabe sredstev za sanacijo škode povzročene s plazenjem tal (v nadaljnjem
besedilu: plazovi) in sanacijo škode povzročene s pozebo, sušo in neurjem s
točo in poplavo (v nadaljnjem besedilu: druge naravne nesreče) v letu 1997.
2. člen
Skupni obseg sredstev, s katerim se
zagotavlja pomoč iz prejšnjega člena, znaša 1.300,000.000 tolarjev.
3. člen
Sredstva za sanacijo posledic plazov in drugih
naravnih nesreč se zagotovijo s proračunom Republike Slovenije za leto 1998 v
višini 1.300,000.000 tolarjev in sicer za:
-       
odpravo posledic plazov 400,000.000 tolarjev,
-       
odpravo posledic drugih naravnih nesreč 900,000.000 tolarjev.
Sredstva za ta namen se zagotovijo iz sredstev
rezerv Republike Slovenije.
4. člen
Občini se dodelijo sredstva za sanacijo
škode, povzročeno s plazovi in drugimi naravnimi nesrečami po naslednjih
kriterijih:
a)    
pri odpravi posledic plazov:
- 
za sanacijo plazov, ki ogrožajo stanovanjske objekte, gospodarske
objekte, ki služijo osnovnemu zagotavljanju sredstev za preživetje, vodovod,
kanalizacijo, krajevne ceste in dovozne poti, lokalne ceste pa le v primeru
popolne ali polovične zapore ceste, v višini 100% potrjenega zneska sanacije;
b)    
pri odpravi posledic drugih naravnih nesreč:
- 
za najnujnejše ukrepe na objektih, ki so del lokalne infrastrukture, za
katero se sredstva za investicije in investicijsko vzdrževalna dela
zagotavljajo v občinskem proračunu, največ do višine 30% sredstev potrjenega
sanacijskega programa;
- 
za sanacijo škode v sadjarstvu in trsničarstvu do višine 30% potrjene
ocene neposredne škode;
- 
za sanacijo škode v poljedelstvu največ do višine 10% potrjene
neposredne škode.
5. člen
Sredstva za sanacijo škode se ne smejo
uporabiti za povrnitev negmotne škode ali izgubljenega dobička.
6. člen
Razdelitev sredstev prizadetim občinam, ki
se namenijo za odpravo škode povzročene s plazovi in drugimi naravnimi
nesrečami določi Vlada Republike Slovenije ob upoštevanju kriterijev iz 4. in
5. člena tega zakona.
Sredstva po tem zakonu se zagotovijo brez
obveznosti vračanja.
Sredstva po tem zakonu se ne štejejo za
osnovo davčnih dajatev.
7. člen
Sredstva po tem zakonu se dodelijo občinam
po predložitvi programa sanacije, ki ga potrdi državna komisija za sanacijo (v
nadaljevanju: komisija), ki jo imenuje Vlada Republike Slovenije.
Posamezni občini dodeli sredstva za
sanacijo komisija s sklepom, s katerim določi višino sredstev in namen uporabe.
8. člen
Namensko uporabo sredstev iz 2. člena tega
zakona preverja komisija. Za namensko uporabo dodeljenih sredstev za sanacijo
škode povzročene s plazovi in drugimi naravnimi nesrečami je odgovoren župan.
9. člen
Nakazilo sredstev po tem zakonu opravi
ministrstvo, pristojno za finance na podlagi sklepa Vlade Republike Slovenije
in sklepa komisije na način kot je predpisan za uporabo sredstev državnega
proračuna za transfere občinam.
Za zavarovanje nakazila oziroma vračila
nenamensko uporabljenih sredstev po tem zakonu občine izročijo ministrstvu,
pristojnemu za finance bianco akceptni nalog in akceptno izjavo pred nakazilom
sredstev za sanacijo.

Zakon o
zagotovitvi sredstev za odpravo posledic plazenja tal in odpravo posledic
pozebe, suše in neurja v letu 1997 – ZZSO97 (Uradni list RS, št. 49/98) vsebuje naslednjo končno določbo:
»10. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah
zakona o zagotovitvi sredstev za odpravo posledic plazenja tal in odpravo
posledic pozebe, suše in neurja v letu 1997 – ZZSO97-A (Uradni list RS, št. 67/98) vsebuje naslednjo končno določbo:
»2. člen
Ta zakon začne veljati naslednji dan po
objavi v Uradnem listu Republike Slovenije.«.