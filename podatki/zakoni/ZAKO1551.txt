I. SPLOŠNI DOLOČBI
1. člen
Ta zakon ureja način in postopek
ugotavljanja vzajemnosti, določene s tem zakonom, kot pogoja za pridobitev
lastninske pravice tujcev na nepremičninah v Republiki Sloveniji.
2. člen
Tujci po tem zakonu so:
a)     fizične osebe, ki niso državljani Republike Slovenije;
b)     pravne osebe, ki imajo svoj sedež zunaj Republike Slovenije.
II. UGOTAVLJANJE POGOJA VZAJEMNOSTI
1. Vzajemnost
3. člen
Pogoj vzajemnosti se ugotavlja po tem
zakonu vedno, ko tujec pridobiva lastninsko pravico na nepremičninah v
Republiki Sloveniji ne glede na ostale pogoje pridobivanja lastninske pravice
tujcev na nepremičninah, določene z zakonom ali z mednarodno pogodbo, razen če
s tem zakonom ni drugače določeno. Vzajemnost se ugotavlja za vsako
nepremičnino posebej, ki je vpisana v zemljiško knjigo ali samostojno ali
skupaj z ostalimi nepremičninami v posamičnem zemljiškoknjižnem vložku.
Določbe tega zakona se ne uporabljajo, če
sta z zakonom ali z mednarodno pogodbo, ki urejata pogoje za pridobitev
lastninske pravice tujcev na nepremičninah, določena drugačen način in postopek
ugotavljanja vzajemnosti.
4. člen
V zapuščinskem postopku se vzajemnost kot
pogoj za pridobitev lastninske pravice na nepremičnini z dedovanjem, pri
zakonitem dedovanju in pri oporočnem dedovanju, ko je dedič tujec, ki bi bil
dedič tudi po zakonitem dedovanju, domneva do dokaza o nasprotnem.
Kadar je potrebno v zapuščinskem postopku
zaradi dedovanja nepremičnine vzajemnost ugotoviti, sodišče prekine postopek.
Vzajemnost ugotavlja ministrstvo, pristojno za pravosodje, na način in po
postopku, določenem v tem zakonu.
5. člen
Pri pridobivanju lastninske pravice na
nepremičnini zgrajeni na ali pod zemljiščem, na katerem je ustanovljena stavbna
pravica, se vzajemnost ugotavlja pred pridobitvijo stavbne pravice na
zemljišču.
6. člen
Vzajemnosti ni potrebno ugotavljati za
pridobitev lastninske pravice na podlagi pravnega posla, sklenjenega namesto
razlastitve, če je razlastitveni upravičenec država.
Vzajemnosti ni potrebno ugotavljati za
pridobitev lastninske pravice na nepremičnini na podlagi pravnega posla
menjave, če sta predmet menjalne pogodbe istovrstni nepremičnini, ki ležita na
enakovrstnem območju v Republiki Sloveniji in sta po površini enaki oziroma je
nepremičnina, ki jo z menjavo pridobi tujec manjše površine. Mnenje pristojnega
geodetskega organa o lastnostih nepremičnin, ki so predmet menjalne pogodbe,
morata pogodbeni stranki predložiti k predlogu za vpis lastninske pravice na
nepremičninah v zemljiško knjigo.
7. člen
Vzajemnost po tem zakonu je, če državljan
Republike Slovenije ali pravna oseba, ki ima sedež v Republiki Sloveniji, v
državi tujca lahko pridobiva lastninsko pravico na nepremičninah pod enakimi
ali podobnimi pogoji, pod katerimi lahko pridobivajo lastninsko pravico na
nepremičninah v Republiki Sloveniji tujci, in izpolnjevanje katerih za
državljana Republike Slovenije ali pravno osebo s sedežem v Republiki Sloveniji
ni bistveno težje kot je v pravnem redu Republike Slovenije predpisano
izpolnjevanje pogojev za tujce (materialna vzajemnost).
V primeru dvojnega državljanstva tujca se
pri ugotavljanju vzajemnosti upošteva pravni red tiste države, v kateri ima
tujec stalno prebivališče oziroma pravni red tiste države, v kateri je imel
tujec stalno prebivališče pred pridobitvijo dovoljenja za stalno prebivanje v
Republiki Sloveniji.
V primeru, če je tujec brez državljanstva
se pri ugotavljanju vzajemnosti tujec v vlogi opredeli ali se pri ugotavljanju
vzajemnosti upošteva pravni red države njegovega rojstva ali države, v kateri
ima stalno prebivališče ali države, v kateri je imel tujec stalno prebivališče
pred pridobitvijo dovoljenja za stalno prebivanje v Republiki Sloveniji.
2. Postopek za ugotavljanje vzajemnosti
8. člen
Vzajemnost ugotavlja ministrstvo, pristojno
za pravosodje (v nadaljevanju: ministrstvo).
Vlogi za ugotovitev vzajemnosti je treba
priložiti:
-       
osebne podatke tujca;
-       
dokazilo o državljanstvu;
-       
listino s podatki o nepremičnini, ki je predmet pridobitve (vrsta
nepremičnine in območje, v katerem se nepremičnina nahaja);
-       
zemljiškoknjižni izpisek;
-       
izjavo tujca o tem, za kakšne namene pridobiva nepremičnino.
Vlagatelj mora ob vložitvi vloge izkazati
pravni interes. Pravni interes izkaže z listino, s katero izkazuje vsaj enega
od pogojev za pridobitev lastninske pravice po zakonu ali mednarodni pogodbi.
Podatki in dokazila iz prve, druge in
tretje alinee drugega odstavka tega člena morajo biti predloženi v obliki javne
listine v originalu ali overjeni fotokopiji. Listina iz tretje alinee drugega
odstavka tega člena ne sme biti starejša od 45 dni od dneva izdaje listine.
Listino iz tretje alinee drugega odstavka
tega člena izda Geodetska uprava Republike Slovenije v 30 dneh od prejema vloge
za izdajo listine.
Obrazec za sestavo listine iz tretje alinee
drugega odstavka tega člena in navodilo za izpolnjevanje listine predpiše
minister, pristojen za pravosodje, po predhodnem soglasju ministra, pristojnega
za okolje in prostor, v 30 dneh po uveljavitvi tega zakona.
9. člen
Na podlagi popolne vloge iz prejšnjega
člena, ministrstvo iz tekoče evidence, ki jo vodi ali na podlagi zaprosila v
državo tujca pridobi podatke o tem, kako je v pravnem redu države, katere
državljan je tujec oziroma, kjer ima pravna oseba sedež, urejeno pridobivanje
lastninske pravice za državljana Republike Slovenije oziroma za pravne osebe,
ki imajo sedež v Republiki Sloveniji na istovrstni ali podobni nepremičnini, ki
se nahaja na enakovrstnem ali podobnem območju.
Ministrstvo pošlje zaprosilo tuji državi,
če presodi, da podatki iz tekoče evidence niso zadostna podlaga za odločanje v
posamezni zadevi.
Pri ugotavljanju vzajemnosti v zvezi z
konkretno nepremičnino mora ministrstvo zaprositi in pridobiti podatke, kako je
pridobivanje lastninske pravice na nepremičnini urejeno v državi tujca v
ustavi, zakonih ali podzakonskih predpisih, ki jih izda država ali morebitne
lokalne skupnosti.
Če pravni red države tujca glede
pridobivanja lastninske pravice tujca ni enoten, mora ministrstvo pridobiti
podatke o tistem pravnem redu, ki velja za območje, kjer ima tujec stalno
prebivališče.
10. člen
Ko ministrstvo pridobi podatke iz
prejšnjega člena, presodi:
-       
ali pravni red države tujca določa enake ali podobne pogoje za
pridobitev lastninske pravice na nepremičninah;
-       
ali je ureditev države tujca bistveno strožja od ureditve, ki za tujca
velja v Republiki Sloveniji in pri tem predvsem upošteva pomembnost razlik v
pravnih redih in dovršenost postopkovnih pravil z vidika pravnega varstva
pravic za pridobitev lastninske pravice na nepremičninah;
-       
ali po ureditvi v državi tujca državljan Republike Slovenije ali pravna
oseba, ki ima sedež v Republiki Sloveniji, sploh ne more pridobiti lastninske
pravice na enakovrstni ali podobni nepremičnini.
11. člen
O obstoju vzajemnosti odloči ministrstvo z
odločbo. Odločbo mora izdati v 90 dneh od dneva prejema popolne vloge. Šteje
se, da je vloga popolna, ko ministrstvo poleg listin iz 8. člena tega zakona
pridobi od zaprošene države vse zahtevane podatke.
Zoper odločbo iz prvega odstavka tega člena
ni dovoljena pritožba.
Zoper odločbo je mogoč upravni spor. Tožbo
v upravnem sporu lahko vložijo tudi državni pravobranilec, državni tožilec in
lokalna skupnost.
Če se med postopkom ugotavljanja
vzajemnosti ugotovi, da mora tujec po zakonu ali mednarodni pogodbi, ki jo
ratificira državni zbor, pridobiti dovoljenje, soglasje ali drug akt
pristojnega organa oziroma mora imeti izpolnjen kak drug pogoj za pridobitev
lastninske pravice na nepremičnini, lahko ministrstvo s sklepom prekine
postopek, dokler pristojni organ ne izda predpisanega akta oziroma dokler tujec
ne dokaže, da izpolnjuje predpisane pogoje. Zoper sklep o prekinitvi postopka
ni pritožbe.
Vlada Republike Slovenije dostavi Državnemu
zboru Republike Slovenije dvakrat letno seznam odločb o obstoju vzajemnosti.
3. Veljavnost odločbe o vzajemnosti
12. člen
Pravnomočno odločbo o ugotovitvi
vzajemnosti mora tujec priložiti k predlogu za vpis lastninske pravice tujca na
nepremičnini v zemljiško knjigo.
Vpis lastninske pravice tujca v zemljiško
knjigo v nasprotju s tem zakonom je ničen.
Odločba iz prejšnjega odstavka velja eno
leto od dneva, ko je bila pravnomočna odločba vročena tujcu ali njegovemu
pooblaščencu.
4. Vzajemnost pri pridobivanju lastninske
pravice tuje države na nepremičninah v Republiki Sloveniji
13. člen
Pri pridobivanju lastninske pravice na
nepremičninah, ki jih tuja država potrebuje za dejavnost
diplomatsko-konzularnega predstavništva, je vzajemnost podana, če ima Republika
Slovenija enake pogoje za pridobitev lastninske pravice na nepremičninah za
opravljanje dejavnosti diplomatsko-konzularnega predstavništva, kot jih tuja
država določa za tretje države (vzajemnost po klavzuli največjih ugodnosti).
Potrdilo o vzajemnosti iz prejšnjega odstavka
izda ministrstvo, pristojno za zunanje zadeve.
5. Evidenca
14. člen
Evidenco o obstoju vzajemnosti po
posameznih državah in o lastninski pravici tujcev na nepremičninah v Republiki
Sloveniji vodi ministrstvo.
Evidenca iz prejšnjega odstavka tega člena vsebuje:
-       
podatke o tujcu (ime in priimek, enotna matična številka tujca oziroma
rojstni datum in spol, če ta ni določena, kraj rojstva, stalno prebivališče,
državljanstvo), ki ima lastninsko pravico na nepremičninah v Republiki
Sloveniji;
-       
podatke o nepremičnini in območju, na katerem se nepremičnina, ki je
last tujca, nahaja;
-       
podatke o pravni ureditvi pridobivanja lastninske pravice na
nepremičninah po posameznih državah;
-       
sklepe sodišč, na podlagi katerih se dovoli vpis oziroma izbris
lastninske pravice tujca na nepremičnini v zemljiški knjigi;
-       
namen uporabe nepremičnin, ki so v lasti tujcev.
Sodišče, ki vodi zemljiško knjigo je dolžno
ministrstvu vročiti pravnomočen sklep, s katerim se dovoli vpis oziroma izbris
lastninske pravice tujca na nepremičnini.
Vzpostavitev in vodenje evidence iz prvega
odstavka tega člena predpiše minister, pristojen za pravosodje, v 30 dneh po
uveljavitvi tega zakona.
Ministrstvo, pristojno za pravosodje, izda
potrdilo o podatkih iz evidence na zahtevo stranke, ki izkaže pravni interes
ali na zahtevo državnega organa, ki izkaže javni interes.
Upravljalec te evidence pridobiva osebne
podatke o tujcu za namene njene vzpostavitve in vodenja tudi iz Centralnega
registra prebivalstva. O pridobivanju teh podatkov mu ni potrebno obveščati
posameznikov, na katere se podatki nanašajo.
III. PREHODNI IN KONČNI DOLOČBI
15. člen
Postopki vpisa lastninske pravice tujcev na
nepremičninah v zemljiško knjigo na podlagi sklepa o dedovanju, začeti pred
uveljavitvijo tega zakona, se končajo po predpisih, ki so veljali pred njegovo
uveljavitvijo.
16. člen
Ta zakon začne veljati naslednji dan po
objavi v Uradnem listu Republike Slovenije.
Št. 720-01/98-12/2
Ljubljana, dne 4. februarja 1999.
Predsednik
Državnega zbora
Republike Slovenije
Janez Podobnik, dr. med. l. r.