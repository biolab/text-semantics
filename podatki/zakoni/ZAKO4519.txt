1. člen
S tem zakonom Republika Slovenija razglaša
zaščitno ekološko cono in ureja izvrševanje svojih suverenih pravic v
epikontinentalnem pasu v skladu z mednarodnim pravom, še zlasti s Konvencijo
Združenih narodov o pomorskem mednarodnem pravu (Uradni list SFRJ-MP, št. 1/86;
Akt o notifikaciji nasledstva, Uradni list RS-MP, št. 22-103/94), Sporazumom
med Vlado Socialistične federativne republike Jugoslavije in Vlado Republike
Italije o razmejitvi epikontinentalnega pasu med državama z dne
8. januarja 1968 (Uradni list SFRJ-MP, št. 28/70; nota št. ZSD-JVE/46/03 z
dne 24. julija 2003 in nota št. 003889/205 z dne 22. decembra 2003),
Pogodbo med Socialistično federativno republiko Jugoslavijo in Republiko
Italijo s prilogami od I do X z dne 10. novembra 1975 (Uradni list
SFRJ-MP, št. 1/77; Akt o notifikaciji nasledstva, Uradni list RS-MP, št.
11-60/92) in Pomorskim zakonikom (Uradni list RS, št. 37/04 – uradno prečiščeno
besedilo).
2. člen
(1) Republika Slovenija ima svoj
epikontinentalni pas.
(2) V epikontinentalnem pasu Republika
Slovenija izvršuje svoje suverene pravice v skladu z mednarodnim pravom.
(3) Epikontinentalni pas Republike
Slovenije obsega morsko dno in podzemlje v podmorskih prostorih, ki se
raztezajo zunaj teritorialnega morja Republike Slovenije do meja v skladu z
mednarodnim pravom.
3. člen
(1) Republika Slovenija razglaša
zaščitno ekološko cono, kjer izvaja svoje suverene pravice glede raziskovanja
in trajnostne rabe, ohranjanja in upravljanja z morskim bogastvom ter
jurisdikcijo glede znanstvenega raziskovanja in ohranjanja ter zaščite morskega
okolja v skladu z mednarodnim pravom in obveznostmi, ki izhajajo iz pravnega
reda Evropske unije.
(2) Zaščitna ekološka cona obsega
območje zunaj teritorialnega morja Republike Slovenije.
4. člen
(1) Začasna zunanja meja zaščitne
ekološke cone Republike Slovenije v smeri proti Republiki Italiji sledi črti
razmejitve epikontinentalnega pasu, določeni s Sporazumom med Vlado
Socialistične federativne republike Jugoslavije in Vlado Republike Italije o
razmejitvi epikontinentalnega pasu med državama z dne 8. januarja 1968 in
poteka po razmejitveni črti epikontinentalnega pasu južno od točke T5, ki jo
določa Pogodba med Socialistično federativno republiko Jugoslavijo in Republiko
Italijo s prilogami od I do X z dne 10. novembra 1975.
(2) Začasna zunanja meja zaščitne
ekološke cone na južni strani poteka po vzporedniku 45 stopinj in 10 minut
severne zemljepisne širine.
5. člen
(1) Dokončna zunanja meja zaščitne
ekološke cone se določi s sporazumom s sosednjimi državami v skladu z
mednarodnim pravom.
(2) Meja epikontinentalnega pasu med
Republiko Slovenijo in Republiko Italijo je enaka meji določeni v Sporazumu med
Vlado Socialistične federativne republike Jugoslavije in Vlado Republike
Italije o razmejitvi epikontinentalnega pasu med državama z dne
8. januarja 1968.
(3) Meja epikontinentalnega pasu z
Republiko Hrvaško bo določena z mednarodnim sporazumom med državama.
6. člen
(1) V zaščitni ekološki coni se izvaja
pravni red Republike Slovenije in pravni red Evropske unije s področja varstva
in ohranitve morskega okolja vključno z arheološko dediščino in v skladu z
določbami XII. dela Konvencije Združenih narodov o pomorskem mednarodnem pravu.
(2) V zaščitni ekološki coni veljajo
tudi za ladje, ki plujejo pod tujo zastavo in za tujce, pravni red Republike
Slovenije, pravni red Evropske unije in mednarodne pogodbe s področja:
-       
preprečevanja onesnaževanja morskega okolja, vključno z onesnaževanjem
zaradi ladijskega prometa ter odpadnih voda;
-       
onesnaževanja zaradi odlaganja trdih odpadkov;
-       
onesnaževanja, ki izvira iz raziskovanja ali izkoriščanja morskega dna
ter
-       
varstva in ohranjanja sesalcev ter drugih živalskih in rastlinskih vrst
s ciljem ohranitve celovitosti morskega ekosistema.
7. člen
Ne glede na suverene pravice Republike
Slovenije na območju iz tega zakona uživajo druge države pravice in svobode kot
jih zagotavlja mednarodno pravo.
8. člen
Podrobnejši način izvrševanja posameznih
suverenih pravic in jurisdikcije iz tega zakona se uredi s podzakonskimi
predpisi.
9. člen
Ta zakon začne veljati naslednji dan po
objavi v Uradnem listu Republike Slovenije.
Št. 212-08/05-13/1
Ljubljana, dne 4. oktobra 2005
EPA 411-IV
Predsednik
Državnega zbora
Republike Slovenije
France Cukjati, dr. med., l.r.