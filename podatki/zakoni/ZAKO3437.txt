I. SPLOŠNE DOLOČBE
1. člen
(vsebina)
(1) Ta zakon:
1.     
določa nepremičninskim družbam in nepremičninskim posrednikom pogoje za
opravljanje posredovanja v prometu z nepremičninami;
2.     
določa pravila za varno in skrbno posredovanje v prometu z
nepremičninami, ki so jih nepremičninske družbe in nepremičninski posredniki
dolžni upoštevati pri svojem delu;
3.     
določa pristojnosti ministrstva, pristojnega za posredovanje v prometu z
nepremičninami (v nadaljnjem besedilu: pristojno ministrstvo);
4.     
ureja inšpekcijsko nadzorstvo nad izvajanjem tega zakona.
(2) S tem zakonom se v pravni red Republike Slovenije
prenaša:
-       
Direktivo Evropskega parlamenta in Sveta 2005/36/ES z dne 7. septembra 2005
o priznavanju poklicnih kvalifikacij (UL L št. 255 z dne 30. 9. 2005, str. 22),
zadnjič spremenjeno z Uredbo Komisije (ES) št. 279/2009 z dne 6. aprila 2009 o
spremembi Priloge II k Direktivi Evropskega parlamenta in Sveta 2005/36/ES o
priznavanju poklicnih kvalifikacij (UL L št. 93 z dne 7. 4. 2009, str. 11) in
-       
Direktivo 2006/123/ES Evropskega parlamenta in Sveta z dne 12. decembra
2006 o storitvah na notranjem trgu (UL L št. 376 z dne 27. 12. 2006, str. 36).
2. člen
(uporabljeni pojmi)
Posamezni pojmi, uporabljeni v tem zakonu, imajo naslednji
pomen:
1.     
Nepremičninska družba je gospodarska družba oziroma samostojni podjetnik
posameznik, ki kot gospodarsko dejavnost opravlja storitve posredovanja v
prometu z nepremičninami po tem zakonu.
2.     
Nepremičninski posrednik oziroma nepremičninska posrednica (v nadaljnjem
besedilu: nepremičninski posrednik) je fizična oseba, ki za nepremičninsko
družbo opravlja posle posredovanja na podlagi pogodbe o zaposlitvi oziroma
drugi pravni podlagi, s pridobljeno licenco pristojnega ministrstva za
opravljanje poslov posredovanja in je vpisana v imenik nepremičninskih posrednikov
pri pristojnem ministrstvu.
3.     
Posredovanje v prometu z nepremičninami pomeni opravljanje registrirane
pridobitne dejavnosti posredništva v prometu z nepremičninami, pri čemer
posamezni posli posredovanja v prometu z nepremičninami vsebujejo vse
dejavnosti pri vzpostavljanju stika med naročiteljem in tretjo osebo ter pri
pogajanjih in pripravah za sklenitev pravnih poslov, katerih predmet je
določena nepremičnina, kot so kupna, prodajna, najemna, zakupna ali druga pogodba
za določeno nepremičnino.
4.     
Naročitelj oziroma naročiteljica (v nadaljnjem besedilu: naročitelj) je
fizična ali pravna oseba, ki z nepremičninsko družbo sklene pogodbo o
posredovanju.
5.     
Tretja oseba je oseba, ki jo nepremičninski posrednik poskuša spraviti v
stik z naročiteljem, da bi se z njim pogajala za sklenitev določene pogodbe v
zvezi z nepremičnino.
6.     
Naročiteljevi ožji družinski člani so naročiteljev zakonec ali oseba, s
katero naročitelj živi v zunajzakonski skupnosti, v skladu s predpisi o
zakonski zvezi in družinskih razmerjih, njuni otroci oziroma posvojenci, starši
in posvojitelji ter osebe, ki jih je po zakonu dolžan preživljati.
7.     
Pristojno ministrstvo po tem zakonu je ministrstvo, pristojno za
prostor.
II. POGOJI ZA OPRAVLJANJE POSREDOVANJA V PROMETU Z
NEPREMIČNINAMI
1. Nepremičninske družbe in opravljanje storitev posredovanja
3. člen
(opravljanje dejavnosti posredovanja)
(1) Nepremičninska družba sme pričeti s posredovanjem v
prometu z nepremičninami, če:
1.     
zanjo na podlagi pogodbe o zaposlitvi ali drugi pravni podlagi posreduje
v prometu z nepremičninami eden ali več nepremičninskih posrednikov;
2.     
ima zavarovano odgovornost v skladu z določbami tega zakona.
(2) Nepremičninska družba s sedežem v državah članicah
Evropske unije, Evropskega gospodarskega prostora, Švicarske konfederacije ali
s sedežem v državi, s katero je sklenjen sporazum o vzajemnem priznavanju
poklicnih kvalifikacij (v nadaljnjem besedilu: države pogodbenice), ki želi v Republiki
Sloveniji opravljati dejavnost posredovanja v prometu z nepremičninami trajno,
preko ustanovljene podružnice v Republiki Sloveniji (v nadaljnjem besedilu:
trajno), ali občasno, čezmejno (v nadaljnjem besedilu: občasno), lahko pod
pogoji iz prejšnjega odstavka opravlja to dejavnost v vseh statusnopravnih
oblikah, če izpolnjuje pogoje za zakonito opravljanje dejavnosti v državi
sedeža.
(3) Nepremičninska družba iz države, ki nima sedeža v državah
pogodbenicah (v nadaljnjem besedilu: tretje države), lahko opravlja dejavnost
posredovanja v prometu z nepremičninami v Republiki Sloveniji pod pogoji iz
prejšnjega odstavka, če je izpolnjen pogoj materialne vzajemnosti. Če je sedež
nepremičninske družbe v več tretjih državah, se pri ugotavljanju materialne vzajemnosti
upošteva pravni red tiste države, ki je najstrožji.
(4) Če pristojna inšpekcija ugotovi, da niso izpolnjeni
pogoji iz tega člena, z odločbo prepove nepremičninski družbi opravljanje
dejavnosti posredovanja v prometu z nepremičninami.
4. člen
(obveznost nepremičninske družbe)
Nepremičninska družba mora zagotoviti, da zanjo v razmerju do
naročitelja posle posredovanja bodisi na podlagi zaposlitve bodisi na drugi
pravni podlagi opravljajo samo nepremičninski posredniki, ki izpolnjujejo
pogoje za opravljanje teh poslov po tem zakonu.
5. člen
(najvišje dovoljeno plačilo za posredovanje)
(1) Najvišje dovoljeno plačilo za posredovanje sme znašati v
primeru nakupa ali prodaje za isto nepremičnino največ 4 % od pogodbene cene, ta omejitev pa ne velja, kadar je
pogodbena vrednost nepremičnine manjša od 10.000 eurov.
(2) Najvišje dovoljeno plačilo za posredovanje sme znašati v
primeru najemne pogodbe za isto nepremičnino največ 4 % od pogodbene
vrednosti, vendar ne več kot znesek enomesečne najemnine in ne manj kot 150
eurov. Pogodbena vrednost iz prejšnjega stavka je zmnožek zneska mesečne
najemnine in števila mesecev, za katerega se nepremičnina oddaja.
(3) Plačilo za posredovanje lahko nepremičninska družba
zaračuna le naročitelju na podlagi pogodbe o posredovanju v prometu z
nepremičninami.
(4) Pogodba o posredovanju, ki je v nasprotju s prvim, drugim
in tretjim odstavkom tega člena, je nična.
(5) Določba prodajne, najemne, zakupne ali druge pogodbe (v
nadaljnjem besedilu: pogodba) za določeno nepremičnino, ki je v nasprotju s
prvim, drugim in tretjim odstavkom tega člena, je nična.
(6) Minister, pristojen za prostor, lahko v soglasju z
ministrom, pristojnim za gospodarstvo, s podzakonskim aktom predpiše merila za
oblikovanje cen storitev nepremičninskega posredovanja v okviru najvišjega
dovoljenega plačila za posredovanje iz prvega odstavka tega člena.
(7) Določbe drugega odstavka tega člena se ne uporabljajo za
pogodbe o posredovanju v prometu z nepremičninami, ki jih sklenejo med seboj
gospodarski subjekti.
6. člen
(odgovornost za škodo in zavarovanje odgovornosti)
(1) Nepremičninska družba mora pred začetkom opravljanja
dejavnosti posredovanja v prometu z nepremičninami zavarovati in imeti ves čas
opravljanja dejavnosti posredovanja v prometu z nepremičninami zavarovano
odgovornost za škodo, ki bi utegnila nastati naročitelju ali tretji osebi s
kršitvijo pogodbe o posredovanju v prometu z nepremičninami na ozemlju
Republike Slovenije, za zavarovalno vsoto, ki ne sme biti nižja od 150.000
eurov za posamezen zavarovalni primer oziroma od 350.000 eurov za vse zavarovalne
primere v posameznem letu.
(2) Nepremičninska družba s sedežem v državi pogodbenici ali
tretji državi mora pred začetkom opravljanja dejavnosti posredovanja v prometu
z nepremičninami v Republiki Sloveniji ali državi sedeža zavarovati in imeti
ves čas opravljanja te dejavnosti zavarovano odgovornost za škodo, ki bi
utegnila nastati naročitelju ali tretji osebi s kršitvijo pogodbe o
posredovanju v prometu z nepremičninami na ozemlju Republike Slovenije v višini
iz prejšnjega odstavka.
(3) Nepremičninska družba sme sprejeti od naročnika ali
tretje osebe v zvezi z izvedbo pravnega posla, pri katerem je posredovala, v
hrambo denarna sredstva, če ima z banko sklenjeno pogodbo o vodenju
fiduciarnega računa in če jo naročitelj ali tretja oseba za to pisno pooblasti.
6.a člen
(obveznosti investitorja)
(1) Investitor, ki je pravna oseba ali samostojni podjetnik
posameznik (v nadaljnjem besedilu: investitor) ter gradi za trg, mora
zagotoviti, da opravljajo prodajo pri njem oziroma zanj osebe, ki izpolnjujejo
pogoje za opravljanje poslov posredovanja po tem zakonu.
(2) Investitor mora nepremičninski družbi, ki nastopa v vlogi
zastopnika investitorja pri posredovanju oziroma prodaji njegovih nepremičnin,
namenjenih za nadaljnjo prodajo na trgu, izročiti osnutek pogodbe, kopijo
overjenega notarskega zapisa splošnih pogojev prodaje posameznih delov stavbe,
predhodni načrt etažne lastnine za stavbo, zapis tehničnih lastnosti stavbe in
posameznih delov stavbe ter tloris posameznih delov stavbe.
(3) Nepremičninska družba iz prejšnjega odstavka mora kupca
seznaniti z listinami iz prejšnjega odstavka tako, da mu jih izroči in pusti
dovolj časa, da jih prouči pred sklenitvijo pogodbe.
2. Nepremičninski posrednik in opravljanje poslov posredovanja
7. člen
(status nepremičninskega posrednika)
(1) Status nepremičninskega posrednika pridobi oseba z dnem
vpisa v imenik nepremičninskih posrednikov. S pridobitvijo statusa iz
prejšnjega stavka oseba dobi pravico opravljati posle posredovanja v prometu z
nepremičninami.
(2) Vlogo za vpis v imenik nepremičninskih posrednikov vloži
posameznik pri pristojnem ministrstvu na obrazcu, objavljenem na spletni strani
pristojnega ministrstva.
(3) V imenik nepremičninskih posrednikov se lahko vpiše
oseba, ki izpolnjuje enega od naslednjih pogojev:
-       
je pridobila certifikat o nacionalni poklicni kvalifikaciji »posrednik
oziroma posrednica za nepremičnine« (v nadaljnjem besedilu: posrednik za
nepremičnine) v skladu z zakonom, ki ureja poklicne kvalifikacije,
-       
je opravila strokovni izpit za nepremičninskega posrednika pred začetkom
veljavnosti predpisov, ki urejajo nacionalne poklicne kvalifikacije, ali
-       
ji je bila izdana odločba ministrstva o priznanju poklicne kvalifikacije
v skladu s 7.a členom tega zakona,
in ni bila pravnomočno obsojena za kaznivo
dejanje zoper premoženje oziroma gospodarstvo na kazen zapora več kot tri
mesece.
(4) Podatek, da je posameznik pridobil nacionalno poklicno
kvalifikacijo iz prejšnjega odstavka, pridobi pristojno ministrstvo po uradni
dolžnosti iz zbirke nacionalnega informacijskega središča za poklicne
kvalifikacije, podatek o nekaznovanosti pa iz kazenske evidence.
7.a člen
(priznavanje poklicnih kvalifikacij)
(1) Osebe, ki so pridobile poklicno kvalifikacijo v drugi državi
pogodbenici in želijo v Republiki Sloveniji trajno opravljati regulirani poklic
po tem zakonu, morajo pri ministrstvu pridobiti odločbo o priznanju poklicne
kvalifikacije.
(2) Naloge ministrstva in postopek za priznavanje poklicnih
kvalifikacij določa zakon, ki ureja postopek priznavanja poklicnih
kvalifikacij.
7.b člen
(občasno opravljanje reguliranega poklica)
(1) Osebe, ki so poklicno kvalifikacijo pridobile v drugi
državi pogodbenici in želijo v Republiki Sloveniji občasno opravljati
regulirani poklic v skladu s tem zakonom, morajo pri ministrstvu vložiti
prijavo v skladu z zakonom, ki ureja postopek priznavanja poklicnih
kvalifikacij.
(2) Na podlagi prijave iz prejšnjega odstavka ministrstvo
izda posamezniku potrdilo o prijavi in ga vpiše v imenik nepremičninskih
posrednikov.
(3) Potrdilo o prijavi je veljavno eno leto in se lahko
podaljša v skladu z zakonom, ki ureja postopek priznavanja poklicnih
kvalifikacij.
7.c člen
(imenik nepremičninskih posrednikov, licenca, izkaznica)
(1) V imenik nepremičninskih posrednikov, ki ga vodi
pristojno ministrstvo, se vpisujejo naslednji podatki:
1.     
identifikacijski osebni podatki (ime, priimek, državljanstvo, EMŠO,
stalno oziroma začasno prebivališče);
2.     
številka in datum izdaje certifikata o nacionalni poklicni kvalifikaciji
posrednik za nepremičnine;
3.     
številka in datum licence;
4.     
podatek o odvzemu licence;
5.     
številka in datum obnovitve licence;
6.     
podatek o izobraževalni organizaciji, ki je izvajala dopolnilno
usposabljanje, in datum zaključka dopolnilnega usposabljanja;
7.     
podatek o zaposlitvi ali o nepremičninski družbi, za katero opravlja
posle posredovanja v prometu z nepremičninami.
(2) Imenik nepremičninskih posrednikov je javen za namene
varstva potrošnikov v delu, ki se nanaša na ime in priimek posrednika,
državljanstvo in podatek o nepremičninski družbi, za katero opravlja posle
posredovanja v prometu z nepremičninami, čas trajanja veljavnosti statusa
nepremičninskega posrednika, in sicer ali gre za trajno ali občasno opravljanje
poslov posredovanja v prometu z nepremičninami. Imenik nepremičninskih
posrednikov je v delu, ki je javen, objavljen na spletni strani pristojnega
ministrstva. Če gre za občasno opravljanje poslov posredovanja v prometu z
nepremičninami na ozemlju Republike Slovenije, se vpiše obdobje občasnega
opravljanja poslov posredovanja v Republiki Sloveniji. Pristojno ministrstvo
pridobi podatke za vodenje imenika iz obstoječih nacionalnih zbirk osebnih
podatkov na podlagi soglasja posameznika.
(3) Posameznik mora pristojnemu ministrstvu sporočiti vsako spremembo
podatkov, ki se vpisujejo v imenik nepremičninskih posrednikov, v roku 15 dni
od nastale spremembe.
(4) Pristojno ministrstvo izda posamezniku, ki je vpisan v
imenik nepremičninskih posrednikov, licenco za opravljanje poslov posredovanja
v prometu z nepremičninami in izkaznico nepremičninskega posrednika. Do izdaje
licence in izkaznice nepremičninskega posrednika izkazuje posameznik status
nepremičninskega posrednika s potrdilom pristojnega ministrstva.
(5) Licenca za opravljanje poslov posredovanja v prometu z
nepremičninami je javna listina, ki vsebuje ime, priimek, datum in kraj
rojstva, poklic, stopnjo, smer izobrazbe imetnika, številko in datum izdaje.
Izkaznica nepremičninskega posrednika je javna listina, s katero imetnik
izkazuje status nepremičninskega posrednika. Vsebuje fotografijo, ime, priimek
in podpis nepremičninskega posrednika, zaporedno številko, datum izdaje in
veljavnost licence, pečat in podpis ministra.
8. člen
(dopolnilno usposabljanje nepremičninskega posrednika)
(1) Nepremičninski posrednik se je dolžan dopolnilno
usposabljati vsakih pet let oziroma ob spremembi predpisov, katerih poznavanje
se zahteva v sklopu strokovnega izpita za nepremičninskega posrednika.
(2) Minister, pristojen za prostor, lahko odredi preverjanje
znanja, pridobljenega z dopolnilnim usposabljanjem iz prejšnjega odstavka.
9. člen
(črtan)
10. člen
(odvzem licence)
(1) Nepremičninskemu posredniku pristojno ministrstvo trajno
odvzame licenco za opravljanje poslov posredovanja, če po dvakratnem pisnem
opominu pristojnega ministrstva še vedno:
1.     
daje nezakonite, nepopolne, napačne, zavajajoče ali lažne podatke o nepremičnini,
za katero posreduje;
2.     
daje o sebi ali nepremičninski družbi, za katero opravlja posle
posredovanja, lažne ali nepopolne podatke;
3.     
krši pravila varnega in skrbnega posredovanja v prometu z
nepremičninami, pri čemer se za takšno kršitev šteje, če:
- 
ne opozori naročitelja na pravne in stvarne napake nepremičnine, za
katere je vedel oziroma bi moral vedeti, če bi skrbno preverjal stanje
nepremičnine,
- 
naročitelja ne seznani s tržnimi razmerami, ki so pomembne in bi
bistveno vplivale na določitev cene v pogodbi,
- 
protipravno zadržuje original listine naročitelja oziroma tretje osebe.
(2) Nepremičninskemu posredniku pristojno ministrstvo trajno
odvzame licenco za opravljanje poslov posredovanja, če je pravnomočno obsojen
za kaznivo dejanje zoper premoženje oziroma gospodarstvo na kazen zapora več
kot tri mesece.
(3) Nepremičninskemu posredniku pristojno ministrstvo začasno
odvzame licenco za opravljanje poslov posredovanja, če mu je odvzeta poslovna
sposobnost, če se dopolnilno ne usposablja vsakih pet let oziroma ob spremembi
predpisov, katerih poznavanje se zahteva pri strokovnem izpitu za
nepremičninskega posrednika, ali če ne opravi preverjanja znanja iz drugega
odstavka 8. člena tega zakona, kadar je to predpisano.
(4) Če je nepremičninskemu posredniku odvzeta poslovna
sposobnost, se licenca odvzame za čas odvzema poslovne sposobnosti. V primeru
začasnega odvzema licence zaradi dopolnilnega neusposabljanja, se licenca
odvzame do izpolnitve pogoja dopolnilnega usposabljanja, določenega v 8. členu
tega zakona.
(5) Nepremičninski posrednik, ki mu je bila trajno ali
začasno odvzeta licenca, mora deponirati licenco in izkaznico nepremičninskega
posrednika pri pristojnem ministrstvu v roku, določenem v dokončni odločbi o
odvzemu licence.
10.a člen
(izbris iz imenika nepremičninskih posrednikov)
(1) Nepremičninski posrednik se izbriše iz imenika nepremičninskih
posrednikov, če:
1.     
sam zahteva;
2.     
umre;
3.     
mu poteče pogojna licenca.
(2) Po pravnomočnosti odločbe o odvzemu licence se v javnem
delu imenika nepremičninskih posrednikov napravi zaznamba o izbrisu
nepremičninskega posrednika iz imenika.
11. člen
(pravno varstvo)
Pristojno ministrstvo odloča z odločbo, zoper katero je
dovoljena tožba na upravno sodišče.
12. člen
(prepoved opravljanja del, ki pomenijo konkurenco)
V času, ko nepremičninski posrednik opravlja posle
posredovanja za določeno nepremičninsko družbo, ne sme brez soglasja
nepremičninske družbe opravljati poslov posredovanja za drugo nepremičninsko
družbo niti drugih poslov oziroma ravnanj, ki so konkurenčni storitvam
posredovanja, ki jih opravlja nepremičninska družba.
III. PRAVILA ZA VARNO IN SKRBNO POSLOVANJE PRI
NEPREMIČNINSKEM POSREDOVANJU
13. člen
(pogodba o posredovanju v prometu z nepremičninami)
(1) S pisno pogodbo o posredovanju v prometu z nepremičninami
se nepremičninska družba zavezuje, da si bo prizadevala najti in spraviti v
stik z naročiteljem tretjo osebo, ki se bo z njim pogajala za sklenitev
določene pogodbe, katere predmet je nepremičnina, naročitelj pa se zavezuje, da
bo nepremičninski družbi plačal za posredovanje, če bo pogodba sklenjena.
(2) Za pravno razmerje med nepremičninsko družbo in
naročiteljem veljajo splošna pravila obligacijskega prava o pogodbi o
posredovanju, če ni v tem zakonu drugače določeno.
(3) Določb tega poglavja s pogodbo ni mogoče izključiti
oziroma omejiti, razen če je v zvezi s posamezno določbo izrecno dopusten
drugačen dogovor pogodbenih strank oziroma je drugačen dogovor v očitnem
interesu naročitelja.
(4) V pogodbi o posredovanju v prometu z nepremičninami, ki
mora biti sklenjena med nepremičninsko družbo in naročiteljem, morajo biti
navedeni naslednji podatki:
1.     
ime in priimek nepremičninskega posrednika, ki bo opravljal posle
posredovanja z navedbo številke licence in zaporedno številko vpisa v imenik
nepremičninskih posrednikov;
2.     
višina plačila za posredovanje, ki mora biti v skladu s 5. členom tega
zakona;
3.     
ime zavarovalnice, številka police in višina zavarovalne vsote za
zavarovanje odgovornosti nepremičninske družbe, ki mora biti v skladu s prvim
odstavkom 6. člena tega zakona, s priloženimi dokazili;
4.     
opis stroškov posameznih poslov, ki jih zajema plačilo za posredovanje
iz 2. točke drugega odstavka 15. člena tega zakona;
5.     
vrsta in višina morebitnih dodatnih storitev in stroškov, če je
naročitelj naročil storitve iz 3. točke drugega odstavka 15. člena tega zakona;
6.     
pravica do plačila za posredovanje v skladu s prvim in drugim odstavkom
25. člena tega zakona;
7.     
višina plačila za posredovanje, kadar naročitelj sam najde tretjo osebo,
s katero sklene pogodbo za nepremičnino, ki je bila predmet posredovanja, v
skladu s petim odstavkom 25. člena tega zakona;
8.     
okvirno ponudbeno ceno za posamezno vrsto nepremičnine, ki je predmet
posredovanja brez vštetih predpisanih davkov in plačila za posredovanje;
9.     
opis nepremičnine, ki je predmet posredovanja;
10.  
čas trajanja pogodbe, ki mora biti določen v skladu s prvim odstavkom
26. člena tega zakona.
14. člen
(skrbnost dobre nepremičninske družbe oziroma dobrega
nepremičninskega posrednika)
(1) Nepremičninska družba in nepremičninski posrednik, ki
zanjo opravlja posle posredovanja, morata pri opravljanju storitev oziroma
poslov posredovanja v prometu z nepremičninami ravnati s skrbnostjo dobrega
strokovnjaka.
(2) Nepremičninska družba oziroma nepremičninski posrednik ne
smeta spodbujati ali priporočati sklenitve določene pogodbe zgolj z namenom
pridobitve plačila za posredovanje.
15. člen
(splošni pogoji poslovanja)
(1) Nepremičninska družba mora določiti splošne pogoje
opravljanja storitev posredovanja v prometu z nepremičninami (v nadaljnjem
besedilu: splošni pogoji poslovanja).
(2) Splošni pogoji poslovanja morajo za vsako vrsto storitev
posredovanja, ki jih nepremičninska družba nudi strankam, vsebovati:
1.     
določen opis posameznih poslov, ki se jih nepremičninska družba zaveže
opraviti pri opravljanju posamezne vrste storitve;
2.     
določbo, da se s plačilom za posredovanje v prometu z nepremičninami iz
prvega odstavka 5. člena tega zakona krijejo stroški za opravljanje dejanj pri
vzpostavljanju stikov za naročitelja, preverjanju stanja nepremičnine ter pri
pogajanjih in pripravah za sklenitev pravnih poslov, ki so potrebna za
sklenitev pravno veljavne pogodbe za določeno nepremičnino, zlasti stroške za
naslednja dejanja:
- 
sklenitev pogodbe o posredovanju v prometu z nepremičninami;
- 
seznanjanje naročitelja in tretje osebe s tržnimi razmerji, ki so
pomembna za določitev cene nepremičnine, vsebino predpisov, ki so pomembni za
veljavno sklenitev pogodbe o posredovanju v prometu z nepremičninami, višino
davčnih obveznosti stranke in s cenami notarskih storitev;
- 
ugotavljanje pravnega stanja nepremičnine s pridobitvijo listin o
nepremičnini (izpisek iz zemljiške knjige), pogodb (če nepremičnina še ni vpisana
v zemljiško knjigo) in podobno;
- 
pisna opozorila, obvestila, potrdila;
- 
ogled nepremičnine po sklenitvi pogodbe o posredovanju v prometu z
nepremičninami;
- 
oglaševanje prodaje nepremičnine v sredstvih javnega obveščanja ali na
drug način;
- 
seznanjanje naročitelja z nepremičnino in spravljanje v stik s tretjo
osebo;
- 
prisotnost pri ogledu nepremičnine s strani naročitelja;
- 
ugotavljanje dejanskega stanja nepremičnine;
- 
seznanjanje naročitelja z ugotovljenim pravnim in dejanskim stanjem
nepremičnine in zanesljivo opozarjanje na ugotovljene napake;
- 
telefonsko komuniciranje s strankami;
- 
sodelovanje pri pogajanjih za sklenitev posla.
3.     
vrsto in višino stroškov, če nepremičninska družba poleg posredovanja v
dogovoru z naročnikom zanj opravi še druge storitve v zvezi s poslom, ki je
predmet posredovanja.
(3) Nepremičninska družba mora naročitelju pred sklenitvijo
vsake pogodbe o posredovanju v prometu z nepremičninami izročiti izvod splošnih
pogojev poslovanja in mu omogočiti, da se z njihovo vsebino seznani.
(4) Nepremičninska družba mora v vsakem prostoru, v katerem
posluje s strankami, na vidnem in dostopnem mestu omogočiti vpogled v splošne
pogoje poslovanja.
16. člen
(oglaševanje)
(1) Nepremičninska družba mora pri oglaševanju oziroma pri
drugih javnih objavah v sredstvih javnega obveščanja oziroma na spletnih
straneh, v prostorih nepremičninske družbe ali na drugih mestih, kjer je
dovoljeno oglaševanje, v zvezi z nepremičnino, ki je predmet posredovanja,
zagotoviti objavo cene, lokacije, leta izgradnje stavbe oziroma zadnje prenove
in velikosti nepremičnine ter firme in sedeža nepremičninske družbe.
(2) Če nepremičninska družba oglašuje prodajo večstanovanjske
stavbe, stanovanjsko-poslovne stavbe ali nestanovanjske stavbe z več
posameznimi deli, mora zagotoviti objavo najvišje in najnižje cene kvadratnega
metra površine stavbe ali njenega posameznega dela, lokacijo, leto izgradnje
oziroma zadnje prenove ter firme in sedeža nepremičninske družbe. V primerih,
ko nepremičninska družba, v prejšnjem stavku navedene stavbe, oglašuje v
transparentih, podatka o ceni ni dolžna navesti.
(3) V kolikor nepremičninska družba oglaša lastno
nepremičnino, mora to v oglasu posebej navesti.
(4) Prepovedano je oglaševati na način, ki je v nasprotju s
prvim odstavkom tega člena (na primer z letaki, ki se lepijo na vhode stavb,
ali letaki, ki se puščajo v nabiralnikih).
(5) Za oglaševanje časovnega zakupa stanovanjskih objektov se
uporabljajo določbe zakona o varstvu potrošnikov.
(6) Določbe tega člena se uporabljajo tudi za oglaševanje
investitorja.
17. člen
(zaščita interesov naročitelja)
(1) Nepremičninska družba in nepremičninski posrednik morata
pri opravljanju posredovanja v prometu z nepremičninami naročitelja na primeren
način seznaniti z vsemi okoliščinami, ki so pomembne za odločitev naročitelja
za sklenitev pogodbe v prometu z nepremičninami. Pri tem mu morata zlasti
razumljivo pojasniti naslednje okoliščine:
1.     
tržne razmere, ki so pomembne za določitev cene v pogodbi v prometu z
nepremičninami;
2.     
vsebino predpisov, ki so pomembni za veljavno sklenitev pogodbe v
prometu z nepremičninami;
3.     
višino in vrsto davčnih obveznosti stranke, višino stroškov notarske
overovitve podpisov, vpisa v zemljiško knjigo in morebitnih drugih stroškov v
zvezi s sklenitvijo pogodbe, ki je predmet posredovanja;
4.     
morebitna tveganja, povezana z neurejenim zemljiškoknjižnim stanjem
nepremičnine, vpisanimi stvarnimi pravicami oziroma drugimi pravicami tretjih
na nepremičninah oziroma drugimi morebitnimi neurejenimi pravnimi razmerji.
(2) Nepremičninska družba ima, z namenom zaščite interesov
naročitelja, pravico v skladu z zakonom, ki ureja plačilni promet, da od Banke
Slovenije pridobi podatke o blokiranih transakcijskih računih fizičnih oseb, ki
nastopajo kot naročitelji ali kot tretje osebe v prometu z nepremičninami.
18. člen
(dolžnost obveščanja)
(1) Naročitelj mora nepremičninsko družbo obvestiti o vseh
okoliščinah, ki so pomembne za opravljanje storitev posredovanja.
(2) Kadar naročitelj sam najde tretjo osebo, s katero sklene
pogodbo, ki je bila predmet posredovanja, mora o tem nemudoma obvestiti
nepremičninskega posrednika oziroma nepremičninsko družbo.
(3) Naročitelj mora nepremičninski družbi predložiti na
vpogled vso razpoložljivo dokumentacijo o nepremičnini.
19. člen
(anonimnost naročitelja)
Kadar nepremičninska družba opravlja storitve posredovanja za
naročitelja, ki želi ostati anonimen, ni zavezana tretji osebi, ki bi z
naročiteljem želela skleniti pravni posel, izdati identitete naročitelja vse do
sklenitve pravnega posla.
20. člen
(nepristranost pri posredovanju)
(1) Nepremičninska družba mora pri opravljanju storitev
posredovanja v enaki meri skrbeti za zaščito interesov tako naročitelja kot
tudi tretje osebe, s katero je naročitelja spravila v stik in pri tem ravnati
nepristrano, razen kadar na podlagi izrecnega dogovora z naročiteljem zastopa
samo naročiteljeve interese.
(2) Kadar nepremičninska družba na podlagi dogovora z
naročiteljem oziroma investitorjem pri posredovanju zastopa izključno
naročiteljeve interese, mora na to tretjo osebo, s katero je naročitelja
spravila v stik, jasno in pisno opozoriti, da nastopa v vlogi zastopnika in ne
posrednika.
21. člen
(nasprotje interesov)
Nepremičninska družba mora naročitelja jasno in pisno
opozoriti o morebitnih nasprotjih med interesi naročitelja in interesi
nepremičninske družbe oziroma drugih naročiteljev, za katere nepremičninska
družba opravlja storitve posredovanja v prometu z nepremičninami.
22. člen
(ekskluzivno posredovanje)
(1) Če se nepremičninska družba in naročitelj dogovorita,
lahko nepremičninska družba prenese storitve posredovanja na druge
nepremičninske družbe.
(2) V primeru iz prejšnjega odstavka ostane naročitelj v
pogodbenem razmerju le z nepremičninsko družbo, s katero je sklenil pogodbo o
posredovanju, nepremičninska družba pa mora naročitelju izročiti seznam
nepremičninskih družb, na katere prenaša naročilo.
23. člen
(preverjanje stanja nepremičnine)
(1) Nepremičninska družba mora pred sklenitvijo pogodbe, v
zvezi s katero je posredovala, preveriti pravno in dejansko stanje
nepremičnine, in pogodbeni stranki jasno in razumljivo pisno opozoriti na
morebitne pravne oziroma stvarne napake nepremičnine.
(2) Nepremičninska družba mora pri preverjanju pravnega in
dejanska stanja v okviru posredovanja nepremičnine zlasti:
1.     
na podlagi podatkov zemljiške knjige oziroma če nepremičnina ni vpisana
v zemljiški knjigi, na podlagi listin, ki so podlaga za vknjižbo, preveriti ali
je prodajalec oziroma najemodajalec lastnik nepremičnine, ki je predmet
pogodbe, pri sklenitvi katere posreduje, in ali so na tej nepremičnini stvarne
pravice oziroma druge pravice tretjih, ki bi lahko omejevale oziroma
izključevale pravice stranke;
2.     
na podlagi skrbnega ogleda preveriti, ali ima nepremičnina očitne napake
oziroma pomanjkljivosti, ki vplivajo na uporabnost oziroma ceno nepremičnine;
3.     
kadar je predmet pogodbe, pri sklenitvi katere posreduje, zemljišče: na
podlagi potrdila (lokacijske informacije) pristojnega upravnega organa
preveriti namembnost zemljišča, določeno s prostorskimi ureditvenimi akti.
(3) Nepremičninska družba odgovarja naročitelju oziroma
tretji osebi, ki jo je spravila z naročiteljem v stik, za škodo, ki nastane
naročitelju oziroma tretji osebi zaradi pravne oziroma stvarne napake
nepremičnine, na katero je nepremičninska družba ni opozorila, če je
nepremičninska družba za napako vedela oziroma če bi jo lahko ugotovila s
skrbnim preverjanjem stanja nepremičnine.
24. člen
(sestavljanje listin o pravnih poslih)
(1) Kadar posredovanje v prometu z nepremičninami, ki ga
opravlja nepremičninska družba, vključuje tudi sestavo listin, ki vsebujejo
zapis pogodbe, pri sklenitvi katere je nepremičninska družba posredovala
oziroma listin o drugih pravnih poslih, ki obsegajo posle posredovanja, mora
nepremičninska družba zagotoviti, da te listine sestavi univerzitetni
diplomirani pravnik, kar slednji potrdi s priimkom in imenom ter podpisom na
listini, ki jo sestavi.
(2) Kadar nepremičninska družba pri opravljanju storitve posredovanja
sestavi tudi listino o pravnem poslu, odgovarja naročitelju oziroma tretji
osebi tudi za škodo, ki jima nastane zaradi nepravilno sestavljene listine o
pravnem poslu.
25. člen
(plačilo za posredovanje)
(1) Nepremičninska družba pridobi pravico do plačila za
posredovanje, ko je sklenjena pogodba, pri sklenitvi katere je posredovala.
(2) Nepremičninska družba ne more zahtevati niti delnega
plačila za posredovanje pred sklenitvijo pravnega posla, za katerega se
posreduje.
(3) Nepremičninska družba ima pravico do plačila za
posredovanje tudi, če pogodbeni stranki pozneje odstopita od sklenjene pogodbe.
(4) Nepremičninska družba ima pravico do plačila za
posredovanje tudi v primerih, ko naročitelj oziroma njegov ožji družinski član
sklene pogodbo v zvezi z nepremičnino, ki je bila predmet posredovanja, s
tretjo osebo, s katero je naročitelja spravil v stik nepremičninski posrednik
in je bila ta pogodba sklenjena v šestih mesecih po prenehanju pogodbe o
posredovanju.
(5) Ne glede na prvi odstavek tega člena se nepremičninska
družba in naročitelj lahko dogovorita, da ima nepremičninska družba skladno s
pogoji iz 25.a člena tega zakona pravico plačila za posredovanje tudi, kadar
naročitelj sam najde tretjo osebo, s katero sklene pogodbo, ki je bila predmet posredovanja.
(6) Ne glede na prvi odstavek tega člena, nepremičninska
družba nima pravice do plačila za posredovanje, če z naročiteljem sama kot
pogodbena stranka sklene pogodbo, ki je bila predmet posredovanja, oziroma če
tako pogodbo z naročiteljem sklene nepremičninski posrednik, ki je za
nepremičninsko družbo opravljal posle posredovanja.
25.a člen
(dodatne storitve in dejanski stroški)
(1) Nepremičninska družba ima pravico do plačila za dodatne
storitve, če so dogovorjene s pogodbo o posredovanju, pri čemer morata biti v
pogodbi opredeljeni količina in cena storitev.
(2) Če nepremičninska družba nima pravice do plačila za
posredovanje, se lahko z naročnikom s pogodbo o posredovanju dogovorita za
povračilo dejanskih stroškov, ki so nastali v zvezi z opravljanjem storitev
posredovanja, če naročnik:
-       
sam vzpostavi stik s tretjo osebo, s katero sklene pogodbo o
nepremičnini,
-       
sklene pogodbo o nepremičnini s posredovanjem druge nepremičninske družbe,
-       
enostransko odpove pogodbo o posredovanju pred potekom časa, za katerega
je bila sklenjena.
(3) Višina dejanskih stroškov, ki jih nepremičninska družba
zaračuna naročnikom za storitve nepremičninskega posredovanja, znaša največ 150
eurov.
26. člen
(trajanje in odpoved pogodbe)
(1) Pogodba o posredovanju v prometu z nepremičninami je
sklenjena za določen čas največ devet mesecev.
(2) Stranki lahko kadarkoli odpovesta pogodbo, če to ni v
nasprotju z dobro vero in poštenjem.
IV. JAVNE EVIDENCE O POSREDOVANJU V PROMETU Z NEPREMIČNINAMI
(črtano)
27. člen
(črtan)
28. člen
(prenehal
veljati)
29. člen
(prenehal
veljati)
V. POSAMIČNO OCENJEVANJE TRŽNE VREDNOSTI NEPREMIČNINE
(črtano)
30. člen
(črtan)
VI. PRISTOJNOSTI MINISTRSTVA, PRISTOJNEGA ZA POSREDOVANJE V
PROMETU Z NEPREMIČNINAMI
31. člen
(pristojnosti ministrstva)
(1) Pristojno ministrstvo:
1.     
opravlja strokovne izpite za pridobitev licence za opravljanje poslov
nepremičninskega posredovanja ter preverja izpolnjevanje pogoja dopolnilnega
usposabljanja za nepremičninskega posrednika iz 8. člena tega zakona;
2.     
izdaja in odvzame licenco za opravljanje poslov posredovanja;
3.     
vodi imenik nepremičninskih posrednikov;
4.     
vzpostavi, vodi in vzdržuje javne evidence o posredovanju v prometu z
nepremičninami.
(2) Pristojni minister ob soglasju ministra, pristojnega za
pravosodje, izda pravilnik, s katerim predpiše vsebino in obliko licence za
opravljanje poslov nepremičninskega posredovanja in izkaznice nepremičniskega
posrednika ter podrobnejšo vsebino in obliko imenika ter način vpisovanja vanj.
32. člen
(opravljanje strokovnih izpitov in preverjanje znanja ter
programski svet)
(1) Opravljanje strokovnih izpitov iz 1. točke prvega
odstavka prejšnjega člena in preverjanje znanja iz drugega odstavka 8. člena
tega zakona se izvaja v skladu s predpisi, ki urejajo nacionalne poklicne
kvalifikacije.
(2) Zaradi spremljanja opravljanja strokovnih izpitov,
svetovanja in sodelovanja pri oblikovanju programa in vsebine gradiva
izobraževanja in programa strokovnega izpita ter priprave predloga kataloga
standardov strokovnih znanj in spretnosti v skladu z zakonom, ki ureja
nacionalne poklicne kvalifikacije, imenuje minister, pristojen za prostor,
posvetovalno delovno telo – programski svet.
VII. INŠPEKCIJSKO NADZORSTVO
33. člen
(pristojnost)
Inšpekcijsko nadzorstvo nad izvajanjem storitev posredovanja
izvajajo inšpektorji Tržnega inšpektorata Republike Slovenije.
VIII. KAZENSKE DOLOČBE
34. člen
(kršitve nepremičninskih družb)
(1) Z globo od 12.500 do 250.000 eurov se za prekršek kaznuje
nepremičninska družba, če:
1.     
opravlja storitve posredovanja v prometu z nepremičninami v nasprotju s
3. členom tega zakona;
2.     
zaračuna plačilo za posredovanje v prometu z nepremičninami v nasprotju
s 5. členom tega zakona;
3.     
ne zavaruje odgovornosti za škodo v skladu s 6. členom tega zakona;
4.     
pisna pogodba o posredovanju v prometu z nepremičninami ne vsebuje vseh
sestavin iz četrtega odstavka 13. člena tega zakona;
5.     
ne določi splošnih pogojev poslovanja in ne ravna skladno s 15. členom
tega zakona;
6.     
oglašuje v nasprotju s 16. členom tega zakona;
7.     
ne zagotavlja zaščite interesov naročitelja v skladu s 17. členom tega
zakona;
8.     
ne zagotavlja nepristranosti pri posredovanju v prometu z nepremičninami
v skladu z 20. členom tega zakona;
9.     
naročitelja pisno ne opozori o nasprotju interesov iz 21. člena tega
zakona;
10.  
ne ugotavlja morebitnih stvarnih in pravnih napak na nepremičnini, ne
ugotavlja dejanskega in pravnega stanja nepremičnine in če pisno ne opozori na
ugotovljene oziroma morebitne napake po 23. členu tega zakona;
11.  
listine iz prvega odstavka 24. člena tega zakona ne sestavi
univerzitetni diplomirani pravnik;
12.  
zahteva plačilo za posredovanje v nasprotju s 25. členom tega zakona;
13.  
zahteva plačilo dodatnih storitev in dejanskih stroškov v nasprotju s
25.a členom tega zakona.
(2) Z globo iz prejšnjega odstavka se za prekršek kaznuje
investitor, ki gradi za trg, če zanj ne opravlja poslov prodaje nepremičnin
nepremičninski posrednik v skladu s 6.a členom tega zakona ali ki ne oglašuje
nepremičnin v skladu s 16. členom tega zakona.
(3) Z globo od 1.000 do 10.000 eurov se za prekršek iz prvega
odstavka tega člena kaznuje odgovorna oseba nepremičninske družbe, za prekršek
iz drugega odstavka tega člena pa odgovorna oseba investitorja.
35. člen
(črtan)
36. člen
(kršitve nepremičninskih posrednikov)
Z globo od 650 do 5.000 eurov se za prekršek kaznuje
posameznik, če:
1.     
sprejme v hrambo denarna sredstva v nasprotju s tretjim odstavkom 6. člena
tega zakona;
2.     
opravlja posle posredovanja v prometu z nepremičninami in ne izpolnjuje
pogojev iz 7. in 7.b člena tega zakona;
3.     
v nasprotju s tretjim odstavkom 7.a člena tega zakona daje lažne podatke
o mentorju ali predloži ponarejeno izjavo;
4.     
pristojnemu ministrstvu ne sporoči spremembe podatkov, vpisanih v imenik
nepremičninskih posrednikov, v skladu s tretjim odstavkom 7.c člena tega
zakona;
5.     
v nasprotju z določbo 10. člena tega zakona:
- 
daje nezakonite, nepopolne, napačne, zavajajoče ali lažne podatke o nepremičnini,
za katero posreduje,
- 
daje o sebi ali nepremičninski družbi, za katero opravlja posle
posredovanja, lažne ali nepopolne podatke,
- 
krši pravila varnega in skrbnega posredovanja v prometu z
nepremičninami,
- 
ne deponira izkaznice nepremičninskega posrednika v roku, določenem v
odločbi o odvzemu licence;
6.     
ne ravna s skrbnostjo dobrega strokovnjaka ali spodbuja ali priporoča
sklenitev določene pogodbe z namenom pridobitve plačila za posredovanje kot
določa 14. člen tega zakona;
7.     
ne seznani naročitelja na primeren način z vsemi okoliščinami, ki so
pomembne za sklenitev posla v skladu s 17. členom tega zakona.

Zakon o nepremičninskem posredovanju – ZNPosr
(Uradni list RS, št. 42/03)
vsebuje naslednje prehodne in končne določbe:
»IX. PREHODNE IN KONČNE DOLOČBE
37. člen
(uskladitev z zakonom pri
opravljanju poslov posredovanja)
(1) Nepremičninski posredniki, ki ob uveljavitvi tega zakona
za nepremičninske družbe opravljajo posle posredovanja in imajo opravljen
program izobraževanja v okviru Gospodarske zbornice Slovenije (GZS),
Nepremičninske zbornice (NZ) v sodelovanju z Informacijsko borzo nepremičnin
d.o.o. (IBN), Slovenske borze nepremičnin (SBN), Gospodarskega interesnega
združenja nepremičninskih podjetij ter pri Inštitutu za gospodarsko pravo pri
Pravni fakulteti Univerze v Mariboru, morajo za pridobitev licence za
opravljanje poslov posredovanja in za vpis v imenik nepremičninskih posrednikov
pri pristojnem ministrstvu opraviti strokovni izpit za nepremičninskega
posrednika v roku treh let po uveljavitvi pravilnika iz drugega odstavka 31.
člena tega zakona, pri čemer so oproščeni ponovnega preverjanja že uspešno
osvojenih temeljnih znanj o stroki, razvidnih iz vsebine programov izobraževanja
in osebnih dokazil o preverjanju znanja.
(2) Nepremičninski posredniki, ki nimajo opravljenega
programa izobraževanja iz prejšnjega odstavka, morajo opraviti strokovni izpit
v enem letu po uveljavitvi pravilnika iz drugega odstavka 31. člena tega
zakona.
(3) V primeru, da nepremičninski posrednik ne izpolni pogojev
iz prvega oziroma drugega odstavka tega člena, ne more več opravljati poslov
posredovanja.
(4) Šteje se, da nepremičninski posrednik s končano najmanj
splošno srednjo šolo, srednjo tehnično ali drugo srednjo strokovno šolo po
programu za pridobitev srednje strokovne izobrazbe oziroma temu ustreznega
izobraževanja po prejšnjih predpisih in ima najmanj tri leta delovnih izkušenj
pri poslovanju z nepremičninami na dan uveljavitve tega zakona, izpolnjuje
izobrazbeni pogoj za nepremičninskega posrednika.
(5) Nepremičninski posredniki, ki na dan uveljavitve tega
zakona nimajo ustrezne višje strokovne izobrazbe in nimajo potrebnih delovnih
izkušenj iz prejšnjega odstavka, morajo za pridobitev licence nepremičninskega
posrednika pridobiti potrebno izobrazbo v štirih letih od uveljavitve tega
zakona.
(6) V primerih iz prvega, drugega in petega odstavka tega
člena izda pristojno ministrstvo nepremičninskemu posredniku licenco pogojno.
(7) Nepremičninske družbe, ki ob uveljavitvi tega zakona
opravljajo storitve posredovanja, morajo izpolniti pogoj iz 2. točke 3. člena
tega zakona v roku iz drugega odstavka tega člena, pogoj iz 3. točke 3. člena
tega zakona pa v šestih mesecih po uveljavitvi tega zakona.
38. člen
(rok za izdajo predpisa)
(1) Predpis iz drugega odstavka 30. člena mora biti izdan v
treh mesecih po uveljavitvi tega zakona.
(2) Predpis iz drugega odstavka 31. člena mora biti izdan v
šestih mesecih po uveljavitvi tega zakona.
39. člen
(pričetek uporabe višine
denarne kazni iz 34. in 35. člena)
(1) Višina denarne kazni po prvem in drugem odstavku 34.
člena ter 35. členu tega zakona se prične uporabljati s 1. januarjem 2005.
(2) Do roka iz prejšnjega odstavka se kaznuje z denarno
kaznijo za:
1.     
prekršek iz 34. člena tega zakona:
- 
pravna oseba v razponu od 3.000.000 do 10.000.000 tolarjev,
- 
samostojni podjetnik posameznik v razponu od 1.500.000 do 5.000.000
tolarjev,
- 
odgovorna oseba pravne osebe v razponu od 250.000 do 500.000 tolarjev.
2.     
prekršek iz 35. člena tega zakona:
- 
pravna oseba v razponu od 2.000.000 do 10.000.000 tolarjev,
- 
samostojni podjetnik posameznik v razponu od 1.000.000 do 5.000.000
tolarjev.
40. člen
(prenehanje veljavnosti in
uporabe drugega predpisa)
Z dnem uveljavitve tega zakona preneha veljati pravilnik o
enotni metodologiji za izračun prometne vrednosti stanovanjskih hiš in
stanovanj ter drugih nepremičnin (Uradni list SRS, št. 8/87 in 16/87 – popr.).
41. člen
(uveljavitev zakona)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
nepremičninskem posredovanju – ZNPosr-A (Uradni list RS, št. 47/06)
vsebuje naslednje prehodne in končne določbe:
»PREHODNE IN KONČNE DOLOČBE
22. člen
(uskladitev z zakonom pri
opravljanju poslov posredovanja)
Šteje se, da posameznik, ki za investitorja opravlja prodajo
nepremičnin, s končano najmanj splošno srednjo šolo, srednjo tehnično ali drugo
srednjo strokovno šolo po programu za pridobitev srednje strokovne izobrazbe
oziroma temu ustreznega izobraževanja po prejšnjih predpisih in ima najmanj tri
leta delovnih izkušenj pri prodaji nepremičnin, na dan uveljavitve tega zakona,
izpolnjuje izobrazbeni pogoj za nepremičninskega posrednika.
23. člen
(uskladitev z zakonom, ki
ureja nacionalne poklicne kvalifikacije)
Do sprejetja kataloga, ki določa standarde strokovnih znanj
in spretnosti, ki so potrebna za pridobitev nacionalne poklicne kvalifikacije
na področju nepremičninskega posredovanja v skladu z Zakonom o nacionalnih
poklicnih kvalifikacijah (Uradni list RS, št. 83/03), se za opravljanje
strokovnih izpitov in preverjanje znanja iz prvega odstavka 32. člena tega
zakona, za vsebino strokovnega izpita, način in postopek preverjanja in
ocenjevanja znanja, vsebino in način dopolnilnega usposabljanja nepremičninskih
posrednikov uporablja Pravilnik o strokovnem izpitu, licencah in vodenju
imenika nepremičninskih posrednikov (Uradni list RS, št. 14/04).
24. člen
(prenehanje veljavnosti)
Z dnem uveljavitve tega zakona prenehajo veljati določbe 2.
in 3. poglavja ter podpoglavji 6.1. in 6.2. Pravilnika o strokovnem izpitu,
licencah in vodenju imenika nepremičninskih posrednikov (Uradni list RS, št.
14/04), uporabljajo pa se do sprejetja kataloga iz prejšnjega člena.
25. člen
(rok za izdajo
podzakonskega akta)
Minister, pristojen za prostor, izda predpis iz 17. člena
tega zakona v roku enega leta po uveljavitvi tega zakona.
26. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o množičnem vrednotenju nepremičnin –
ZMVN (Uradni list RS, št. 50/06)
vsebuje naslednjo končno določbo:
»32. člen
(začetek veljavnosti in
uporabe)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
nepremičninskem posredovanju – ZNPosr-B (Uradni list RS, št. 49/11)
vsebuje naslednjo prehodno in končno določbo:
»PREHODNA IN KONČNA DOLOČBA
13. člen
(začeti postopki)
Postopki glede zahtev za priznanje statusa nepremičninskega
posrednika, začeti pred uveljavitvijo tega zakona, se končajo v skladu z
Zakonom o nepremičninskem posredovanju (Uradni list RS, št. 72/06 – uradno
prečiščeno besedilo in 50/06 – ZMVN).
14. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o nepremičninskem
posredovanju – ZNPosr-C (Uradni list RS, št. 47/19)
vsebuje naslednjo prehodno in končno določbo:
»PREHODNA IN KONČNA DOLOČBA
9. člen
5. in 6. člen tega zakona se začneta uporabljati tri
mesece po uveljavitvi tega zakona, do takrat pa se uporablja 25. člen
Zakona o nepremičninskem posredovanju (Uradni list RS, št. 72/06 – uradno
prečiščeno besedilo in 49/11).
10. člen
Ta zakon začne veljati petnajsti dan po objavi v Uradnem
listu Republike Slovenije.«.