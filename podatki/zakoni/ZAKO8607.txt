I. poglavje:
SPLOŠNE DOLOČBE
1. člen
(predmet zakona)
Ta zakon ureja cilje in načela celostnega prometnega
načrtovanja, vrste celostnih prometnih strategij, njihovo vsebino in postopek
priprave, presojo kakovosti ter povezovanje prometnega in prostorskega
načrtovanja. Zakon določa tudi pravila o sofinanciranju ukrepov celostnega
prometnega načrtovanja in finančnih spodbudah za izvajanje ukrepov na podlagi
tega zakona ter pristojnosti na področju celostnega prometnega načrtovanja.
2. člen
(namen celostnega prometnega načrtovanja)
(1) Namen celostnega prometnega načrtovanja je vzpostavitev
sistema za uresničevanje prometne politike v skladu s cilji trajnostnega
razvoja, gospodarske blaginje, socialne povezanosti in varstva okolja. S
celostnim prometnim načrtovanjem se prispeva zlasti k:
-       
izboljšanju učinkovitosti in uravnoteženosti prometnega sistema in
njegovih podsistemov;
-       
učinkovitejšemu upravljanju prometnega povpraševanja;
-       
izboljšanju dostopnosti v prometnem sistemu za vse prebivalce zaradi
enakovrednega dostopa do dobrin;
-       
zmanjšanju škodljivih učinkov prometa na okolje, prostor in zdravje
zaradi emisij toplogrednih plinov, obremenitev s hrupom in onesnaževanja zraka;
-       
ohranjanju kulturne dediščine;
-       
telesni dejavnosti z omogočanjem aktivne mobilnosti;
-       
izboljšanju kakovosti prometnih omrežij;
-       
povečanju kakovosti bivanja in prometne varnosti.
(2) Država in občine pri sprejemanju politik, strategij,
programov, načrtov in splošnih pravnih aktov ter izvajanju drugih zadev iz
svojih pristojnosti uravnavajo njihove vplive na promet tako, da prispevajo k
doseganju ciljev iz prejšnjega odstavka. Država in občine zagotavljajo
usklajenost odločitev iz njihovih pristojnosti z oblikovanjem in izvajanjem
usklajenih celostnih prometnih strategij.
3. člen
(pomen izrazov)
(1) Izrazi, uporabljeni v tem zakonu, pomenijo:
1.     
»aktivna mobilnost« sta hoja in kolesarjenje ter druge oblike
mobilnosti, ki vključujejo telesno dejavnost (na primer skiro, rolka);
2.     
»brezemisijska cona« je območje brez dostopa za vozila z motorji na
notranje izgorevanje. Dovoljen je dostop za brezemisijska vozila pod pogoji,
določenimi na tem območju;
3.     
»celostna prometna strategija« je strateški dolgoročni razvojni dokument
za doseganje ciljev celostnega prometnega načrtovanja, ki so določeni s tem
zakonom na ravni države, prometnih ali problemskih regij in občin;
4.     
»celostno prometno načrtovanje« je strateško in ciljno usmerjeno
prometno načrtovanje, s katerim so enakovredno obravnavani vsi prometni načini
ter v oblikovanje katerega se vključuje tudi javnost. Temelji na viziji in
ciljih, rezultatih analize in spremljanja stanja prometnega sistema,
vrednotenja učinkov ukrepov in vključevanju drugih področij načrtovanja z
vplivi na promet;
5.     
»celostno upravljanje prometa« je urejanje in usmerjanje razvoja prometa
na način, ki daje prednost razvoju trajnostnih oblik mobilnosti na vseh ravneh;
6.     
»eksterni stroški prometa« so stroški, ki jih ne krijejo povzročitelji v
prometu in bremenijo celotno družbo. Obsegajo stroške za infrastrukturo, ki se
ne zaračunavajo uporabnikom, stroške za onesnaževanje okolja in negativne
vplive na naravo, podnebne spremembe, hrup ter osebno in gmotno škodo, ki jo
povzroča promet, vključno s stroški zdravstva zaradi prometa ter zamud zaradi
prometne zasičenosti in drugih prometnih zastojev;
7.     
»konsolidacija tovora« je združevanje večjega števila manjših tovorov v
zbirnem (konsolidacijskem) centru urbanega območja (večje mestno ali drugo
regionalno središče) na obrobju mesta (mestnega jedra) za tovore, namenjene v
območje ali iz njega, z namenom zmanjševanja števila opravljenih prevozov v
okviru posameznih logističnih verig;
8.     
»mikromobilnost« so vse oblike mobilnosti s prevoznimi sredstvi brez
motorja ali z lahkimi motornimi vozili. Praviloma prevozno sredstvo uporablja
ena oseba (na primer kolesa, električna kolesa, skiroji in električni skiroji,
rolke);
9.     
»mobilnost« je lastnost in zmožnost mobilnih oseb ali blaga, da se
svobodno in z lahkoto premikajo glede na potrebe in ne glede na potovalni
način;
10.  
»mobilnostni načrt« je dokument, ki celovito obravnava prometno
dostopnost določene lokacije (na primer ustanove, novogradnje, deli naselja,
rekreacijska območja) ali dogodka (na primer prireditve, izredni dogodki ali
dela na infrastrukturi) s ciljem izboljšanja dostopnosti lokacije in
spreminjanja potovalnih navad uporabnikov, kar se doseže z upravljanjem prometa
in izboljšanjem razmer za trajnostne potovalne načine;
11.  
»območje prijaznega prometa« je del mesta ali naselja, skozi katero ali
katerega ne poteka tranzitni promet, lokalni motorni promet je umirjen in z
začetkom ali ciljem v območju, omrežje poti za aktivno mobilnost pa je gosto in
povezano;
12.  
»parkirni normativ« je zahteva za zagotavljanje določenega največjega
ali najmanjšega števila parkirnih mest glede na zmogljivost objekta ali
prostorske ureditve;
13.  
»potovalni način« je način premikanja ljudi glede na sredstvo, ki se pri
tem uporablja, kakor so na primer hoja, kolesarjenje in druge oblike aktivne
mobilnosti, javni prevoz, osebni motorni promet;
14.  
»potniško vozlišče« pomeni postajo javnega prevoza ali drugo točko, ki
omogoča prestop med vsaj tremi različnimi potovalnimi načini, od katerih se
vsaj eden od njih izvaja v obliki rednega javnega prevoza;
15.  
»problemska regija« je geografsko zaključeno območje, opredeljeno z
razvojno težavo ali več skupnimi razvojnimi težavami, ki se odražajo v prometu;
16.  
»promet« je premikanje oseb, vozil ali blaga po prometnih poteh;
17.  
»prometna dostopnost« je časovna ali prostorska oddaljenost med kraji in
drugimi točkami v prostoru (na primer med krajem bivanja in postajališčem
javnega prevoza ali zaposlitvenega središča);
18.  
»prometna infrastruktura« so objekti in naprave, ki so potrebni za
izvajanje prometa oziroma mobilnosti;
19.  
»prometni način« je skupni izraz za potovalni način in prevoz tovora;
20.  
»prometno načrtovanje« je področje načrtovanja, ki se ukvarja z
delovanjem, zagotavljanjem in načrtovanjem prometne infrastrukture v prostoru
ter organiziranja prometnih storitev z namenom zagotavljanja dostopnosti in
mobilnosti prebivalcev in tovora;
21.  
»prometna regija« je območje, ki ga opredeljuje funkcija prometnih tokov
in predstavlja gravitacijsko območje enega ali več centralnih naselij, v
katerih se gospodarski in družbeni procesi v prostoru odražajo v prometnih
povezavah in interakcijah med kraji skozi pretok ljudi, blaga, storitev in
informacij ter na določenem območju ustvarjajo komplementarno celoto;
22.  
»prometni sistem« je sistem, ki zagotavlja mobilnost ljudi in blaga ter
zajema prometno infrastrukturo, prevozna sredstva, prometne tokove in prometne
načine;
23.  
»prometni tok« je več vozil (prometni tok vozil) ali pešcev (prometni
tok pešcev), ki se gibljejo v isto smer;
24.  
»ranljivi udeleženci v prometu« so predvsem nemotorizirani udeleženci v
prometu, ki so v primeru prometnih nesreč bolj izpostavljeni poškodbam. To so
predvsem pešci in kolesarji, med njimi pa še posebej otroci, starostniki in
funkcionalno ovirane osebe;
25.  
»struktura prometnih načinov« pomeni deleže posameznih prometnih načinov
v prometnem toku;
26.  
»trajnostna mobilnost« je premikanje na trajnostni način, kar vključuje
hojo, kolesarjenje, uporabo javnega prevoza, pogon na alternativna goriva in
druge oblike mobilnosti, ki manj obremenjujejo okolje in s katerimi se
zagotavlja učinkovita in enakopravna prometna dostopnost za vse. Poudarek je na
omejevanju osebnega motornega prometa in porabi energije, zmanjševanju
ogljičnega odtisa in onesnaževanja ter spodbujanju trajnostnih potovalnih
načinov z uporabo obnovljivih virov energije;
27.  
»trajnostni promet« je promet s prometnimi načini, ki manj obremenjujejo
okolje in prostor, na enoto prevoza porabijo manj energije ali za pogon
uporabljajo obnovljive vire energije;
28.  
»večmodalnost« je možnost uporabe različnih potovalnih načinov ali
prevoznih sredstev na posamezni izbrani poti;
29.  
»veliki generator prometa« pomeni lokacijo, ki je v prostoru velik izvor
ali ponor prometa, na primer veliko podjetje, zdravstvena in
vzgojno-izobraževalna ustanova, trgovsko središče, kulturna ustanova,
turistični in rekreativni center, velika prireditev in velik stanovanjski
kompleks ali mestna četrt;
30.  
»zadnji kilometer« je prvi in zadnji del vsakega sestavljenega potovanja
ali prevoza; na primer »od vrat« do potniškega terminala ali distribucijskega
centra ali obratno.
(2) Izrazi s področja urejanja prostora, katerih pomen ni
določen v prejšnjem odstavku, pomenijo enako kakor izrazi, določeni v zakonu,
ki ureja urejanje prostora.
4. člen
(kratice)
Kratice, uporabljene v tem zakonu, pomenijo:
-       
DCPS: državna celostna prometna strategija;
-       
RCPS: regionalna celostna prometna strategija na ravni prometne ali
problemske regije;
-       
OCPS: občinska celostna prometna strategija.
5. člen
(pristojnosti na področju celostnega prometnega načrtovanja)
(1) Za celostno prometno načrtovanje in izvajanje celostnih
prometnih strategij so pristojne država in občine.
(2) Ministrstvo, pristojno za prometno politiko (v nadaljnjem
besedilu: ministrstvo), usmerja in spremlja razvoj celostnega prometnega
načrtovanja v Republiki Sloveniji ter sodeluje pri njem, pripravlja programe,
smernice in priročnike za celostno prometno načrtovanje in sprejetje drugih
ukrepov, ki vplivajo na izboljšanje prakse in odpravo težav na področju
prometa, ter opravlja druge naloge, določene s tem zakonom. Ministrstvo tudi
spodbuja ozaveščanje, informiranje in izobraževanje o celostnem prometnem
načrtovanju.
6. člen
(nevladne organizacije v javnem interesu na področju
trajnostne mobilnosti)
(1) Nevladna organizacija na področju trajnostne mobilnosti
pridobi status nevladne organizacije v javnem interesu, če izpolnjuje pogoje po
zakonu, ki ureja status nevladne organizacije v javnem interesu, in če deluje
na vsaj enem od področij trajnostne mobilnosti.
(2) Ministrstvo lahko glede projektov, ki jih sofinancira
država, od občine zahteva, da pridobi mnenje nevladne organizacije v javnem
interesu na področju trajnostne mobilnosti glede vprašanj, povezanih s
področjem in območjem njenega delovanja.
II. poglavje:
NAČELA CELOSTNEGA PROMETNEGA NAČRTOVANJA
7. člen
(načelo trajnostnega prometa)
(1) S celostnim prometnim načrtovanjem se spodbuja razvoj
trajnostnega prometa, katerega cilj je spremeniti strukturo prometnih načinov v
korist bolj trajnostnih oblik mobilnosti, ki so energetsko učinkovitejše,
prispevajo h gospodarni rabi prostora ter povzročajo manj izpustov toplogrednih
plinov, hrupa in drugih onesnaževal kakor prevozna sredstva na fosilna goriva.
(2) Razvoj trajnostnega prometa se spodbuja zlasti tako, da
se zagotavljajo pogoji za večjo uporabo vseh oblik trajnostnega prometa, da se
okrepi razvoj javnega potniškega prometa, da se spodbujajo rešitve za oblike
mobilnosti, ki nadomeščajo ali zmanjšujejo uporabo osebnih vozil, in da se
oblikujejo rešitve za druge oblike mobilnosti, ki koristijo ciljem iz
prejšnjega odstavka.
8. člen
(načelo prednostnega upravljanja prometa)
(1) V okviru celostnega prometnega načrtovanja je treba
prednostno zagotoviti boljši izkoristek obstoječe prometne infrastrukture in
ukrepov upravljanja prometa pred vlaganji v nove infrastrukturne zmogljivosti.
(2) Učinkovito upravljanje prometa ima pri primerljivih
stroških v primeru povečevanja prometa prednost pred zagotavljanjem novih
infrastrukturnih zmogljivosti.
9. člen
(načelo celostnega pristopa)
(1) Celostno prometno načrtovanje temelji na pristopu, da je
treba vse vrste prometa uravnotežiti in povezati v učinkovit trajnostni
prometni sistem.
(2) Celostni pristop upošteva razvojne potrebe različnih vrst
prometa in jih usklajuje z možnostmi za izvajanje investicij ter doseganje
širših okoljskih, družbenih in gospodarskih koristi, na podlagi katerih se
oblikujejo usklajene prometna, prostorska, energetska in okoljska oziroma
podnebna politika.
(3) Celostni pristop izhaja iz vizije in ciljev razvoja
prometnega sistema, s katerimi se določajo prednostne naloge, presoja ukrepov ter
opredelita spremljanje in vrednotenje učinkov.
10. člen
(načelo prometne dostopnosti)
(1) Država in občine zagotovijo, da se s prometnim sistemom
zagotavlja ustrezna prometna dostopnost vsem prebivalcem, pri čemer se posebna
pozornost nameni ranljivim udeležencem v prometu.
(2) S celostnim prometnim načrtovanjem se zagotavlja
optimalna usklajenost prometnega sistema s potrebami ljudi po mobilnosti in
potrebami gospodarstva po oskrbi oziroma transportni logistiki.
11. člen
(načelo vključevanja eksternih stroškov prometa)
(1) Pri celostnem prometnem načrtovanju se upoštevajo tudi
eksterni stroški posameznih vrst prometa in se spodbuja sprejemanje ukrepov, ki
udejanjajo načelo, da morajo uporabniki prometne infrastrukture v čim večjem
obsegu kriti celotne eksterne stroške prometa.
(2) Pri načrtovanju razvoja prometa se zagotavljajo pošteni
konkurenčni pogoji za vse prometne načine.
12. člen
(načelo gospodarnosti z viri)
Načrtovanje razvoja prometa upošteva cilje smotrne rabe
prostora, finančnih in energetskih virov ter ohranjanja okolja, narave in
naravnih virov.
13. člen
(načelo sodelovanja)
(1) Pri celostnem prometnem načrtovanju država in občine ter
drugi udeleženci celostnega prometnega načrtovanja v okviru svoje
organiziranosti in pristojnosti sodelujejo in se usklajujejo.
(2) Pri iskanju in usklajevanju interdisciplinarnih rešitev
je treba zagotoviti, da predlagane in izvedene rešitve prispevajo k izboljšanju
pogojev za spodbujanje trajnostnih oblik mobilnosti, k večji prometni
dostopnosti, varnosti in višji kakovosti bivanja.
14. člen
(načelo vključevanja javnosti)
(1) Pristojni organi morajo pri odločanju in sprejemanju
celostnih prometnih strategij vključiti javnost v zgodnje in učinkovito
sodelovanje v celotnem procesu priprave in izvajanja celostnih prometnih
strategij.
(2) Pri vključevanju javnosti se zagotovi javna dostopnost do
vseh informacij v zvezi s pripravo celostnih prometnih strategij in
zainteresiranim omogoči vpogled v vso dokumentacijo v vseh fazah priprave
celostnih prometnih strategij v skladu z zakonom, ki ureja dostop do informacij
javnega značaja.
III. poglavje:
CELOSTNE PROMETNE STRATEGIJE
1. Skupne določbe
15. člen
(celostne prometne strategije)
(1) Celostno prometno načrtovanje se izvaja s celostnimi
prometnimi strategijami na državni, regionalni in občinski ravni.
(2) S celostnimi prometnimi strategijami se v skladu z načeli
celostnega prometnega načrtovanja določijo usmeritve glede razvoja prometa.
(3) Celostne prometne strategije vsebujejo naslednje splošne
zahteve:
-       
analizo stanja,
-       
ključne dosežke in izzive,
-       
vizijo,
-       
cilje,
-       
strateške usmeritve za posamezne prometne podsisteme,
-       
ukrepe, časovni načrt, finančne vire in nosilce za njihovo izvedbo,
-       
načrt spremljanja in vrednotenja izvajanja celostnih prometnih strategij
ter učinkov ukrepov.
(4) Celostne prometne strategije so medsebojno usklajene, pri
čemer mora biti RCPS usklajena z DCPS in državnim akcijskim programom za
izvajanje DCPS, OCPS pa mora biti usklajena z DCPS in RCPS ter akcijskimi
programi za njihovo izvajanje.
(5) Minister podrobneje predpiše vsebino, obliko, način
priprave, odstotek in višino sofinanciranja celostnih prometnih strategij,
način spremljanja njihove kakovosti ter učinkov ukrepov.
2. Celostno prometno načrtovanje na državni ravni
16. člen
(državna celostna prometna strategija)
(1) DCPS je krovni strateški dokument države s področja
prometa, prometne infrastrukture, usmerjanja razvoja in upravljanja prometa.
(2) Poleg splošnih zahtev iz tretjega odstavka prejšnjega
člena DCPS vsebuje zlasti:
-       
dolgoročno zasnovo razvoja državnega prometnega sistema;
-       
usmeritve za upravljanje prometa na državni ravni;
-       
povezavo s strategijo prostorskega razvoja Slovenije;
-       
usmeritve dolgoročne podnebne strategije in cilje Nacionalnega
energetskega in podnebnega načrta;
-       
povezavo z Nacionalnim programom varstva okolja;
-       
določitev prometnih in problemskih regij;
-       
zasnovo razvoja državne prometne infrastrukture;
-       
zasnovo razvoja javnega potniškega prometa;
-       
zasnovo spodbujanja aktivne mobilnosti;
-       
zasnovo razvoja infrastrukture za alternativna goriva v prometu;
-       
zasnovo navezovanja na vseevropsko prometno omrežje;
-       
zasnovo navezovanja na druga mednarodna prometna omrežja in prometna
omrežja sosednjih držav;
-       
sistem spremljanja kazalnikov s področja prometa.
(3) DCPS določa tudi strateške usmeritve in izhodišča za
celostno prometno načrtovanje na regionalni in občinski ravni.
17. člen
(priprava in sprejetje DCPS)
(1) DCPS pripravi ministrstvo in jo na predlog Vlade
Republike Slovenije (v nadaljnjem besedilu: vlada) sprejme Državni zbor
Republike Slovenije.
(2) DCPS se pripravi za obdobje, ki je usklajeno s
strategijami na področju podnebne politike in prostorskega načrtovanja.
18. člen
(akcijski načrt za izvajanje DCPS)
(1) Za izvajanje DCPS ministrstvo pripravi sedemletni državni
akcijski načrt, ki ga sprejme vlada.
(2) V državnem akcijskem načrtu se določijo zlasti:
-       
temeljni cilji, ukrepi, kazalniki in roki za dosego ciljev na posameznih
področjih prometnega sistema;
-       
nosilci ukrepov;
-       
okvirni obseg sredstev za izvedbo ukrepov in predvideni viri financiranja
ter
-       
način nadzora nad izvajanjem akcijskega načrta in njegovega spremljanja.
(3) Državni akcijski načrt ministrstvo ovrednoti vsaki dve
leti in ga posodobi po postopku, predvidenem za njegovo sprejetje.
(4) Ministrstvo vsaki dve leti poroča vladi o izvajanju
akcijskega načrta DCPS.
3. Celostno prometno načrtovanje na regionalni ravni
19. člen
(regionalna celostna prometna strategija)
(1) RCPS je sedemletni strateški razvojni dokument prometne
ali problemske regije (v nadaljnjem besedilu: regija) o usmerjanju razvoja in
upravljanju prometa na njenem območju.
(2) Z RCPS se država in občine na območju regije dogovorijo
in uskladijo o ciljih in prednostnih nalogah razvoja prometa v posamezni
regiji.
(3) Poleg splošnih zahtev iz tretjega odstavka 15. člena tega
zakona RCPS vsebuje predvsem naslednje vsebine:
-       
usklajeni načrt povezovanja občinskih projektov s področja prometa, ki
za učinkovito izvajanje potrebujejo regijski pristop,
-       
akcijski načrt,
-       
povezavo z regionalnim prostorskim planom,
-       
medsebojno usklajevanje različnih prometnih načinov in dajanje prednosti
večmodalnosti,
-       
razvoj prometne infrastrukture regionalnega pomena,
-       
razvoj infrastrukture za alternativna goriva v prometu regionalnega
pomena,
-       
upravljanje prometa na ravni regije,
-       
opredelitev vloge javnega potniškega prometa in kolesarjenja,
-       
povezave prometnega sistema regije s sosednjimi regijami,
-       
opredelitev ukrepov države in občin za doseganje skupnih ciljev.
(4) Usmeritve in odločitve se prednostno podajo glede na
pomembne razvojne možnosti ali prometne težave v regiji. V skladu z dogovorom
med državo in občinami se v RCPS določijo regijski projekti, ki se
sofinancirajo iz državnega proračuna v skladu z javnofinančnimi zmožnostmi in
dogovorjenimi prednostnimi nalogami v finančnem načrtu ministrstva.
(5) RCPS sprejmejo občine v soglasju z ministrom.
(6) Pri pripravi regionalnih razvojnih programov za območja
razvojnih regij, ki se sprejmejo na podlagi predpisa, ki ureja spodbujanje
skladnega regionalnega razvoja, ter regionalni prostorski plani, ki se sprejemajo
na podlagi predpisov o urejanju prostora, se smiselno upoštevajo usmeritve iz
RCPS, ki posegajo na območja razvojnih regij.
20. člen
(priprava, sprejetje in izvajanje RCPS)
(1) Občine se lahko za opravljanje nalog priprave in
spremljanja izvajanja RCPS dogovorijo z regionalno razvojno agencijo ali drugim
usposobljenim pripravljavcem.
(2) Pripravljavec vodi postopek priprave RCPS in usklajuje
interese med občinami ter med državo in občinami v regiji. Pripravljavec vodi
postopek sodelovanja vseh udeležencev pri načrtovanju razvoja prometa in
urejanju prostora ter zagotavlja zgodnje in učinkovito obveščanje ter
sodelovanje javnosti.
(3) Regijski projekti, ki se načrtujejo z RCPS, se lahko
vključijo v regionalne razvojne programe razvojnih regij in dogovore o razvoju
regij v skladu s predpisom, ki ureja spodbujanje skladnega regionalnega
razvoja.
4. Celostno prometno načrtovanje na občinski ravni
21. člen
(občinska celostna prometna strategija)
(1) OCPS je sedemletni temeljni strateški dokument občine ali
več sosednjih občin o usmerjanju razvoja in celostnega upravljanja prometa na
njenem območju.
(2) Z OCPS občina v okviru svojih pristojnosti in v skladu z
DCPS in RCPS poleg splošnih zahtev iz tretjega odstavka 15. člena tega zakona
določi predvsem:
-       
razvoj prometne infrastrukture lokalnega pomena in njeno povezavo s
sosednjimi občinami;
-       
povezavo z občinskim prostorskim aktom in drugimi strateškimi dokumenti
na ravni občine;
-       
izhodišča za pripravo mobilnostnih načrtov za izbrane lokacije;
-       
celostno upravljanje prometa na občinski ravni v odnosu do sosednjih
občin;
-       
akcijski načrt.
(3) Sprejetje OCPS je obvezno za mestne občine.
(4) OCPS sprejme občinski svet na predlog župana.
22. člen
(aktivna mobilnost)
(1) Za izboljšanje pogojev za hojo in kolesarjenje občine v
OCPS načrtujejo razvoj sklenjene mreže površin za pešce in kolesarje in jo,
kadar je to primerno in mogoče, umestijo ločeno od glavnih koridorjev, ki so
namenjeni motornemu prometu.
(2) Infrastruktura za hojo in kolesarjenje se prednostno
razvija in povezuje v smeri velikih generatorjev prometa,
vzgojno-izobraževalnih ustanov, rekreacijskih območij, območij večje
poselitvene gostote in potniških vozlišč.
(3) OCPS opredeli hierarhijo omrežja za hojo in kolesarjenje
ter minimalne standarde glede na vrsto povezave.
(4) OCPS opredeli izhodišča za univerzalno gradnjo in
oblikovanje javnih površin ter drugih površin za pešce in prednostne naloge pri
odpravi arhitekturnih ovir.
23. člen
(upravljanje mestne logistike)
(1) Občine lahko z namenom zagotavljanja trajnostnega prevoza
tovora za geografsko zaključena območja sprejmejo načrt upravljanja mestne
logistike.
(2) Načrt upravljanja mestne logistike opredeli:
-       
vizijo razvoja mestne logistike,
-       
strateške cilje mestne logistike,
-       
geografsko območje načrta,
-       
analizo stanja,
-       
model upravljanja mestne logistike,
-       
ukrepe,
-       
akcijski načrt,
-       
načrt spremljanja in vrednotenja.
(3) Za mestne občine z več kakor 100.000 prebivalci je načrt
upravljanja mestne logistike obvezen.
(4) Druge občine lahko vsebino upravljanja mestne logistike
vključijo v OCPS.
(5) Načrt upravljanja mestne logistike sprejme občinski svet
na predlog župana. Načrt upravljanja mestne logistike mora biti usklajen z
OCPS.
(6) Načrt upravljanja mestne logistike je pogoj za
sofinanciranje javne infrastrukture za zagotavljanje konsolidacije tovora v
mestu iz državnega proračuna.
(7) Minister podrobneje predpiše vsebino, odstotek in višino
sofinanciranja, obliko in način priprave načrtov upravljanja mestne logistike.
24. člen
(parkirna politika v občinah)
(1) Občine, ki izdelajo OCPS, vključijo vanj tudi cilje in
ukrepe parkirne politike, ali v skladu z OCPS pripravijo načrt izvajanja
parkirne politike.
(2) Za mestne občine je načrt izvajanja parkirne politike
obvezen.
(3) V načrtu izvajanja parkirne politike se opredelijo ukrepi
parkirne politike, najmanj pa:
-       
parkirni režimi,
-       
območja s parkirnimi režimi in časovni načrt njihovega uvajanja,
-       
parkirni normativi,
-       
cenovna politika parkiranja,
-       
sistem P + R, če je predviden,
-       
usmeritve za umeščanje parkirnih mest na javne površine na javnih
površinah in gradbena zemljišča stavb ali druga zemljišča in njihovo ukinjanje
na teh površinah,
-       
pogoji za oddajanje zasebnih parkirnih mest v najem.
(4) Ukrepe parkirne politike občine izvajajo z odloki.
(5) Minister podrobneje predpiše vsebino načrta izvajanja
parkirne politike.
25. člen
(uporaba naprav za samodejno prepoznavanje vozil pri nadzoru
pravilnega parkiranja vozil in upravičenega dostopa do območij z omejenim
prometom)
(1) Občina lahko z namenom učinkovitega nadzora nad upravičenim
dostopom v območja omejitev in nad pravilnim parkiranjem vozil na javnih
parkirnih mestih izvaja nadzor z napravami za samodejno pridobivanje podatkov o
vozilih, nameščenimi ali vgrajenimi na, ob ali v vozišče ceste oziroma cestno
telo, ali z napravami, nameščenimi na ali v vozila pristojnih služb. Z
napravami za samodejno pridobivanje podatkov o vozilih se lahko zbirajo samo
osebni podatki iz drugega odstavka tega člena.
(2) Upravljavec zbirke podatkov o dostopu in parkiranju vozil
je pristojni prekrškovni organ občine. Za opravljanje nadzora nad dostopom ali
parkiranjem z napravami iz prejšnjega odstavka in za izvedbo postopka o prekršku
pristojni prekrškovni organ pridobiva, zbira, obdeluje in upravlja naslednje
podatke:
-       
osebno ime lastnika vozila ali ime podjetja, naslov stalnega ali
začasnega prebivališča oziroma sedeža, EMŠO, če je fizična oseba tujec, njene
rojstne podatke, matična številka pravne osebe, zaposlitev odgovorne osebe,
-       
slikovne posnetke vozila v delu, ki omogoča prepoznavo registrske
označbe vozila in samega vozila.
(3) Pri pridobivanju, zbiranju, obdelovanju in vodenju
osebnih podatkov iz prejšnjega odstavka pristojni nadzorni organ ravna v skladu
z določbami zakona, ki ureja varstvo osebnih podatkov.
(4) Podatke iz drugega odstavka tega člena lahko pristojni
prekrškovni organ obdeluje v tolikšnem obsegu in trajanju, kolikor je to nujno
potrebno za izvedbo nadzora in postopka o prekršku, vendar najdlje tri leta od
njihove pridobitve. Po poteku roka iz prejšnjega stavka se podatki izbrišejo.
(5) Ne glede na prejšnji odstavek se podatki iz prve alineje
in slikovni posnetki vozila iz druge alineje drugega odstavka tega člena, ki ne
bodo uporabljeni za dokazovanje prekrškov, brišejo takoj, ko je to mogoče,
najpozneje pa v 30 dneh od njihovega nastanka.
26. člen
(mobilnostni načrti)
(1) Za upravljanje mobilnosti na ravni lokacije se lahko
pripravi mobilnostni načrt.
(2) Pripravljavec je upravičen do sofinanciranja izdelave
mobilnostnega načrta in ukrepov iz tega načrta, če je izdelava mobilnostnega
načrta predvidena v OCPS ter se pripravi in izvaja v skladu s predpisom iz
četrtega odstavka tega člena.
(3) Če je lokacija, za katero se pripravi mobilnostni načrt,
v občini, ki je sprejela OCPS ali načrt izvajanja parkirne politike, mora biti
mobilnostni načrt z njima usklajen.
(4) Minister podrobneje predpiše vsebino mobilnostnih
načrtov, postopek njihove priprave ter odstotek in višino sofinanciranja.
27. člen
(umirjanje prometa na državnih cestah skozi naselja na
predlog občin)
(1) Zaradi zagotavljanja kakovosti bivanja oziroma
izboljšanja varnosti v cestnem prometu na državni cesti skozi naselje lahko
občina upravljavcu državne ceste predlaga izvedbo naprav in ukrepov za
umirjanje prometa na tej cesti.
(2) Predlog mora biti obrazložen, upravljavec ceste pa mora
občino v 60 dneh obvestiti o sprejetju predloga ali njegovi zavrnitvi z
obrazložitvijo razlogov za zavrnitev.
(3) Zaradi zaščite pešcev in drugih udeležencev v cestnem
prometu na državnih cestah skozi naselje lahko občina predlaga upravljavcu
državne ceste tudi druge ukrepe za prometno ureditev ali gradnjo ustrezne
infrastrukture za pešce in kolesarje. Prednost imajo predlogi, ki izboljšujejo
pogoje za pešce po načelih univerzalne graditve. Predlog občine mora biti
obrazložen, upravljavec ceste pa mora občino obvestiti o sprejetju predloga ali
njegovi zavrnitvi z obrazložitvijo razlogov za zavrnitev. V dogovoru z
upravljavcem državne ceste ukrepe iz tega odstavka financira ali sofinancira
občina.
5. Presoja kakovosti vsebine in spremljanje izvajanja
celostnih prometnih strategij
28. člen
(presoja kakovosti vsebine celostnih prometnih strategij)
(1) Presoja kakovosti vsebine celostnih prometnih strategij
je neodvisno strokovno preverjanje ustreznosti OCPS in RCPS, ki obsega
preverjanje skladnosti dokumenta ter njegove skladnosti z zahtevami, določenimi
s predpisom iz petega odstavka 15. člena tega zakona. Presoja kakovosti se izvede
med pripravo celostne prometne strategije in ob koncu priprave pred njenim
sprejetjem. Namen izvajanja presoje kakovosti celostne prometne strategije je
svetovanje pripravljavcu in naročniku za njeno izboljšanje.
(2) Preverjanje kakovosti se obvezno izvaja za vse OCPS in
RCPS, pri tem pa se upoštevajo merila, ki se nanašajo na trajnostni, celoviti
in vključujoči pristop, jasnost vizije in ciljev, usmerjenost v merljive cilje
ter celostno obravnavo vseh prometnih podsistemov.
(3) Izvajanje in financiranje presoje kakovosti zagotovi
ministrstvo.
(4) Izvedena presoja kakovosti in pozitivna ocena dokumenta
sta pogoj za izplačilo sredstev iz državnega proračuna, namenjena
sofinanciranju priprave celostne prometne strategije.
(5) Minister podrobneje predpiše način preverjanja kakovosti
vsebine in merila za presojo kakovosti celostnih prometnih strategij iz drugega
odstavka tega člena.
29. člen
(poročilo o presoji kakovosti)
Ministrstvo zagotovi vmesno poročilo o presoji kakovosti med
postopkom priprave celostne prometne strategije in končno poročilo ob koncu
priprave (v nadaljnjem besedilu: poročilo). Poročilo vsebuje splošno oceno
dokumenta ter usmeritve in priporočila za izboljšave.
30. člen
(spremljanje izvajanja celostnih prometnih strategij)
(1) Spremljanje izvajanja celostnih prometnih strategij
obsega spremljanje uspešnosti izvajanja in učinkov ukrepov, ki so bili izvedeni
v skladu z akcijskimi načrti. Spremljanje se izvaja na podlagi enotnih
kazalnikov, ki se nanašajo na strukturo prometnih načinov.
(2) Za spremljanje DCPS je pristojno ministrstvo.
(3) Za spremljanje RCPS je odgovorna občina oziroma
izvajalec, ki ga z dogovorom iz prvega odstavka 20. člena tega zakona
sporazumno določijo občine, ki so vključene v pripravo RCPS.
(4) Za spremljanje OCPS je odgovorna občina.
(5) Informacijsko podporo za centralizirano zbiranje in
objavljanje podatkov o izvajanju in učinkih celostnih prometnih strategij
zagotovi ministrstvo.
(6) O rezultatih spremljanja izvajanja RCPS in OCPS občine
letno poročajo ministrstvu in jih hkrati objavijo na spletu. Ministrstvo objavi
rezultate spremljanja na spletnem portalu, ki ga upravlja na podlagi drugega
odstavka 40. člena tega zakona.
(7) Minister podrobneje določi enotne kazalnike iz prvega
odstavka in metodologijo za njihovo spremljanje, pogoje za vzpostavitev
informacijske podpore iz petega odstavka in način poročanja iz šestega odstavka
tega člena.
IV. poglavje:
TRAJNOSTNI PROMET V POVEZAVI S PROSTORSKIM NAČRTOVANJEM
31. člen
(smernice s področja trajnostnega prometa)
Ministrstvo na podlagi tega zakona in usmeritev, izdelanih na
podlagi 34., 35. in 36. člena tega zakona, kot državni nosilec urejanja
prostora pripravi smernice s področja trajnostnega prometa.
32. člen
(upoštevanje celostnih prometnih strategij pri prostorskem
načrtovanju)
(1) Pri pripravi državnih prostorskih izvedbenih aktov se
upoštevajo vsebine iz DCPS in RCPS, ki so pomembne za pripravo prostorskega
akta, vključno z usmeritvami in ukrepi za razvoj prometa na zadevnem območju.
(2) Pri pripravi regionalnih ali občinskih prostorskih aktov,
ki se pripravljajo in sprejemajo na podlagi predpisov o urejanju prostora, se
upoštevajo vsebine iz sprejetih RCPS in OCPS, ki so pomembne za pripravo
prostorskih aktov.
33. člen
(obvezne strokovne podlage za trajnostni promet)
(1) Kot obvezne strokovne podlage za pripravo občinskih
prostorskih aktov se izdelajo zasnova območij prijaznega prometa in
brezemisijskih con, zasnova lokalne infrastrukture za hojo in kolesarjenje ter
usmeritve za velike generatorje prometa.
(2) V skladu z usmeritvami iz OCPS so obvezne strokovne
podlage iz prejšnjega odstavka namenjene usmerjanju in podrobnejši določitvi
prostorskega razvoja na navedenih področjih trajnostnega prometa.
(3) Strokovne podlage za trajnostno mobilnost se glede
vsebine in stopnje podrobnosti obdelave rešitev ustrezno prilagodijo vrsti,
vsebini in namenu prostorskega akta, za katerega se pripravljajo.
34. člen
(zasnova območij prijaznega prometa in brezemisijskih con)
(1) V zasnovi območij prijaznega prometa in brezemisijskih
con se za mesta in druga urbana naselja opredelijo naslednje vsebine:
-       
usmeritve za načrtovanje prometnih tokov različnih udeležencev v prometu
v naselju tako, da se zagotovijo območja prijaznega prometa;
-       
območja prijaznega prometa;
-       
usmeritve za urejanje območij, ki so pretežno namenjena za stanovanja,
kot območij prijaznega prometa, pri čemer se motorni promet, ki ne izvira iz
teh območij in ni namenjen vanje, usmerja mimo teh območij;
-       
usmeritve za hierarhično ureditev prometnega sistema v naselju, pri čemer
se upoštevata omejevanje motornega prometa v območjih prijaznega prometa in
izboljšana prehodnost prostora za aktivno mobilnost skozi območja prijaznega
prometa;
-       
območja brezemisijskih con, v katerih za ohranjanje kakovosti zunanjega
zraka in zdravja prebivalcev omejijo promet glede na hrup, izpuste toplogrednih
plinov in onesnaževal zunanjega zraka.
(2) Pri izdelavi zasnove omrežja prometne infrastrukture v
naseljih se upošteva usmerjanje prometnih tokov vseh prometnih načinov.
35. člen
(zasnova lokalne infrastrukture za hojo in kolesarjenje)
(1) V zasnovi lokalne infrastrukture za hojo in kolesarjenje
se opredelijo naslednje vsebine:
-       
sklenjeno in hierarhično urejeno omrežje površin za hojo in kolesarjenje
v mestih in drugih urbanih naseljih;
-       
usmeritve za načrtovanje lokalne infrastrukture za hojo in kolesarjenje
s sistemom omrežja odprtih javnih površin z navezavo na zeleni sistem in
opremljenost z urbano opremo;
-       
usmeritve za načrtovanje lokalne infrastrukture za hojo tako, da je
infrastruktura zvezna in omogoča preprosto zaznavo in orientacijo, pri čemer je
treba upoštevati zahteve funkcionalno oviranih oseb v skladu s predpisi, ki
urejajo graditev;
-       
območja, kjer se površina za hojo lahko zagotovi kot skupni prometni
prostor ali območje umirjenega prometa, če v sklopu javne ceste ali
nekategorizirane ceste, po kateri poteka površina za hojo, ni mogoče zagotoviti
ločene površine za hojo primerne širine;
-       
usmeritve za načrtovanje lokalne infrastrukture za hojo in kolesarjenje
tako, da je uporabnikom omogočena večmodalnost s preprostim prehajanjem med
potovalnimi načini;
-       
sklenjeno omrežje državnih in lokalnih kolesarskih povezav;
-       
območja, kjer se kolesarska povezava lahko vodi na cesti, upravljavec
ceste pa predhodno izvede ustrezne ukrepe umirjanja prometa, če v sklopu javne
ceste, po kateri poteka kolesarska povezava, ni mogoče zagotoviti ločenih
površin za kolesarje v skladu s predpisi;
-       
grafični prikaz sklenjenega in hierarhično urejenega omrežja površin za
hojo in kolesarjenje.
(2) Površine za hojo in kolesarjenje lahko potekajo po javnih
cestah, javnih poteh ali nekategoriziranih cestah ter drugih javno dostopnih
površinah.
(3) V smernicah iz 31. člena tega zakona se podrobneje
opredeli vsebino zasnove lokalne infrastrukture za hojo in kolesarjenje ter način
grafičnega prikaza zasnove.
36. člen
(usmeritve za velike generatorje prometa)
(1) V usmeritvah za velike generatorje prometa se na podlagi
splošnih usmeritev iz OCPS opredelijo:
-       
veliki generatorji prometa, za katere je treba izdelati mobilnostni
načrt;
-       
usmeritve za umeščanje velikih generatorjev tako, da je omogočen dostop
z več različnimi prometnimi načini, prednostno pa s sredstvi javnega potniškega
prometa in aktivnimi oblikami mobilnosti ter da je njihov vpliv na prometni
sistem z vsemi podsistemi najmanjši. Umestitev mora čim bolj uporabljati
obstoječo infrastrukturo in prometne storitve ter omogočati smiselni razvoj
prometne infrastrukture in prometnih storitev v prihodnosti.
(2) Minister v soglasju z ministrom, pristojnim za prostor,
določi prostorske ureditve in vrste objektov, ki so veliki generatorji prometa.
V. poglavje:
FINANCIRANJE UKREPOV ZA SPODBUJANJE TRAJNOSTNE MOBILNOSTI
37. člen
(sofinanciranje ukrepov celostnega prometnega načrtovanja,
ki jih izvajajo občine, iz državnega proračuna)
(1) Sredstva za sofinanciranje priprave z zakonom obveznih
OCPS se zagotavljajo v državnem proračunu v višini največ 80 odstotkov.
(2) Ostalim občinam se lahko zagotavljajo sredstva za
sofinanciranje stroškov izdelave OCPS in RCPS iz državnega proračuna v višini
največ 80 odstotkov.
(3) Sredstva za sofinanciranje priprave z zakonom obveznih
načrtov izvajanja parkirne politike in upravljanja mestne logistike se
zagotavljajo v državnem proračunu v višini največ 80 odstotkov.
(4) Ostalim občinam se lahko zagotavljajo sredstva za
sofinanciranje stroškov izdelave načrtov izvajanja parkirne politike in
upravljanja mestne logistike iz državnega proračuna v višini največ 80
odstotkov.
(5) V državnem proračunu se lahko občinam zagotovijo sredstva
za:
-       
sofinanciranje programov in investicij, s katerimi se izvajajo ukrepi na
podlagi RCPS in OCPS;
-       
sofinanciranje ukrepov za umirjanje prometa iz 27. člena tega zakona.
(6) Ministrstvo skupaj z ministrstvom, pristojnim za prometno
infrastrukturo, pripravi program sofinanciranja ukrepov iz prejšnjega odstavka,
s katerim določi višino sredstev in delež sofinanciranja posameznih ukrepov
glede na razpoložljive finančne vire in vrsto ukrepov.
(7) Finančne spodbude za ukrepe iz drugega odstavka tega
člena se občinam dodeljujejo kot investicijski transferji z javnim razpisom ali
javnim pozivom po postopkih, ki veljajo za dodelitev sredstev iz državnega
proračuna. Spodbude, ki se dodeljujejo v okviru evropske kohezijske politike,
poleg navedenega upoštevajo še pravila in postopke, ki veljajo za izvajanje
evropske kohezijske politike, ter predpise, ki veljajo za evropske strukturne
in investicijske sklade.
38. člen
(spodbujanje ukrepov na podlagi mobilnostnih načrtov,
alternativnih oblik mobilnosti in rabe alternativnih goriv v prometu)
(1) Država lahko z namenom zmanjševanja emisij in
izboljševanja okoljskih parametrov delovanja prometnega sektorja sofinancira
izdelavo mobilnostnih načrtov in ukrepe na podlagi mobilnostnih načrtov,
alternativne oblike mobilnosti in rabo alternativnih goriv v prometu s programi
izobraževanja, informiranja in ozaveščanja javnosti, finančnimi spodbudami in
drugimi programi podpore v višini največ 80 odstotkov.
(2) Finančne spodbude za ukrepe (v nadaljnjem besedilu:
spodbude) iz prejšnjega odstavka se dodeljujejo kot investicijski transferji
ali subvencije.
(3) Upravičenci do spodbud so fizične osebe, pravne osebe in
osebe javnega prava, ki imajo stvarno premoženje v svoji lasti ali ki
upravljajo s stvarnim premoženjem v lasti države ali občin, razen neposrednih
uporabnikov državnega proračuna.
(4) Spodbude dodeljuje ministrstvo v skladu z usmeritvami iz
državne celostne prometne strategije ter strategije na področju razvoja trga za
vzpostavitev ustrezne infrastrukture v zvezi z alternativnimi gorivi v
prometnem sektorju in z akcijskim programom za alternativna goriva v prometu.
(5) Spodbude se dodeljujejo z javnim razpisom, javnim pozivom
ali neposredno potrditvijo projekta po postopku in pod pogoji, ki jih določajo
predpisi, ki urejajo dodeljevanje državnih pomoči, in predpisi, ki urejajo
javne finance, ob smiselnem upoštevanju naslednjih meril:
-       
stroškovna učinkovitost,
-       
zmanjšanje števila osebnih vozil,
-       
povečanje površin za hojo, kolesarjenje in uporabo druge oblike
mikromobilnosti,
-       
izboljšanje pogojev za javni prevoz,
-       
izboljšanje pogojev za pešce po načelih univerzalne graditve,
-       
povečanje deleža energije, uporabljene v prometu iz obnovljivih virov
energije,
-       
učinkovita raba energije v prometu,
-       
zmanjšanje količine izpustov prašnih delcev,
-       
zmanjšanje količine izpustov toplogrednih plinov,
-       
zmanjšanje emisij hrupa.
(6) Vlada podrobneje določi vrste spodbud, pogoje in merila
za njihovo dodelitev, vrste upravičencev do posameznih spodbud, vodenje evidenc
in poročanje. Pri dodelitvi finančnih spodbud pilotnim in demonstracijskim
projektom se lahko zagotovi višji delež pomoči v skladu s pravili o državnih
pomočeh.
39. člen
(viri in obdobje financiranja ukrepov)
(1) Viri za financiranje ukrepov iz 37. in 38. člena tega
zakona se zagotavljajo v okviru:
-       
občinskih proračunov za financiranje ukrepov na podlagi OCPS in RCPS,
-       
državnega proračuna na postavkah ministrstev,
-       
sredstev Sklada za podnebne spremembe, ustanovljenega na podlagi zakona,
ki ureja varstvo okolja,
-       
sredstev, zbranih iz prispevkov za energetsko učinkovitost na podlagi
Zakona o učinkoviti rabi energije (Uradni list RS, št. 158/20) v delu, ki ureja
učinkovito rabo energije v prometu.
(2) Ministrstvo pripravi seznam ukrepov za področje prometa s
prednostnim seznamom financiranja ukrepov za obdobje petih let in ga predloži
ministrstvu, pristojnemu za okolje, kot izhodišče za pripravo Programa porabe
sredstev Sklada za podnebne spremembe.
(3) Sredstva, zbrana iz prispevkov za energetsko učinkovitost
iz četrte alineje prvega odstavka tega člena, se za ukrepe s področja prometa,
ki izkazujejo prihranke energije, dodeljujejo v skladu s potrjenim akcijskim
programom za alternativna goriva v prometu ali drugim strateškim načrtom, ki
ima za cilj zmanjševanje emisij ter izboljševanje okoljskih in energetskih
parametrov delovanja prometnega sektorja.
(4) Viri za sofinanciranje ukrepov iz prvega, drugega,
tretjega in četrtega odstavka 37. člena tega zakona se v državnem proračunu
zagotavljajo do vključno leta 2032.
VI. poglavje:
INFORMIRANJE, OZAVEŠČANJE IN IZOBRAŽEVANJE
40. člen
(naloge ministrstva)
(1) Ministrstvo zagotavlja izobraževanje, izmenjavo
informacij in promocijo možnosti celostnega prometnega načrtovanja na državni,
regionalni in lokalni ravni. Po potrebi v izvajanje aktivnosti vključuje tudi
predstavnike drugih ministrstev ali zunanje strokovnjake.
(2) Ministrstvo vzdržuje spletni portal o trajnostni
mobilnosti, na katerem objavlja informacije o:
-       
različnih strokovnih vsebinah s področja trajnostne mobilnosti;
-       
različnih vsebinah s področja celostnega prometnega načrtovanja;
-       
evropskem tednu mobilnosti;
-       
možnih virih financiranja projektov;
-       
novicah in dogodkih s področja trajnostne mobilnosti;
-       
veljavnih predpisih s področja trajnostne mobilnosti;
-       
smernicah, priročnikih, publikacijah in drugem gradivu za strokovno
javnost;
-       
dobrih praksah s področja trajnostne mobilnosti.
41. člen
(usposobljene osebe za izdelavo celostnih prometnih strategij
in mobilnostnih načrtov)
(1) Celostno prometno strategijo in mobilnostni načrt po tem
zakonu izdela pravna ali fizična oseba, ki ima pred začetkom izdelave tega akta
zagotovljeno sodelovanje vsaj ene usposobljene osebe, ki je pri ministrstvu
vpisana v evidenco usposobljenih oseb za izdelavo celostnih prometnih strategij
in mobilnostnih načrtov.
(2) V evidenco usposobljenih oseb za izdelavo celostne
prometne strategije in mobilnostnega načrta se lahko vpiše posameznik, ki
izpolnjuje naslednje pogoje:
-       
ima najmanj izobrazbo, pridobljeno po študijskih programih druge
stopnje, ki je povezana s področjem prometnega načrtovanja ali urejanja prostora;
-       
ima opravljeno strokovno usposabljanje.
(3) Strokovna usposabljanja za izdelovalce celostnih
prometnih strategij in mobilnostnih načrtov organizira ministrstvo.
(4) Po opravljenem strokovnem usposabljanju ministrstvo izda
potrdilo in posameznika vpiše v evidenco usposobljenih oseb, ki jo upravlja in
vodi ministrstvo. Za preverjanje upravičenosti izdelave akta iz prvega odstavka
tega člena evidenca vsebuje naslednje podatke o usposobljenih osebah:
-       
osebno ime,
-       
EMŠO,
-       
elektronski naslov,
-       
datum opravljenega strokovnega usposabljanja.
(5) Minister podrobneje predpiše način usposabljanja in
imenovanja usposobljenih oseb ter vodenja evidence o usposobljenih osebah za
izdelavo celostnih prometnih strategij in mobilnostnih načrtov.
PREHODNE IN KONČNE DOLOČBE
42. člen
(nadomestitev strategije in nacionalnih programov s področja
prometa z DCPS)
(1) Vlada sprejme predlog DCPS in ga pošlje v sprejetje
Državnemu zboru Republike Slovenije v petih letih od uveljavitve tega zakona.
(2) Strategija razvoja prometa v Republiki Sloveniji iz 33.
člena Pomorskega zakonika (Uradni list RS, št. 62/16 – uradno prečiščeno
besedilo, 41/17, 21/18 – ZNOrg, 31/18 – ZPVZRZECEP, 18/21 in 21/21 – popr.) in
deli nacionalnih programov razvoja in vzdrževanja državnih cest iz 42. člena
Zakona o cestah (Uradni list RS, št. 109/10, 48/12, 36/14 – odl. US, 46/15,
10/18 in 123/21 – ZPrCP-F; v nadaljevanju: ZCes-1), izgradnje avtocest v
Republiki Sloveniji iz 6. člena Zakona o družbi za avtoceste v Republiki
Sloveniji (Uradni list RS, št. 97/10 in 40/12 – ZUJF), razvoja civilnega
letalstva iz prvega odstavka 6. člena Zakona o letalstvu (Uradni list RS, št.
81/10 – uradno prečiščeno besedilo, 46/16 in 47/19) in razvoja pomorstva
Republike Slovenije iz 33. člena Pomorskega zakonika (Uradni list RS, št. 62/16
– uradno prečiščeno besedilo, 41/17, 21/18 – ZNOrg, 31/18 – ZPVZRZECEP, 18/21
in 21/21 – popr.), ki vsebujejo vsebine ali posamezne dele področnih prometnih
strategij, pomembne za celostno prometno načrtovanje, se vključijo in sprejmejo
kot del DCPS, v okviru katere se v skladu z načeli celostnega prometnega
načrtovanja iz drugega poglavja tega zakona uskladijo.
(3) Ne glede na prvi odstavek 13. člena Zakona o železniškem
prometu (Uradni list RS, št. 99/15 – uradno prečiščeno besedilo, 30/18, 82/21
in 54/22 – ZUJPP) se strategija razvoja javne železniške infrastrukture in
vzdrževanja javne železniške infrastrukture sprejmejo kot del DCPS.
(4) S sprejetjem DCPS prenehajo veljati:
-       
Strategija razvoja prometa v Republiki Sloveniji do leta 2030;
-       
Resolucija o nacionalnem programu razvoja prometa v Republiki Sloveniji
za obdobje do leta 2030 (Uradni list RS, št. 75/16 in 90/21);
-       
Resolucija o nacionalnem programu razvoja pomorstva Republike Slovenije
(Uradni list RS, št. 87/10 in 75/16 – ReNPRP30) v delih, ki se nanašajo na
pristanišče za mednarodni promet v Kopru in ostala pristanišča, na izboljšanje
pomorske varnosti, ki predvideva izgradnjo nadzornega centra in nadgradnjo
VTS-opreme ter drugih sistemov za spremljanje pomorskega prometa, na
vzdrževanje objektov za varnost plovbe, na hidrografske meritve slovenskega
morja, povečanje administrativnih zmogljivosti in usposobljenosti Uprave
Republike Slovenije za pomorstvo (v nadaljnjem besedilu: URSP) z vzpostavitvijo
novih poslovnih prostorov URSP.
(5) Do sprejetja DCPS se za potrebe četrtega odstavka 38.
člena tega zakona uporabljajo dokumenti iz četrtega odstavka tega člena.
43. člen
(veljavnost celostnih prometnih strategij)
(1) Z dnem uveljavitve tega zakona se za OCPS in RCPS po tem
zakonu štejejo celostne prometne strategije, ki so jih sprejele občine do
uveljavitve tega zakona.
(2) Do uveljavitve predpisa iz petega odstavka 15. člena tega
zakona lahko občine pripravljajo in sprejemajo spremembe in dopolnitve
občinskih in regijskih celostnih prometnih strategij v skladu s smernicami za
pripravo celostne prometne strategije, ki so objavljene na spletnem portalu o
trajnostni mobilnosti iz drugega odstavka 40. člena tega zakona.
44. člen
(sprejetje načrta upravljanja mestne logistike in izvajanja
parkirne politike v mestnih občinah)
(1) Načrt upravljanja mestne logistike za mesta z več kakor
100.000 prebivalci sprejmejo mestne občine v petih letih od uveljavitve
predpisa iz sedmega odstavka 23. člena tega zakona.
(2) Mestne občine sprejmejo načrt izvajanja parkirne politike
v petih letih od uveljavitve predpisa iz petega odstavka 24. člena tega zakona.
45. člen
(izvršilni predpisi)
Izvršilni predpisi iz petega odstavka 15. člena, sedmega
odstavka 23. člena, petega odstavka 24. člena, četrtega odstavka 26. člena, petega
odstavka 28. člena, sedmega odstavka 30. člena, drugega odstavka 36. člena,
šestega odstavka 38. člena in petega odstavka 41. člena tega zakona se izdajo v
treh letih od uveljavitve tega zakona.
46. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.
Št. 326-01/22-4/25
Ljubljana, dne 28. septembra 2022
EPA 40-IX
Državni zbor
Republike Slovenije
mag. Urška Klakočar Zupančič
predsednica