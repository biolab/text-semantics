1. člen
Državni zbor Republike Slovenije daje
Družbi za avtoceste v Republiki Sloveniji d.d. (v nadaljnjem besedilu: DARS
d.d.) soglasje za najetje kredita v znesku 92.504 mio ITL pri družbi Autovie
Venete S.p.A. za izgradnjo 2. in 3. etape avtocestnega odseka Vipava–Razdrto.
2. člen
DARS d.d. lahko najame kredit iz prejšnjega
člena pod naslednjimi pogoji:
-       
kredit ne bremenijo obresti;
-       
v skladu z obojestranskimi interesi je pogoj za brezobrestni kredit, da
se uporabnikom zagotovi čim boljša uporaba avtocestnih odsekov v Republiki
Italiji in v Republiki Sloveniji ter, da se vzpostavi čim boljša povezava obeh
avtocestnih sistemov. V ta namen bosta pogodbeni stranki Autovie Venete S.p.A.
in DARS d.d. sklenili poleg kreditne pogodbe, še pogodbo o tehničnem
sodelovanju v roku 30 dni po uveljavitvi kreditne pogodbe in ustanovili skupno
komisijo za nadzor uporabe kredita v skladu s predhodno parafiranimi osnutki. S
pogodbo o tehničnem sodelovanju se bosta DARS d.d. in Autovie Venete S.p.A.
zavezali opremiti slovenske avtocestne odseke in avtocestne odseke v Furlaniji
– Julijski krajini z napravami za pobiranje cestnine, katerih tehnologija bo
zagotovila možnost plačila cestnine z enako plačilno kartico v deželi Furlaniji
– Julijski krajini in v Republiki Sloveniji, s katero bo zagotovljen
enakopraven položaj vseh uporabnikov;
-       
izplačila posamičnih zneskov kredita do najvišjega možnega zneska
92.504.000.000 ITL se bodo izvajala med potekom gradbenih del, in sicer po
potrditvi posamičnih gradbenih situacij, kot jih bodo predvidevale pogodbe o
izvajanju del, ter po predložitvi potrdila o plačilu izvajalskih podjetij, tako
da bo družba Autovie Venete S.p.A. kreditirala družbo DARS d.d. v zneskih, ki
bodo proporcionalno razdeljeni glede na skupno vsoto kredita in glede na skupni
znesek, ki ga predvideva projekt gradbenih del;
-       
kredit se bo odplačeval v 15 enakih obrokih, prvi obrok po dveh letih od
datuma začetka obratovanja avtocestnega odseka Vipava–Razdrto oziroma od datuma
kolavdacije tega odseka, kolikor se kolavdacija izvede pred začetkom
obratovanja; drugi obrok se plača eno leto po zapadlosti prvega; vsak naslednji
obrok pa se plača eno leto po zapadlosti prejšnjega;
-       
postopke za dodelitev izvajalskih del (izbira izvajalcev del) bo
kreditojemalec razpisal na podlagi odprtih mednarodnih razpisov in pod enakimi
pogoji za ponudnike držav članic Evropske unije in Republike Slovenije.
3. člen
DARS d.d. koristi sredstva kredita iz 1. in
2. člena tega zakona skladno z dinamiko gradnje, določene v Nacionalnem
programu izgradnje avtocest v Republiki Sloveniji in v skladu z letnimi plani
razvoja in vzdrževanja avtocest.
4. člen
Ta zakon začne veljati naslednji dan po
objavi v Uradnem listu Republike Slovenije.
Št. 440-03/99-98/1
Ljubljana, dne 16. februarja 2000.
Predsednik
Državnega zbora
Republike Slovenije
Janez Podobnik, dr. med. l. r.