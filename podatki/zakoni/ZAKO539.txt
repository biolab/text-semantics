I. TEMELJNE DOLOČBE
1. člen
(vsebina zakona)
Ta zakon ureja postopek predlaganja in
podeljevanja najvišjih nagrad Republike Slovenije na področju šolstva.
2. člen
(opredelitev nagrad)
Nagrade Republike Slovenije na področju
šolstva (v nadaljnjem besedilu: nagrade) se podeljujejo za najvišje dosežke, ki
pomembno prispevajo k razvoju pedagoške prakse in teorije ter h kakovostnemu izobraževanju, utrjujejo
varstvo človekovih pravic in temeljnih svoboščin v vzgoji in izobraževanju,
omogočajo pozitivne vzgojne vplive šole ter spodbujajo humanizacijo odnosov v
šoli.
Za dosežke iz prejšnjega odstavka se
podelita nagrada za izjemne dosežke ali nagrada za življenjsko delo.
II. PREDLAGANJE IN PODELJEVANJE NAGRAD
3. člen
(predlagatelji nagrad)
Kandidate za nagrade lahko predlagajo
fizične in pravne osebe.
Predlagatelji ne morejo predlagati
podelitve posmrtne nagrade.
4. člen
(prejemniki nagrad)
Nagrada za izjemne dosežke se podeli posamezniku,
skupini posameznikov (v nadaljnjem besedilu: skupina), zavodu ali drugi
organizaciji s področja vzgoje in izobraževanja, ki so z izjemnim dosežkom
oziroma dosežki pomembno prispevali h kakovosti in razvoju področja vzgoje in
izobraževanja.
Nagrada za življenjsko delo se podeli
posamezniku, ki je na področju vzgoje in izobraževanja deloval najmanj 30 let
in je s svojim delom trajno prispeval h kakovostnim vsebinskim in sistemskim
rešitvam na področju vzgoje in izobraževanja.
5. člen
(odbor za podeljevanje nagrad)
Nagrade podeljuje odbor za podeljevanje
nagrad Republike Slovenije na področju šolstva (v nadaljnjem besedilu: odbor).
Odbor ima predsednika in osem članov, ki
jih izmed priznanih učiteljev, vzgojiteljev in drugih strokovnjakov, ki delujejo
na področju vzgoje in izobraževanja, imenuje Vlada Republike Slovenije na
predlog ministra, pristojnega za šolstvo. Sestavljen je tako, da je upoštevana
spolna uravnoteženost članov.
Mandat predsednika in članov odbora traja
štiri leta. Predsednik in člani
odbora so lahko ponovno imenovani.
Odbor lahko oblikuje za posamezna področja
svojega delovanja posebne strokovne komisije, ki pripravljajo strokovna mnenja
o posameznih predlogih.
6. člen
(pravilnik o delu odbora)
Odbor uredi način svojega dela s pravilnikom
o delu odbora (v nadaljnjem besedilu: pravilnik). Pravilnik določa zlasti:
-       
pravice, dolžnosti in način delovanja odbora,
-       
podrobnejše kriterije za dodeljevanje priznanj in način predlaganja
kandidatov,
-       
način ustanovitve in pristojnosti strokovnih komisij,
-       
vsebino in čas trajanja javnega razpisa,
-       
čas slovesne podelitve nagrad.
Pravilnik začne veljati, ko da nanj
soglasje Vlada Republike Slovenije.
7. člen
(javni razpis)
Odbor vsako leto objavi javni razpis za
podelitev nagrad v skladu s pravilnikom iz prejšnjega člena.
8. člen
(podeljevanje in število nagrad)
Odbor slovesno podeli nagrade enkrat letno.
Odbor lahko vsako leto podeli največ enajst
nagrad, od tega največ pet za življenjsko delo. Posamezniku, skupini, zavodu
ali drugi organizaciji se lahko podeli največ ena nagrada iste vrste.
9. člen
(sredstva)
Sredstva za delovanje odbora zagotavlja
Republika Slovenija.
Glede na s proračunom Republike Slovenije
zagotovljena sredstva odbor vsako leto določi denarno višino nagrade.
Strokovna in administrativno-tehnična
opravila za odbor opravlja ministrstvo, pristojno za šolstvo.
10. člen
(poročilo o delu odbora)
Odbor mora do
konca proračunskega leta izdelati poročilo o svojem
delu in ga predložiti Vladi Republike Slovenije.

Zakon o nagradah Republike Slovenije na
področju šolstva (Uradni list RS, št. 56/94) vsebuje naslednje prehodne in
končne določbe:
»III. PREHODNE IN KONČNE DOLOČBE
11. člen
(rok za
ustanovitev odbora)
Odbor se ustanovi najkasneje v dveh mesecih
po uveljavitvi tega zakona.
Odbor sprejme pravilnik o delu odbora
najkasneje en mesec po imenovanju predsednika in članov.
12. člen
(kontinuiteta
in ugled priznanj)
Nagrade in priznanja za najvišje dosežke na
področju šolstva v Republiki Sloveniji, podeljene do uveljavitve tega zakona,
so izenačene z nagradami, podeljenimi po tem zakonu.
13. člen
(rok podelitve
nagrad za leto 1994)
Ne glede na določilo prvega odstavka 8.
člena, se nagrade za leto 1994 podelijo najkasneje do 24. 12. 1994.
14. člen
(prenehanje
dosedanjih zakonskih določb)
Z dnem uveljavitve tega zakona preneha
veljati zakon o nagradah in priznanjih Staneta Žagarja (Uradni list SRS, št.
8/78).
15. člen
(uveljavitev
zakona)
Ta zakon začne veljati petnajsti dan po objavi
v Uradnem listu Republike Slovenije.«.

Zakon o spremembah in dopolnitvah Zakona o nagradah
Republike Slovenije na področju šolstva – ZNPS-A (Uradni list RS, št. 22/18) vsebuje naslednjo prehodno in
končno določbo:
»PREHODNA IN KONČNA DOLOČBA
7. člen
Pravilnik iz 6. člena zakona se uskladi z
določbami tega zakona v dveh mesecih od uveljavitve tega zakona.
Do uveljavitve tega zakona začeti postopki
se dokončajo po določbah Zakona o nagradah Republike Slovenije na področju
šolstva (Uradni list RS, št. 56/94).
8. člen
Ta zakon začne veljati petnajsti dan po
objavi v Uradnem listu Republike Slovenije.«.