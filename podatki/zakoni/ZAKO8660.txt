1. člen
S tem zakonom se za omilitev dviga cen energentov v pravni
red Republike Slovenije delno prenaša Direktiva Sveta (EU) 2022/542 z dne
5. aprila 2022 o spremembi direktiv 2006/112/ES in (EU) 2020/285 glede
stopenj davka na dodano vrednost (UL L št. 107 z dne 6. 4. 2022, str. 1)
in določa začasen ukrep na področju davka na dodano vrednost (v nadaljnjem
besedilu: DDV) z odstopom od določb Zakona o davku na dodano vrednost (Uradni
list RS, št. 13/11 – uradno prečiščeno besedilo, 18/11, 78/11, 38/12, 83/12,
86/14, 90/15, 77/18, 59/19, 72/19, 196/21 – ZDOsk, 3/22 in 29/22 – ZUOPDCE; v
nadaljnjem besedilu: ZDDV-1).
2. člen
(1) Ne glede na 41. člen ZDDV-1 se od 1. septembra 2022
do vključno 31. maja 2023 DDV obračunava in plačuje po nižji stopnji 9,5 %
od davčne osnove za naslednje dobave:
-       
električne energije iz tarifne oznake 2716 00 00;
-       
zemeljskega plina iz tarifnih oznak 2711 11 00, 2711 21 00 in 2711
29 00;
-       
daljinskega ogrevanja, uvrščenega v šifro standardne klasifikacije
dejavnosti D/35.30;
-       
lesa za kurjavo iz tarifne oznake 4401.
(2) Za obdobje veljavnosti ukrepa iz prejšnjega odstavka
Vlada zagotovi regulacijo cen energentov, za katere velja regulacija cen na dan
1. september 2022 in so izpolnjeni pogoji za regulacijo cen po zakonu, ki
ureja kontrolo cen.
(3) Za razvrstitev blaga iz prvega odstavka tega člena se
uporabljajo tarifne oznake iz kombinirane nomenklature carinske tarife iz
Uredbe Sveta (EGS) št. 2658/87 z dne 23. julija 1987 o tarifni in
statistični nomenklaturi ter skupni carinski tarifi (UL L št. 256 z dne
7. 9. 1987, str. 1), zadnjič spremenjene z Izvedbeno uredbo Komisije (EU)
2022/859 z dne 24. maja 2022 o spremembi Priloge I k Uredbi Sveta (EGS)
št. 2658/87 o tarifni in statistični nomenklaturi ter skupni carinski tarifi
(UL L 151 z dne 2. 6. 2022, str. 34).
3. člen
(1) Z globo od 1.200 do 15.000 eurov se kaznuje za prekršek
pravna oseba, če se pravna oseba po zakonu, ki ureja gospodarske družbe, šteje
za srednjo ali veliko gospodarsko družbo, pa z globo od 3.200 do 30.000 eurov,
če DDV obračuna po nepravilni stopnji (2. člen).
(2) Z globo od 800 do 10.000 eurov se za prekršek iz
prejšnjega odstavka kaznuje samostojni podjetnik posameznik ali posameznik, ki
samostojno opravlja dejavnost.
(3) Z globo od 600 do 4.000 eurov se za prekršek iz prvega
odstavka tega člena kaznuje odgovorna oseba pravne osebe, če se pravna oseba po
zakonu, ki ureja gospodarske družbe, šteje za srednjo ali veliko gospodarsko
družbo, pa se odgovorna oseba pravne osebe kaznuje z globo od 800 do 4.000
eurov.
(4) Z globo od 400 do 4.000 eurov se za prekršek iz prvega
odstavka tega člena kaznuje odgovorna oseba samostojnega podjetnika posameznika
ali odgovorna oseba posameznika, ki samostojno opravlja dejavnost.
KONČNA DOLOČBA
4. člen
Ta zakon začne veljati naslednji dan po objavi v Uradnem
listu Republike Slovenije.
Št. 434-02/22-6/17
Ljubljana, dne 23. avgusta 2022
EPA 197-IX
Državni zbor
Republike Slovenije
mag. Urška Klakočar Zupančič
predsednica