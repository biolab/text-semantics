I. SPLOŠNE DOLOČBE
1. člen
Ta zakon določa pogoje, ki jih morajo izpolnjevati živila, aditivi
za živila in izdelki ter snovi, ki prihajajo v stik z živili, da so zdravstveno
ustrezni ter ureja zdravstveni nadzor nad njihovo proizvodnjo in prometom z
namenom, da se varuje zdravje ljudi, zaščitijo interesi potrošnika in omogoča
nemoten promet na notranjem trgu in s tretjimi državami, spremljanje (monitoring)
zdravstvene ustreznosti živil in izdelkov ter snovi, ki prihajajo v stik z živili
ter medresorsko in mednarodno sodelovanje na področju zdravstvene problematike
prehrane in prehranske politike.
2. člen
Posamezni pojmi, uporabljeni v tem zakonu, imajo naslednji pomen:
Živilo je vse, kar ljudje uporabljajo za prehranske namene v
nepredelani, polpredelani ali predelani obliki, vključno s pitno vodo in
pijačami. Pojem živila zajema tudi aditive za živila, pomožna tehnološka
sredstva, snovi za obogatitev živil in žvečilni gumi. Med živila se ne štejejo
tobak in tobačni izdelki, zdravila ter psihotropne substance.
Živila živalskega izvora so sestavni deli živalskega telesa in
od njih oziroma od živali pridobljeni proizvodi v nepredelani, polpredelani ali
predelani obliki, za katera se po mednarodnih pogodbah zahteva mednarodno
veterinarsko dokazilo (v nadaljnjem besedilu: certifikat).
Nova živila so živila in sestavine živil, ki se do sedaj še
niso v pomembnem obsegu uporabljala za prehrano ljudi in se razvrščajo v
naslednje skupine:
a)    
živila in sestavine živil, ki vsebujejo ali jih sestavljajo gensko
spremenjeni organizmi v smislu zakona, ki ureja ravnanje z gensko spremenjenimi
organizmi;
b)    
živila in sestavine živil, pridobljena iz gensko spremenjenih organizmov,
ki pa ne vsebujejo gensko spremenjenih organizmov;
c)    
živila in sestavine živil z novo ali namerno spremenjeno primarno
molekularno strukturo;
d)    
živila in sestavine živil, ki jih sestavljajo ali so pridobljena iz
mikroorganizmov, gliv ali alg;
e)    
živila in sestavine živil, ki jih sestavljajo ali so pridobljene iz
rastlin, in sestavine živil, pridobljene iz živali, razen živil in sestavin
živil, pridobljenih s tradicionalnim razmnoževanjem ali gojenjem, ki že veljajo
za varna živila;
f)     
živila in sestavine živil, pridobljene s proizvodnim postopkom, ki
povzroči pomembne spremembe v sestavi ali strukturi živila in sestavine živil,
kar vpliva na njihovo prehransko vrednost, presnovo ali raven neželenih snovi,
in se do sedaj še ni uporabljal.
Pitna voda je voda iz javnih sistemov za oskrbo s pitno vodo,
voda za pakiranje ter predpakirana pitna voda, namenjena javni porabi.
Izdelki ter snovi, ki prihajajo pri proizvodnji in prometu živil
v stik z živili, so:
-       
posoda, pribor, oprema, naprave in embalaža za živila;
-       
sredstva za čiščenje in razkuževanje, ki se uporabljajo v proizvodnji in
prometu živil.
Proizvodnja je priprava, obdelava, predelava, dodelava in
pakiranje živil ter izdelkov in snovi, ki prihajajo v stik z živili, v končno
obliko ter hramba pri proizvajalcu. Za proizvodnjo se šteje tudi pripravo jedi
za javno prehrano.
Promet so vsi postopki po končani proizvodnji, ki vključujejo
hrambo, prevoz, razdeljevanje in prodajo končnih proizvodov, vključno z
njihovim izvozom ali uvozom, z namenom oskrbe uporabnika s proizvodi proti plačilu
ali brez plačila, razen v znanstvene namene.
Aditiv je vsaka snov, ki se običajno ne uporablja oziroma uživa
kot živilo in ne predstavlja običajne, tipične sestavine živila, ne glede na
to, ali ima hranilno vrednost ali ne, se pa namensko dodaja živilu iz tehnoloških
in organoleptičnih razlogov v proizvodnji, pakiranju, za prevoz in hrambo, ima neposredne
ali posredne učinke na živilo in postane sestavina živila.
Pomožno tehnološko sredstvo je vsaka snov, ki se običajno ne
uporablja oziroma uživa kot živilo, se pa namensko uporablja v predelavi živil
iz tehnoloških razlogov, zaradi česar so njeni ostanki ali njeni razgradni
produkti lahko sicer nenamensko vendar pričakovano prisotni v živilu.
Onesnaževalec (kontaminant) je katerikoli biološki, kemični,
fizikalni ali radiološki agens, ki je nenamensko prisoten v živilu kot
posledica postopkov pridelave kmetijskih pridelkov in surovin živalskega
izvora, oziroma proizvodnje in prometa živil, ali kot posledica onesnaženja
okolja.
Živila za posebne prehranske namene so živila, ki se zaradi
specifične sestave ali načina predelave bistveno razlikujejo od običajnih živil
ter so zaradi specifičnih prehranskih lastnosti namenjena prehrani določenih
skupin oseb z motnjami prebave ali presnove, osebam, katerih fiziološko stanje zahteva
nadzorovano in usmerjeno prehrano z določenimi snovmi v živilu ter dojenčkom in
malim otrokom.
Hranilne snovi (hranila) so beljakovine, ogljikovi hidrati, maščobe,
vitamini in minerali ter druge bistvene sestavine živil, ki vplivajo na
energijsko in biološko vrednost živila.
Biološka vrednost pomeni izkoristljivost v živilu vsebovanih hranilnih
snovi v organizmu.
Energijska vrednost pomeni energijo, ki se sprosti pri presnovi
iz hranilnih snovi, vsebovanih v določeni količini živila.
Prehranska oziroma hranilna vrednost živila pomeni energijsko
vrednost živila in vsebnost hranilnih snovi v določeni količini živila.
Higiena živil pomeni zahteve in ukrepe, potrebne za zagotavljanje
zdravstvene ustreznosti oziroma varnosti živil v vseh fazah njihove proizvodnje
in prometa.
Osebna higiena pomeni zahteve in ukrepe, potrebne za
zagotavljanje snažnosti in urejenosti oseb, delovne obleke in odsotnosti povzročiteljev
bolezni, ki se lahko prenašajo z živili.
HACCP (Hazard Analysis Critical Control Point) je sistem, ki
omogoča identifikacijo oziroma prepoznavanje, oceno, ukrepanje in nadzor nad
morebitno prisotnimi škodljivimi agensi v živilih, ali stanji, ki lahko ogrožajo
zdravje človeka.
Varnost živil pomeni zagotovilo, da živilo ni škodljivo za zdravje
potrošnika, če je pripravljeno oziroma zaužito za predviden namen.
Zdravstveni nadzor pomeni nadzor nad pogoji za zagotavljanje zdravstvene
ustreznosti živil, aditivov za živila, hranilnih snovi za obogatitev živila,
izdelkov ter snovi, ki prihajajo v stik z živili, predpisanimi s tem zakonom
ter predpisi, izdanimi na podlagi tega zakona zaradi preverjanja njihove neškodljivosti
za zdravje in s tem primernosti za uporabo v prehranske namene oziroma za
predviden način uporabe.
Zdravstvena ustreznost živil je varnost živil ter ustreznost njihove
sestave glede vsebnosti življenjsko pomembnih hranilnih snovi, ki vplivajo na
biološko in energijsko vrednost živil.
Zdravstvena ustreznost izdelkov ter snovi, ki prihajajo v stik
z živili, je varnost izdelkov ter snovi, ki prihajajo v stik z živili ter
ustreznost njihove sestave.
Prehrana je delovanje hrane v povezavi z zdravjem, ki obsega
vedenje o fizioloških potrebah organizma in procesih za zadovoljevanje teh
potreb v smislu posameznih hranil, načinov zagotavljanja teh hranil z ustreznim
načinom hranjenja in z učinki, če te prehranske potrebe niso pokrite ter o
posledicah vplivov živil in načinov prehranjevanja na organizem in zdravje
človeka. Poleg tega obsega socialne, ekonomske, kulturne in psihološke procese
v zvezi s prehranjevanjem.
Prehranska politika je koordinirano načrtovanje pristojnih
ministrstev in stroke in izvajanje celovitih ukrepov s področja zagotavljanja
potrebnih količin živil, ki so varna in prehransko ustrezna ter vseh ukrepov za
zdrave prehranske navade različnih skupin prebivalstva, s ciljem varovanja in
izboljšanja zdravja ljudi.
II. POGOJI ZA ZAGOTAVLJANJE ZDRAVSTVENE USTREZNOSTI ŽIVIL
3. člen
Proizvodnja in promet živil se morata izvajati skladno z načeli
higiene živil.
Proizvodnja in promet živil se lahko izvajata le v objektih, prostorih
in na mestih, ki ustrezajo higienskim in zdravstveno-tehničnim zahtevam.
Predpise o higienskih in zdravstveno-tehničnih pogojih v
proizvodnji živil živalskega izvora in njihovem prometu v zvezi z uvozom,
izvozom, prevozom, tranzitom ter skladiščenjem na debelo, izda minister,
pristojen za kmetijstvo, prehrano in veterinarstvo.
Predpise o higienskih in zdravstveno-tehničnih pogojih v
proizvodnji živil rastlinskega in mešanega izvora in v prometu živil, izda
minister, pristojen za zdravstvo.
Predpise o higienskih in zdravstveno-tehničnih pogojih v
prometu pošiljk surovega mesa, rib in vodnih organizmov, ki niso predpakirane,
izda minister, pristojen za kmetijstvo, prehrano in veterinarstvo, v soglasju z
ministrom, pristojnim za zdravstvo.
4. člen
V proizvodnji in prometu z živili lahko delajo samo osebe, ki
imajo ustrezno strokovno izobrazbo za delo z živili, oziroma so zanj dodatno
usposobljene in izpolnjujejo osnovne zahteve osebne higiene.
Pravne in fizične osebe, ki se ukvarjajo s proizvodnjo in prometom
živil, so dolžne skrbeti za stalno usposabljanje delavcev, ki prihajajo pri
delu v stik z živili.
Predpise, ki določajo osnovne zahteve osebne higiene, pogoje
za usposobljenost za delo z živili ter način in izvajalce usposabljanja, izda
minister, pristojen za zdravstvo.
5. člen
V proizvodnji in prometu živil ne smejo delati osebe, ki so
prenašalci povzročiteljev nalezljivih bolezni, zaradi česar bi lahko neposredno
ali posredno preko živil ogrožali zdravje potrošnika.
Predpis, ki določa zdravstvene zahteve za osebe, ki pri delu
v proizvodnji in prometu z živili prihajajo v stik z živili, izda minister,
pristojen za zdravstvo.
6. člen
Živila so zdravstveno ustrezna oziroma varna, če:
1.     
ne vsebujejo mikroorganizmov ali parazitov oziroma njihovih razvojnih
oblik ali izločkov, ki lahko škodljivo vplivajo na zdravje ljudi;
2.     
ostanki pesticidov in zdravil za veterinarsko uporabo, ki so na osnovi
dobre kmetijske in veterinarske prakse pričakovana posledica uporabe teh snovi
v postopkih pridelave kmetijskih pridelkov oziroma surovin živalskega izvora, ne
presegajo najvišje dovoljene koncentracije;
3.     
ne vsebujejo strupenih kovin, nekovin, drugih kemičnih onesnaževalcev iz
okolja ter strupenih in drugih snovi v koncentracijah, ki lahko škodljivo
vplivajo na zdravje ljudi;
4.     
ne vsebujejo aditivov, ki niso dovoljeni za proizvodnjo živil ali ne
izpolnjujejo pogojev čistosti oziroma če njihova količina ne presega dovoljene;
5.     
če ostanki pomožnih tehnoloških sredstev oziroma drugih snovi, ki se
uporabljajo v proizvodnji živil, ne presegajo najvišje dovoljene koncentracije,
oziroma ne vplivajo škodljivo na zdravje ljudi;
6.     
ne vsebujejo radionuklidov nad dopustno mejo ali niso obsevana nad mejo,
določeno s predpisi, oziroma pod mejo učinkovitosti obsevanja;
7.     
niso mehanično onesnažena s primesmi ali tujki, ki so lahko škodljivi za
zdravje ljudi, povzročajo odpor pri potrošnikih ali neposredno ogrožajo
zdravje;
8.     
je njihova sestava, ki lahko vpliva na biološko in energijsko vrednost živila,
v skladu s predpisanimi pogoji;
9.     
niso njihova sestava ali organoleptične lastnosti (okus, vonj, videz)
zaradi fizikalnih, kemičnih, mikrobioloških ali drugih procesov tako
spremenjene, da so namensko neuporabna;
10.  
je njihov rok uporabnosti čitljiv in ni pretečen;
11.  
so živila živalskega izvora označena z oznako zdravstvene ustreznosti.
Predpise iz 1., 3., 6. in 7. točke prejšnjega odstavka, izda
minister, pristojen za zdravstvo, v soglasju z ministrom, pristojnim za kmetijstvo,
prehrano in veterinarstvo.
Predpise iz 5. točke prvega odstavka tega člena, ki se nanašajo
na čistost tehnoloških sredstev oziroma drugih snovi in 8. točke prvega
odstavka tega člena, izda minister, pristojen za zdravstvo, v soglasju z
ministrom, pristojnim za kmetijstvo, prehrano in veterinarstvo.
Predpise iz 2. in 9. točke prvega odstavka tega člena izda
minister, pristojen za zdravstvo, v soglasju z ministrom, pristojnim za kmetijstvo,
prehrano in veterinarstvo.
Predpise iz 5. točke prvega odstavka tega člena razen pogojev
čistosti in 10. točke prvega odstavka tega člena, izda minister, pristojen za
kmetijstvo, prehrano in veterinarstvo, v soglasju z ministrom, pristojnim za
zdravstvo.
Predpis iz 11. točke prvega odstavka tega člena, izda minister,
pristojen za kmetijstvo, prehrano in veterinarstvo, v soglasju z ministrom, pristojnim
za zdravstvo.
7. člen
Živila iz prejšnjega člena ne smejo v promet, oziroma ne
smejo biti v prometu, če vsebujejo onesnaževalce oziroma druge snovi, škodljive
za zdravje, oziroma jih vsebujejo v količinah, ki lahko ogrožajo zdravje na
osnovi analize in ocene tveganja, ki ga onesnaževalec oziroma druga snov lahko
predstavlja za zdravje ljudi.
8. člen
Živila, ki se dajejo v promet, morajo biti opremljena z oznako,
ki vsebuje podatke o vseh sestavinah v skladu s posebnim predpisom, ki ureja
splošno označevanje predpakiranih živil, ki ga izda minister, pristojen za kmetijstvo,
prehrano in veterinarstvo, v soglasju z ministrom, pristojnim za zdravstvo.
V primeru, da je živilo opremljeno z oznako o hranilni vrednosti
živila, mora biti hranilna vrednost živila označena v skladu s predpisom iz
tretjega odstavka tega člena.
Minister, pristojen za zdravstvo, predpiše v soglasju z ministrom,
pristojnim za kmetijstvo, prehrano in veterinarstvo, način označevanja ter vrsto
podatkov o hranilni vrednosti živil v prometu.
9. člen
Novo živilo se sme dajati v promet, če je za njegovo dajanje
v promet izdano dovoljenje.
Dovoljenje za dajanje v promet novih živil iz točke a)
tretjega odstavka 2. člena tega zakona izda Urad za živila in prehrano, v
soglasju z ministrstvom, pristojnim za varstvo okolja in ministrstvom,
pristojnim za kmetijstvo, prehrano in veterinarstvo.
Dovoljenje za dajanje v promet novega živila iz točke b), c),
d), e) in f) tretjega odstavka 2. člena tega zakona izda Urad za živila in
prehrano, v soglasju z ministrstvom, pristojnim za kmetijstvo, prehrano in
veterinarstvo.
Dovoljenje za novo živilo iz točke a) tretjega odstavka 2.
člena tega zakona se lahko izda, če so izpolnjene tudi zahteve, ki jih mora
izpolnjevati izdelek za pridobitev dovoljenja za dajanje na trg skladno s
predpisi, ki urejajo ravnanje z gensko spremenjenimi organizmi.
Dovoljenje se izda v 150 dneh od prejema popolne prijave za
pridobitev dovoljenja.
Posebne zahteve, ki jih morajo izpolnjevati nova živila,
način njihovega označevanja, vsebino prijave za pridobitev dovoljenja in druge
pogoje za izdajo dovoljenja, vključno z natančnejšo opredelitvijo obsega
uporabe za prehrano in zahtevami iz četrtega odstavka tega člena, predpiše minister,
pristojen za zdravje, v soglasju z ministrom, pristojnim za kmetijstvo,
prehrano in veterinarstvo, in ministrom, pristojnim za varstvo okolja.
Pogoje za uvoz in izvoz novih živil predpiše Vlada Republike
Slovenije.
10. člen
Živilom se smejo v proizvodnji dodajati aditivi.
Dovoljenje za uporabo novih aditivov izda Urad za živila in
prehrano, v soglasju z ministrstvom, pristojnim za kmetijstvo, prehrano in
veterinarstvo.
Minister, pristojen za kmetijstvo, prehrano in veterinarstvo,
v soglasju z ministrom, pristojnim za zdravstvo, predpiše pogoje, ki jih morajo
izpolnjevati dovoljeni aditivi za živila in pogoje za njihovo uporabo v živilih.
Minister, pristojen za zdravstvo, v soglasju z ministrom, pristojnim
za kmetijstvo, prehrano in veterinarstvo, predpiše pogoje, ki jih morajo glede
čistosti izpolnjevati aditivi za živila.
11. člen
Da se obogati hranilna in biološka vrednost živil, se sme živilom
v proizvodnji dodajati vitamine, minerale in njihove soli ter druge hranilne
snovi v predpisanih količinah.
Živila iz prejšnjega odstavka morajo imeti v oznaki naštete
sestavine in količine, ki so jim dodane za obogatitev.
Minister, pristojen za zdravstvo, izda predpis, ki določa vrsto
živil ter hranilne snovi in njihove količine za obogatitev.
12. člen
Če so živila namenjena posebnim prehranskim potrebam ljudi,
pri katerih je potrebno zaradi posebnih fizioloških potreb ali motenj prebave
ali presnove doseči določene učinke s kontroliranim uživanjem živil, se jim sme
spremeniti sestava ali fizikalne, kemične, biološke oziroma druge lastnosti v
primerjavi z drugimi istovrstnimi živili (v nadaljnjem besedilu: živila za
posebne prehranske namene).
Med živila iz prejšnjega odstavka se uvrščajo tudi živila, katerih
uporaba mora biti pod zdravniškim nadzorom (živila za posebne zdravstvene
namene).
Predpise, ki določajo pogoje, ki jih morajo izpolnjevati živila
iz prvega in drugega odstavka tega člena in način njihovega označevanja, izda
minister, pristojen za zdravstvo.
III. POGOJI ZA ZAGOTAVLJANJE ZDRAVSTVENE USTREZNOSTI IZDELKOV
IN SNOVI, KI PRIHAJAJO V STIK Z ŽIVILI
13. člen
Izdelki in snovi, ki prihajajo v stik z živili, ne smejo vsebovati
snovi, ki lahko škodljivo vplivajo na zdravje ljudi ali poslabšajo organoleptične
lastnosti in sestavo živil, če prehajajo v živilo.
Predpise o pogojih, ki jih morajo izpolnjevati izdelki in snovi,
ki prihajajo v stik z živili, določi minister, pristojen za zdravstvo.
IV. OGLAŠEVANJE
14. člen
Živilom je prepovedano pripisovati zdravilno lastnost v smislu
preprečevanja, zdravljenja ali ozdravljenja bolezni ali jih označevati oziroma
oglaševati s sliko, znamenji, izrazi ali besedili, ki bi lahko potrošnika
zavedli v zmoto glede sestave, lastnosti, namena uporabe ali učinka delovanja živila.
Ne glede na prejšnji odstavek lahko minister, pristojen za
zdravstvo, dovoli za posamezna živila, da se v njihovo oznako vpišejo podatki o
njihovi zdravilni lastnosti in določi, kako sme biti navedena oziroma oglaševana
njihova zdravilna lastnost.
15. člen
Oglaševanje alkoholih pijač, ki vsebujejo več kot 15
volumenskih odstotkov alkohola, je prepovedano.
Alkoholne pijače, ki vsebujejo 15 in manj volumenskih
odstotkov alkohola, se lahko oglašujejo na nosilcih, kot so bilteni, katalogi,
letaki in prospekti, ki so namenjeni oglaševanju in poslovnemu komuniciranju in
drugih nosilcih objavljanja informacij, razen ob cestah na plakatih, tablah,
panojih in svetlobnih napisih.
Alkoholne pijače iz prejšnjega odstavka se lahko oglašujejo v
časopisih in revijah, radiu in televiziji, elektronskih publikacijah, teletekstu
ter drugih oblikah dnevnega in periodičnega objavljanja uredniško oblikovanih
programskih vsebin s prenosom zapisa glasu, zvoka ali slike na način, ki je
dostopen javnosti.
Objavljanje podatkov o kakovosti in drugih lastnostih
alkoholnih pijač ter podatkov o prejetih nagradah in priznanjih v strokovnih
revijah in drugih oblikah poslovnega komuniciranja, ki niso namenjene končnemu
potrošniku, se ne šteje za oglaševanje.
15.a člen
Alkoholne pijače je na radiu in televiziji prepovedano
oglaševati med 7. uro in 21.30.
Alkoholne pijače je prepovedano oglaševati v kinematografih
pred 22. uro.
15.b člen
Oglaševalsko sporočilo mora izpolnjevati naslednje pogoje:
-       
ne sme spodbujati čezmerne porabe alkohola ali prikazovati pozitivne
vzročne zveze med pitjem alkohola in uspehom v življenju,
-       
ne sme biti namenjeno mladim in prikazovati oseb, ki uživajo alkohol,
-       
ne sme prikazovati oseb, mlajših od 25 let,
-       
ne sme povezovati uživanja alkohola s povečano telesno zmogljivostjo ali
z vožnjo v prometu,
-       
ne sme ustvarjati videza, da uživanje alkohola prispeva k uspehom v družbenem
in spolnem življenju,
-       
ne sme poudarjati, da ima alkohol zdravilne učinke, ali da je poživilo,
pomirjevalo ali sredstvo za reševanje osebnih težav,
-       
ne sme prikazovati abstinence ali zmernega pitja v negativni luči,
-       
ne sme poudarjati visoke vsebnosti alkohola kot posebne kakovosti
alkoholnega izdelka,
-       
ne sme se pojavljati v in na stavbah, objektih in pripadajočih
zemljiščih, kjer se opravlja zdravstvena dejavnost ter dejavnost vzgoje, športa
ter izobraževanja,
-       
ne sme se pojavljati na panojih, tablah, plakatih ali svetlobnih
napisih, ki so od vrtcev in šol oddaljeni manj kot 300 metrov,
-       
ne sme se pojavljati na prireditvah, ki so v prvi vrsti namenjene
mladoletnim osebam, in na športnih prireditvah,
-       
ne sme vključevati simbolov, podob, junakov iz risanih filmov in drugih
mladinskih oddaj, 
-       
vsebovati mora opozorilo: “Minister za zdravje opozarja: Uživanje
alkohola lahko škoduje zdravju!“ ali “Minister za zdravje opozarja: Prekomerno
pitje alkohola škoduje zdravju!“.
Opozorilo iz zadnje alinee prejšnjega odstavka je, razen na
radiu, pisno. Dobro se mora ločiti od podlage in mora biti napisano s takšno
velikostjo črk, da je brez težav berljivo. Oglaševalsko sporočilo na filmskem
platnu in televiziji mora prikazovati opozorilo najmanj 5 sekund. V primeru, ko
je oglaševalsko sporočilo krajše, mora opozorilo trajati ves čas oglaševalskega
sporočila. Črke opozorila morajo biti velike najmanj toliko, kot so velike črke
pri podnapisih. Črke opozorila drugih oglaševalskih sporočil morajo biti tako
velike, da površina, ki jo zavzemajo, predstavlja najmanj 10% velikosti
površine prostora, ki ga obsega celotno oglaševalsko sporočilo.
Določba trinajste alinee prvega odstavka tega člena ne velja
za nosilce, kot so bilteni, katalogi, letaki in prospekti, ki so namenjeni
poslovnemu komuniciranju, ter za druge nosilce objavljanja informacij v
prodajalnah, kadar gre za obveščanje potrošnikov o cenah in drugih pogojih, ki
se nanašajo na prodajo alkoholnih pijač.
V. NADZOR NAD ŽIVILI IN IZDELKI TER SNOVMI, KI PRIHAJAJO V
STIK Z ŽIVILI
16. člen
Za zagotovitev zdravstvene ustreznosti živil in izdelkov ter
snovi, ki prihajajo v stik z živili, se izvajajo naslednje vrste nadzora:
1.     
notranji nadzor, ki ga izvajajo pravne ali fizične osebe, ki proizvajajo
ali dajejo v promet živila in izdelke ter snovi, ki prihajajo v stik z živili;
2.     
uradni zdravstveni nadzor nad živili, pitno vodo, aditivi za živila,
sestavo živil, ki lahko vpliva na biološko in energijsko vrednost živil,
hranilnimi snovmi za obogatitev živil, izdelki ter snovmi, ki prihajajo v stik
z živili, ki ga izvajajo zdravstveni inšpektorji, razen nadzora iz 3. točke
tega odstavka;
3.     
uradni zdravstveni nadzor nad proizvodnjo živil živalskega izvora,
njihovim prometom v zvezi z uvozom, izvozom, prevozom, tranzitom, skladiščenjem
in prometom na debelo ter prometom s svežim neembaliranim mesom, surovimi
ribami in drugimi vodnimi organizmi, ki niso predpakirani in uporabo izdelkov
ter snovi, ki prihajajo v stik s temi živili, ki ga izvajajo veterinarski
inšpektorji.
Nadzor nad splošnim označevanjem živil in aditivov, ki se
nanaša na zdravstveno ustreznost živil, izvaja Zdravstveni inšpektorat
Republike Slovenije, nadzor nad splošnim označevanjem živil in aditivov, ki se
nanaša na kakovost živil pa izvaja Inšpektorat za kontrolo kakovosti kmetijskih
pridelkov oziroma živil.
Strokovno podporo izvajanju uradnega zdravstvenega nadzora iz
2. in 3. točke prejšnjega odstavka, zlasti na področjih kemije, živilske
kemije, medicine, veterinarske medicine, živilske mikrobiologije,
biotehnologije, živilske higiene in živilske tehnologije, zagotavljajo
imenovani javni zavodi.
Javne zavode, ki zagotavljajo strokovno podporo uradnemu zdravstvenemu
nadzoru iz 2. točke prvega odstavka tega člena, imenuje minister, pristojen za
zdravstvo, javne zavode, ki zagotavljajo strokovno podporo uradnemu
zdravstvenemu nadzoru iz 3. točke prvega odstavka tega člena, pa imenuje
minister, pristojen za kmetijstvo, prehrano in veterinarstvo.
Minister, pristojen za zdravstvo in minister, pristojen za kmetijstvo,
prehrano in veterinarstvo, določita način izvajanja uradnega zdravstvenega nadzora
nad živili ter pogoje za imenovanje javnih zavodov za izvajanje strokovne
podpore iz prejšnjega odstavka.
Minister, pristojen za zdravstvo, določi način izvajanja uradnega
zdravstvenega nadzora nad izdelki in snovmi, ki prihajajo v stik z živili.
17. člen
Pravne in fizične osebe, ki opravljajo proizvodnjo in promet
z živili in javno oskrbo s pitno vodo, morajo v notranjem nadzoru spremljati in
zagotavljati njihovo zdravstveno ustreznost v vseh fazah proizvodnje in
prometa. Notranji nadzor mora biti vzpostavljen na osnovah HACCP sistema, ki
omogoča prepoznavanje mikrobioloških, kemičnih in fizikalnih agensov, ki lahko
predstavljajo tveganje za zdravje, izvajanje potrebnih ukrepov ter vzpostavlja
stalen nadzor na tistih mestih (kritičnih kontrolnih točkah) v proizvodnji in
prometu živil, kjer se tveganja lahko pojavijo.
Če pravna ali fizična oseba iz prejšnjega odstavka ugotovi,
utemeljeno sumi ali je obveščena s strani pristojne inšpekcije, da živilo, ki
ga je uvozila, proizvedla, predelala, izdelala ali dala v promet, ni v skladu z
zahtevami zdravstvene ustreznosti oziroma varnosti živil iz 6. in 7. člena tega
zakona, mora to živilo takoj umakniti iz proizvodnje in prometa, za katerega je
odgovorna v okviru notranjega nadzora, in o tem obvestiti pristojno inšpekcijo.
Pravne in fizične osebe iz prvega odstavka tega člena morajo
voditi dokumentacijo o obsegu in načinu izvajanja notranjega nadzora.
Način izvajanja ter dokumentacijo o obsegu in načinu izvajanja
notranjega nadzora predpišeta minister, pristojen za zdravstvo in minister,
pristojen za kmetijstvo, prehrano in veterinarstvo.
18. člen
Laboratorijsko preskušanje zdravstvene ustreznosti živil in
izdelkov ter snovi, ki prihajajo v stik z živili v okviru izvajanja notranjega
nadzora, se lahko opravlja v lastnih laboratorijih ali v drugih laboratorijih,
ki izpolnjujejo predpisane pogoje.
Pogoje glede strokovno-tehnične usposobljenosti laboratorijev
iz prejšnjega odstavka predpišeta minister, pristojen za zdravstvo in minister,
pristojen za kmetijstvo, prehrano in veterinarstvo.
19. člen
Uradni zdravstveni nadzor obsega pregled, vzorčenje, preskušanje,
preverjanje dokumentacije in ugotovitve glede:
1.     
higienskih in zdravstveno tehničnih pogojev objektov za proizvodnjo in
promet z živili in pitno vodo ter za javno oskrbo s pitno vodo oziroma prometa živil
izven teh objektov ali na javnih površinah;
2.     
zdravstvene ustreznosti živil, pitne vode in izdelkov ter snovi, ki
prihajajo v stik z živili v vseh fazah njihove proizvodnje in prometa ter vseh
snovi, ki se uporabljajo iz tehnoloških ali organoleptičnih razlogov v vseh
fazah proizvodnje in prometa od surovin, polizdelkov, polgotovih do končnih
izdelkov ter ustreznost tehnoloških postopkov;
3.     
higienskega stanja prostorov, naprav, opreme in pripomočkov za
proizvodnjo in promet z živili in pitno vodo;
4.     
zdravja oseb, ki delajo v proizvodnji in prometu z živili in pitno vodo,
zaradi preprečevanja, nastanka in širjenja nalezljivih bolezni;
5.     
osebne higiene oseb, ki delajo z živili v proizvodnji in prometu;
6.     
strokovne usposobljenosti oseb in njihovega znanja o osebni higieni in
higieni živil, če delajo v proizvodnji in prometu z živili;
7.     
izvajanja HACCP sistema v notranjem nadzoru nad živili.
Finančna sredstva za izvajanje uradnega zdravstvenega nadzora
se zagotovijo v državnem proračunu.
20. člen
Fizične in pravne osebe, ki proizvajajo, ali dajejo v promet živila
in izdelke ter snovi, ki prihajajo v stik z živili, so pristojnim inšpektorjem
iz 16. člena tega zakona, ki opravljajo uradni zdravstveni nadzor, dolžne omogočiti
nadzor vseh faz proizvodnje oziroma prometa proizvodov, notranjega nadzora
zagotavljanja ustreznosti oziroma kakovosti ter jim na njihovo zahtevo dati podatke
o vrsti, sestavi in čistosti surovin, kemičnih sredstev in drugih snovi,
uporabljenih v proizvodnji živil in izdelkov ter snovi, ki prihajajo v stik z živili
ter drugo dokumentacijo.
Pravne in fizične osebe iz prejšnjega odstavka morajo dati
pristojnemu inšpektorju brezplačno na razpolago potrebno količino živil oziroma
izdelkov ter snovi, ki prihajajo v stik z živili, da vzame vzorec. O tem, da je
bil vzet vzorec, se sestavi zapisnik.
21. člen
Če se z laboratorijskim preskušanjem ugotovi, da odvzeti vzorec
v postopku opravljanja uradnega zdravstvenega nadzora ne ustreza pogojem
zdravstvene ustreznosti, plača stroške preskušanja pravna ali fizična oseba,
pri kateri je bil vzorec odvzet.
22. člen
Preskušanje živil in izdelkov ter snovi, ki prihajajo v stik z
živili v okviru izvajanja uradnega zdravstvenega nadzora, opravljajo
akreditirani laboratoriji na podlagi imenovanja ministra, pristojnega za
zdravstvo.
Preskušanje živil v okviru izvajanja uradnega zdravstvenega nadzora,
za katerega so pristojni veterinarski inšpektorji, opravljajo akreditirani
laboratoriji na podlagi imenovanja predstojnika veterinarske uprave.
Pogoje glede kadrovske, strokovne in tehnične usposobljenosti
ter postopek za pridobitev oziroma odvzem imenovanja za opravljanje preskušanja
določita minister, pristojen za zdravstvo in minister, pristojen za kmetijstvo,
prehrano in veterinarstvo.
23. člen
Minister, pristojen za zdravstvo, določi v soglasju z ministrom,
pristojnim za kmetijstvo, prehrano in veterinarstvo, referenčne laboratorije za
izvajanje metodoloških in doktrinarnih nalog s področja laboratorijskih preiskav
zdravstvene ustreznosti živil in izdelkov ter snovi, ki prihajajo v stik z živili.
Pogoje glede kadrovske, strokovne in tehnične
usposobljenosti, ki jih mora izpolnjevati referenčni laboratorij iz prejšnjega
odstavka, določi minister, pristojen za zdravstvo, v soglasju z ministrom,
pristojnim za kmetijstvo, prehrano in veterinarstvo.
23.a člen
Nadzor nad oglaševanjem alkoholnih pijač izvaja Tržni
inšpektorat.
Če pristojni inšpektor ugotovi, da se alkoholne pijače
oglašujejo v nasprotju s 15., 15.a in 15.b členom tega zakona, z odločbo
prepove oglaševanje.
Pritožba zoper odločbo ne zadrži izvršitve.
Za izvršitev odločbe iz drugega odstavka tega člena lahko
pristojni inšpektor odredi takojšnje prenehanje oglaševanja na stroške pravne
osebe oziroma posameznika, ki stori prekršek iz 15., 15.a in 15.b člena tega
zakona.
VI. URADNI ZDRAVSTVENI NADZOR NAD UVOZOM ŽIVIL IN IZDELKOV
TER SNOVI, KI PRIHAJAJO V STIK Z ŽIVILI
24. člen
Živila in izdelki ter snovi, ki prihajajo v stik z živili, ki
se uvažajo oziroma začasno uvažajo ali izvažajo zaradi predelave, dodelave in
obdelave iz oziroma v tretje države, morajo glede zdravstvene ustreznosti
izpolnjevati pogoje, ki so predpisani s tem zakonom.
Uvoznik živil ali izdelkov ter snovi, ki prihajajo v stik z živili,
mora ob vložitvi carinske deklaracije za uvoz vložiti pri pristojnem
zdravstvenem inšpektorju, za živila živalskega izvora pa pri pristojnem
veterinarskem inšpektorju, zahtevo za pregled pošiljke, ki jo uvaža, da se
ugotovi njena zdravstvena ustreznost.
Živila in izdelki ter snovi, ki prihajajo v stik z živili, ki
se uvažajo, imajo lahko certifikat pooblaščenega organa države izvoznice, da so
zdravstveno ustrezni. Certifikati, izdani v državah, s katerimi je Republika
Slovenija sklenila meddržavno pogodbo, se lahko uporabljajo neposredno.
Ne glede na določbe prejšnjega odstavka je za živila živalskega
izvora, ki se uvažajo, certifikat obvezen.
Ne glede na določila tretjega in četrtega odstavka tega člena,
lahko pristojni zdravstveni inšpektor, glede zdravstvene ustreznosti živil živalskega
izvora pa pristojni veterinarski inšpektor, pregleda in odredi laboratorijsko
preskušanje živil ali izdelkov ter snovi, ki prihajajo v stik z živili, ki se
uvažajo.
Stroške laboratorijskega preskušanja in ocene zdravstvene ustreznosti
krije uvoznik.
25. člen
Pred odobritvijo katerekoli carinsko dovoljene rabe ali
uporabe, razen tranzita, mora pristojni inšpektor iz drugega odstavka
prejšnjega člena potrditi zdravstveno ustreznost pošiljke.
Ne glede na prejšnji odstavek smejo carinski organi na
zahtevo uvoznika odobriti carinsko dovoljeno rabo ali uporabo, razen tranzita,
brez potrdila o zdravstveni ustreznosti pošiljke, če je bila pošiljka dana na
analizo, izid analize pa še ni znan in če se s tem strinja pristojni inšpektor,
ki je opravil pregled pošiljke.
Če se z analizo ugotovi, da pošiljka iz prejšnjega odstavka
ni zdravstveno ustrezna, jo mora uvoznik na lastne stroške vrniti pošiljatelju.
26. člen
Določbe tega zakona se uporabljajo tudi za živila in izdelke
ter snovi, ki prihajajo v stik z živili, ki se uvažajo v proste in carinske
cone ali v carinska skladišča.
VII. PRAVICE IN DOLŽNOSTI INŠPEKTORJEV
27. člen
Poleg pooblastil po splošnih predpisih ima pristojni
inšpektor pri opravljanju uradnega zdravstvenega nadzora pravico in dolžnost
odrediti enega ali več naslednjih ukrepov:
1.     
začasno prepove proizvodnjo in promet živil in izdelkov ter snovi, ki
prihajajo v stik z živili, za katere se sumi, da so zdravstveno neustrezni,
dokler se z laboratorijskim preskušanjem ne ugotovi njihova zdravstvena
ustreznost;
2.     
začasno prepove promet živil, ki niso opremljena z oznako ali so
opremljena z oznako, ki ne vsebuje vseh predpisanih podatkov;
3.     
prepove proizvodnjo in promet živil in izdelkov ter snovi, ki prihajajo
v stik z živili, če je s pregledom ali z laboratorijskim preskušanjem dokazana
njihova zdravstvena neustreznost in neprimernost za prehrano ljudi oziroma
predviden namen uporabe;
4.     
odredi, da se odvzamejo in neškodljivo uničijo živila in izdelki ter
snovi, ki prihajajo v stik z živili, ki ogrožajo zdravje ljudi, na stroške fizične
ali pravne osebe, pri kateri so bila odkrita;
5.     
prepove uvoz zdravstveno neustreznih živil ali izdelkov ter snovi, ki
prihajajo v stik z živili in odredi, da se na stroške uvoznika vrnejo pošiljatelju;
6.     
odredi, da se na stroške uvoznika neškodljivo uničijo zdravstveno
neustrezna živila ali izdelki ter snovi, ki prihajajo v stik z živili, ki se
uvažajo, če je ogroženo zdravje ljudi ali če pošiljke ni mogoče vrniti pošiljatelju;
7.     
prepove proizvodnjo in promet živil znotraj in zunaj poslovnih
prostorov, če niso zagotovljeni pogoji, ki preprečujejo škodljive vplive na
njihovo zdravstveno ustreznost;
8.     
odredi, da se odpravijo zdravstveno tehnične in higienske pomanjkljivosti
v proizvodnji in prometu živil, pitne vode in izdelkov ter snovi, ki prihajajo
v stik z živili;
9.     
odredi, da se odstranijo z dela osebe, ki delajo neposredno v
proizvodnji in prometu z živili in pitno vodo, če bi njihovo zdravstveno stanje
lahko neposredno ali posredno ogrožalo zdravje ljudi, če niso usposobljeni za
delo z živili ali ne nosijo predpisane delovne obleke ali obutve;
10.  
prepove nedovoljeno oglaševanje in odredi na stroške oglaševalca
odstranitev prepovedanih oglaševalnih sredstev;
11.  
zapečati objekt, delovne prostore, opremo in predmete oziroma prepove
uporabo objekta, delovnih prostorov, opreme in predmetov, če je zaradi
zdravstveno tehničnih in higienskih pomanjkljivosti ogrožena zdravstvena
ustreznost živil oziroma izdelkov in snovi, ki prihajajo v stik z živili in s tem
ogroženo zdravje ljudi;
12.  
izreče za prekršek denarno kazen, ki se izterja takoj na kraju prekrška.
Ukrepe iz prejšnjega odstavka odredi pristojni inšpektor z
odločbo, izdano v upravnem postopku. Pritožba zoper odločbo ne zadrži njene
izvršitve.
28. člen
Če pri opravljanju nadzora nad zdravstveno ustreznostjo pristojni
inšpektor sumi, da je bil s kršitvijo določb tega zakona in na njegovi podlagi
izdanih oziroma drugih predpisov storjen prekršek ali kaznivo dejanje, mora vložiti
pri pristojnem organu predlog za uvedbo postopka za prekršek ali podati ovadbo.
VIII. MEDRESORSKO SODELOVANJE
29. člen
Zaradi varovanja javnega zdravja in zdravja potrošnikov pred
zdravstvenimi tveganji, ki so vezana na živila in prehrano, vključno s
tveganji, ki se lahko pojavljajo v proizvodnji ali prometu živil, kot tudi
varovanja interesov potrošnikov v zvezi z živili in prehrano, se ustanovi Urad
za živila in prehrano kot organ v sestavi Ministrstva za zdravje.
Urad za živila in prehrano opravlja naslednje naloge:
1.     
pripravi predlog nacionalne strategije in predlog nacionalnega programa
za vodenje prehranske politike, ki zajema:
- 
na področju prehrane naloge in aktivnosti, ki izhajajo iz nacionalnega
programa zdravstvenega varstva Republike Slovenije;
- 
nacionalno strategijo varnosti živil;
- 
sodelovanje pri strategiji za zagotavljanje pridelave in predelave
zadostnih količin varnih in po sestavi zdravstveno ustreznih živil glede na
nacionalne potrebe;
2.     
na podlagi podatkov pristojnih ministrstev in stroke spremlja in
koordinira izvajanje prehranske politike in nacionalnega programa prehranske
politike;
3.     
spremlja prehranske navade prebivalstva in pripravlja smernice za zdravo
prehrano;
4.     
predlaga ukrepe za doseganje ciljev zdrave prehrane in boljšega zdravja
vse populacije s posebnim poudarkom na najbolj ogroženih skupinah populacije;
5.     
vključuje se v sistem spremljanja in analiziranja nepričakovanih
nevarnosti in na podlagi ocen tveganj predlaga ukrepe za varovanje zdravja
potrošnikov pred negativnimi posledicami vezanimi na živila in načine prehrane;
6.     
pripravlja predloge ukrepov za izvajanje zdravstvenega nadzora nad
živili na podlagi spremljanja zdravstvene ustreznosti živil in podatkov o
prijavljenih boleznih, povzročenih z živili;
7.     
obvešča potrošnike in jih usmerja v ustrezen izbor živil ter zagotavlja
njihovo pravico do ustreznih informacij in podatkov o živilih;
8.     
sodeluje na mednarodni ravni na področju varnosti živil;
9.     
sodeluje in koordinira dejavnosti na mednarodni ravni na področju zdrave
prehrane in prehranske politike.
Poleg nalog iz prejšnjega odstavka opravlja Urad za živila in
prehrano tudi naslednje naloge:
1.     
izdaja dovoljenja za nova živila;
2.     
izdaja dovoljenja za uporabo novih aditivov;
3.     
izdaja soglasja za pridobitev naziva za naravne mineralne vode;
4.     
obvešča nosilce dejavnosti proizvodnje in prometa z živili glede njihove
odgovornosti za varnost živil;
5.     
pripravlja programe izobraževanja in usposabljanja delavcev o higieni
živil in zdrave prehrane;
6.     
odobri uporabo panožnih smernic za dobro higiensko prakso;
7.     
pripravlja strokovne podlage za predpise s področja zdravstvene
ustreznosti živil, ki jih izda minister, pristojen za zdravje;
8.     
opravlja druge z zakonom določene naloge.
30. člen
Na predlog Vlade Republike Slovenije Državni zbor Republike Slovenije
sprejme Nacionalni program prehranske politike, ki vsebuje:
-       
strategijo na področju varnosti živil, zdravega prehranjevanja ter
zagotavljanja zadostnih količin zdravih živil, ki so varna in uravnotežena po
sestavi,
-       
specifične potrebe in prednostna področja,
-       
cilje in naloge na področju izvajanja prehranske politike,
-       
nosilce nalog za uresničevanje nacionalnega programa.
Program iz prejšnjega odstavka vsebuje kratkoročne,
srednjeročne in dolgoročne cilje.
31. člen
Pri ministrstvu, pristojnem za zdravstvo, se ustanovi Svet za
živila in prehrano kot strokovno in posvetovalno telo na področju doktrinarnih,
metodoloških in strokovnih nalog v zvezi z vodenjem prehranske politike ter
zdravstvene problematike, vezane na živila in prehrano.
Svet iz prejšnjega odstavka sestavljajo strokovnjaki s področja
zdravstva, kmetijstva, živilstva, veterine, varstva potrošnikov, izobraževanja
ter varovanja okolja.
Člane sveta, ki jih predlagajo ministri, pristojni za delovna
področja iz prejšnjega odstavka, imenuje minister, pristojen za zdravstvo.
IX. SPREMLJANJE (MONITORING) ZDRAVSTVENE USTREZNOSTI ŽIVIL IN
IZDELKOV TER SNOVI, KI PRIHAJAJO V STIK Z ŽIVILI
32. člen
V Republiki Sloveniji se izvaja spremljanje zdravstvene ustreznosti
živil, vključno s pitno vodo, in izdelkov ter snovi, ki prihajajo v stik z živili
(v nadaljnjem besedilu: monitoring).
Nosilec monitoringa po tem zakonu je javni zavod s področja
zdravstva, prehrane, kmetijstva, veterinarstva in okolja.
Nosilec monitoringa za posamezne onesnaževalce pripravi v sodelovanju
s pristojnimi inšpektorati in z javnimi zavodi, imenovanimi za preskušanje
zdravstvene ustreznosti živil, pitne vode in izdelkov ter snovi, ki prihajajo v
stik z živili ter Svetom za živila in prehrano, predlog ciljanih
laboratorijskih preiskav živil in izdelkov ter snovi, ki prihajajo v stik z živili
(v nadaljnjem besedilu: program monitoringa).
Predlog programa monitoringa ter njegovih izvajalcev se izdela
na podlagi ugotovitev in evidenc o zdravstveni ustreznosti živil, pitne vode,
ekoloških razmerah v pridelavi, higienskih pogojih in epidemioloških razmerah
nalezljivih bolezni v proizvodnji in prometu živil in pitne vode ter evidenc o
boleznih, ki so neposredno ali posredno vezana na živila, pitno vodo oziroma
izdelke in snovi, ki prihajajo v stik z živili.
Minister, pristojen za zdravstvo, v soglasju z ministrom, pristojnim
za kmetijstvo, prehrano in veterinarstvo, ter ministrom, pristojnim za okolje,
določi pogoje, ki jih mora glede kadrovske, strokovne in tehnične
usposobljenosti izpolnjevati nosilec monitoringa, imenuje nosilce monitoringa
za posamezne onesnaževalce ter sprejme program iz prejšnjega odstavka. Sredstva
za izvedbo programa krije državni proračun.
33. člen
Zaradi spremljanja vplivov živil, pitne vode in izdelkov ter
snovi, ki prihajajo v stik z živili, na zdravje ljudi, vodi Inštitut za
varovanje zdravja Republike Slovenije v skladu z zakonom, ki ureja zbirke
podatkov s področja zdravstva, zbirke podatkov o obsegu in rezultatih preiskav
pri izvajanju monitoringa.
X. KAZENSKE DOLOČBE
34. člen
Z denarno kaznijo od 500.000 tolarjev do 8,000.000 tolarjev
se kaznuje za prekršek pravna oseba, ki se ukvarja s proizvodnjo ali prometom živil
in izdelkov ter snovi, ki prihajajo v stik z živili, ali oglaševanjem oziroma
reklamno dejavnostjo:
1.     
če proizvede ali da v promet živila, ki niso varna (6. člen);
2.     
če da v promet živilo, ki ni opremljeno z oznako, oziroma če oznaka ne
vsebuje podatkov o vseh sestavinah (prvi odstavek 8. člena);
3.     
če da v promet živilo z oznako o hranilni vrednosti, ki ne vsebuje
predpisanih podatkov, ali vsebuje napačne podatke (drugi odstavek 8. člena);
4.     
če da v promet, ali ima v prometu živila, ki vsebujejo onesnaževalce,
oziroma druge snovi, škodljive za zdravje, oziroma jih vsebujejo v količinah,
ki lahko ogrožajo zdravje na osnovi analize in ocene tveganja, ki ga onesnaževalec
oziroma druga snov lahko predstavlja za zdravje človeka (7. člen);
5.     
če proizvaja živila s pomočjo biotehnoloških in tehnoloških postopkov,
ki niso strokovno preverjeni, ali so škodljivi za zdravje človeka, ali jih daje
v promet (prvi odstavek 9. člena);
6.     
če ne označi novega živila oziroma gensko spremenjenega živila na
predpisan način oziroma da v promet novo živilo brez dovoljenja (9. člen);
7.     
če se živilom dodajo aditivi, ki niso dovoljeni oziroma uporabi nov
aditiv brez dovoljenja, ali so dodani v neustrezni količini ali če je način
njihove uporabe neustrezen (10. člen);
8.     
če živilo nima v oznaki naštetih sestavin, ki so mu dodane za obogatitev
in njihove količine (11. člen);
9.     
če proizvaja ali daje v promet izdelke ter snovi, ki prihajajo v stik z živili,
ki vsebujejo nedovoljene snovi ali njihova količina presega dopustno mejo (13. člen);
10.  
če pripisuje živilu zdravilno lastnost v smislu preprečevanja,
zdravljenja ali ozdravljenja bolezni, ali jih oglašuje na način, ki bi lahko
potrošnika zavedel v zmoto glede sestave, lastnosti, namena uporabe ali
delovanja živila (14. člen);
11.  
če v proizvodnji in prometu živil nima vzpostavljenega notranjega
nadzora in če ne vzame iz prometa zdravstveno neustreznega živila (17. člen).
12.  
če inšpekcijskim organom ne omogoči izvajanja nadzora, oziroma ne da
količine živil in izdelkov ter snovi, ki prihajajo v stik z živili, potrebne za
odvzem vzorca, ali podatkov o snoveh, uporabljenih za njihovo proizvodnjo (20. člen);
13.  
če ne vloži zahteve za pregled pošiljke pri pristojnem inšpektorju, ali
ne predloži certifikata za uvoz živila živalskega izvora (24. člen);
14.  
če ravna v nasprotju z ukrepi, odrejenimi z odločbo inšpekcijskega
organa (27. člen).
Z denarno kaznijo od 200.000 tolarjev do 3,000.000 tolarjev
se kaznuje posameznik, ki stori prekršek v zvezi z samostojnim opravljanjem
dejavnosti, če stori prekršek iz prejšnjega odstavka.
Z denarno kaznijo od 30.000 tolarjev do 250.000 tolarjev se
kaznuje za prekršek odgovorna oseba pravne osebe, ki stori prekršek iz prvega
odstavka tega člena.
34.a člen
Z denarno kaznijo 500.000 tolarjev do 8,000.000 tolarjev se
kaznujeta za prekršek pravna oseba – izdajatelj oglaševalskega sporočila in
pravna oseba – naročnik oglaševalskega sporočila, za oglaševanje, ki je v
nasprotju s 15., 15.a in 15.b členom tega zakona.
Z denarno kaznijo od 100.000 tolarjev do 250.000 tolarjev se
kaznuje odgovorna oseba izdajatelja oglaševalskega sporočila in odgovorna oseba
naročnika oglaševalskega sporočila, ki stori prekršek iz prejšnjega odstavka.
Z denarno kaznijo od 200.000 do 3,000.000 tolarjev se kaznuje
posameznik, ki stori prekršek iz prvega odstavka tega člena v zvezi s
samostojnim opravljanjem dejavnosti.
35. člen
Z denarno kaznijo 250.000 tolarjev se kaznuje za prekršek
pravna oseba, ki se ukvarja s proizvodnjo ali prometom živil, če pri delu z živili
zaposli osebe, ki nimajo ustrezne strokovne usposobljenosti in ustreznega
zdravstvenega pregleda, če kršijo osnovno načelo higiene pri delu z živili ali pravila
osebne higiene, snažnosti delovnih oblek oziroma ne nosijo predpisane delovne
obleke in obutve, snažnosti delovnih ali stranskih prostorov, priprav, naprav,
opreme ali pribora za delo in opravljanje storitev in s tem ogrožajo higieno
proizvodnje ali prometa z živili ali higieno opravljanja storitev (3., 4. in 5.
člen).
Z denarno kaznijo 150.000 tolarjev se kaznuje posameznik, ki
stori prekršek v zvezi s samostojnim opravljanjem dejavnosti, če stori prekršek
iz prejšnjega odstavka.
Z denarno kaznijo 80.000 tolarjev se kaznuje za prekršek tudi
odgovorna oseba pravne osebe in posameznik, ki dela neposredno v proizvodnji
ali prometu z živili, če stori prekršek iz prvega odstavka tega člena.
Pristojni inšpektor izreče in izterja na kraju prekrška denarno
kazen za prekršek iz prvega, drugega in tretjega odstavka tega člena od tistih,
ki so ta prekršek storili.

Zakon o zdravstveni ustreznosti živil in
izdelkov ter snovi, ki prihajajo v stik z živili – ZZUZIS (Uradni list RS, št. 52/00)
vsebuje naslednje prehodne in končne določbe:
»XI. PREHODNE IN KONČNE DOLOČBE
36. člen
Izvršilni predpisi po tem zakonu se izdajo v dveh letih po
njegovi uveljavitvi.
Vlada Republike Slovenije ustanovi Urad za prehrano v šestih
mesecih po uveljavitvi tega zakona.
Svet za živila in prehrano se ustanovi pri Ministrstvu za zdravstvo
v treh mesecih po uveljavitvi tega zakona.
37. člen
Pravne in fizične osebe, ki opravljajo proizvodnjo in promet
z živili in izdelki ter snovmi, ki prihajajo v stik z živili, morajo uskladiti
svojo dejavnost glede pogojev za zagotavljanje zdravstvene ustreznosti, oglaševanja
in nadzora zdravstvene ustreznosti živil oziroma izdelkov in snovi, ki
prihajajo v stik z živili po tem zakonu in izvršilnih predpisih, izdanih na njegovi
podlagi, do 31. 12. 2002.
38. člen
Laboratorije iz 22. člena tega zakona imenujeta minister, pristojen
za zdravstvo in predstojnik veterinarske uprave do 31. 12. 2002.
Laboratorije iz 23. člena tega zakona določi minister, pristojen
za zdravstvo v soglasju z ministrom, pristojnim za veterinarstvo in ministrom,
pristojnim za kmetijstvo in prehrano, do 31. 12. 2002.
Do imenovanja laboratorijev iz prejšnjega odstavka opravljajo
preskušanje živil ter izdelkov in snovi, ki prihajajo v stik z živili, javni
zavodi, ki imajo pooblastilo za opravljanje analiz in superanaliz živil in
predmetov splošne rabe.
39. člen
Do izdaje predpisov iz 36. člena tega zakona se uporabljajo naslednji
izvršilni predpisi, kolikor niso v nasprotju s tem zakonom:
-       
pravilnik o zdravstveni ustreznosti pitne vode (Uradni list RS, št.
46/97, 52/97 - popravek, 54/98 in 7/00);
-       
pravilnik o načinu odvzemanja vzorcev in metodah za laboratorijsko
analizo pitne vode (Uradni list SFRJ, št. 33/87);
-       
pravilnik o pogojih glede zdravstvene neoporečnosti predmetov splošne
rabe, ki smejo v promet (Uradni list SFRJ, št. 26/83, 61/84, 56/86, 50/89 in
18/91);
-       
pravilnik o metodah za določanje pH vrednosti, količine toksičnih kovin
in nekovin v sredstvih za osebno higieno, negovalnih in lepotilnih sredstev za
obraz in telo in za določanje njihove mikrobiološke neoporečnosti (Uradni list SFRJ,
št. 46/83);
-       
pravilnik o količinah pesticidov in drugih strupenih snovi, hormonov,
antibiotikov in mikotoksinov, ki smejo biti v živilih (Uradni list SFRJ, št.
59/83 in 79/87);
-       
pravilnik o pogojih, ki jim morajo glede mikrobiološke neoporečnosti
ustrezati živila v prometu (Uradni list SFRJ, št. 45/83 in 43/89, Uradni list
RS, št. 39/92);
-       
pravilnik o metodah mikrobioloških analiz in superanaliz živil (Uradni
list SFRJ, št. 25/80);
-       
pravilnik o kakovosti aditivov za živilske izdelke (Uradni list SFRJ, št.
39/89 in 22/90 - popravek);
-       
pravilnik o pogojih glede zdravstvene neoporečnosti dietetičnih živil,
ki se smejo dajati v promet (Uradni list SFRJ, št. 4/85 in 70/86);
-       
navodilo o načinu jemanja vzorcev živil in predmetov splošne rabe za
analize in superanalize (Uradni list SFRJ, št. 60/78);
-       
odločba o zdravstvenih in drugih organizacijah združenega dela, ki
izpolnjujejo pogoje za opravljanje superanaliz živil in predmetov splošne rabe
(Uradni list SFRJ, št. 25/80 in 4/83);
-       
odločba o določitvi organizacij združenega dela, ki izpolnjujejo pogoje
za sistematično preiskovanje kontaminacije z radioaktivnimi snovmi (Uradni list
SFRJ, št. 40/86);
-       
odredba o določitvi organizacij združenega dela, ki preizkušajo živila
(Uradni list SRS, št. 25/88, 39/88 in 25/89, Uradni list RS, št. 46/90);
-       
pravilnik o higienskih in sanitarno tehničnih pogojih, ki jih morajo
izpolnjevati objekti za pripravo in delitev hrane (Uradni list SRS, št. 6/90 in
Uradni list RS, št. 5/93);
-       
pravilnik o zagotavljanju higienske neoporečnosti živil rastlinskega
izvora in pripravljenih jedi ter kruha in peciva med prevozom (Uradni list SRS,
št. 17/85);
-       
pravilnik o tečajih in izpitih za pridobitev osnovnega znanja o higieni živil
in o osebni higieni za osebe zaposlene v proizvodnji ali prometu z živili
(Uradni list SRS, št. 17/85 in 8/89);
-       
pravilnik o posebni delovni obleki in obutvi oseb, ki prihajajo pri
opravljanju svojih del in nalog v proizvodnji ali prometu v neposreden dotik z živili
(Uradni list SRS, št. 35/82);
-       
pravilnik o higienskih in sanitarno-tehničnih pogojih, ki jih morajo
izpolnjevati prodajalne živil živalskega izvora (Uradni list SRS, št. 22/76 in
Uradni lirt RS, št. 47/92).
40. člen
V enem letu po uveljavitvi tega zakona preneha veljati zakon
o zdravilih (Uradni list RS, št. 9/96 in 19/96 - popravek) v delu, ki določa,
da se kot zdravila štejejo tudi dietetični izdelki s terapevtsko indikacijo -
izdelki z odstranjenimi specifičnimi aminokislinami, brezglutenski in drugi
dietetični izdelki za zdravljenje presnovnih motenj.
41. člen
Z dnem uveljavitve tega zakona preneha veljati zakon o zdravstvenem
nadzorstvu nad živili (Uradni list SRS, št. 17/75 in 42/86) in se preneha
uporabljati zakon o zdravstveni neoporečnosti živil in predmetov splošne rabe
(Uradni list SFRJ, št. 55/78 in 58/85).
42. člen
Ta zakon začne veljati petnajsti dan po objavi v Uradnem listu
Republike Slovenije.«.

Zakon o spremembah in dopolnitvah zakona o
zdravstveni ustreznosti živil in izdelkov ter snovi, ki prihajajo v stik z
živili – ZZUZIS-A (Uradni list RS, št. 42/02)
spreminja 36. člen zakona tako, da se glasi:
»36. člen
Izvršilni predpisi po tem zakonu se izdajo v dveh letih po
njegovi uveljavitvi.
Svet za živila in prehrano se ustanovi pri Ministrstvu za
zdravstvo v treh mesecih po uveljavitvi tega zakona.«;
ter vsebuje naslednje prehodne in končne
določbe:
»PREHODNE IN KONČNE DOLOČBE
17. člen
Urad za živila in prehrano prične z delom najkasneje do 1. 1.
2003, do takrat pa njegove naloge opravlja Ministrstvo za zdravje.
18. člen
Določba četrtega odstavka 9. člena zakona se začne
uporabljati ob uveljavitvi zakona, ki bo uredil ravnanje z gensko spremenjenimi
organizmi.
19. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah določenih
zakonov na področju zdravja – ZdZPZ (Uradni list RS, št. 47/04)
vsebuje naslednjo končno določbo:
»II. KONČNA DOLOČBA
36. člen
Ta zakon začne veljati naslednji dan po objavi v Uradnem
listu Republike Slovenije.«.