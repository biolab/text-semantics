I. SPLOŠNE DOLOČBE
1. člen
Ta zakon določa vrste nagrad in priznanj za
dosežke na področju znanstveno-raziskovalne in razvojne dejavnosti ter postopek
predlaganja in podeljevanja teh nagrad.
2. člen
Najvišja državna nagrada in najvišje
priznanje za dosežke na področju znanstveno - raziskovalne in razvojne dejavnosti
sta:
-       
Zoisova nagrada,
-       
Zoisovo priznanje.
3. člen
Na področju raziskovalne in razvojne
dejavnosti se podeljujejo še:
-       
priznanje ambasador oziroma ambasadorka (v nadaljnjem besedilu:
ambasador) znanosti Republike Slovenije,
-       
Puhova nagrada,
-       
Puhovo priznanje.
3.a člen
Vsako leto se lahko podeli skupno največ 15
Zoisovih nagrad in priznanj, Puhovih nagrad in priznanj ter priznanj ambasador
znanosti Republike Slovenije (v nadaljnjem besedilu: nagrade in priznanja).
3.b člen
Posamezniku oziroma posameznici se lahko
podeli največ ena nagrada oziroma priznanje iste vrste.
Nagrade in priznanja se posmrtno ne morejo
podeliti. Izjemoma se lahko podelijo posmrtno, če je kandidat za nagrado
oziroma priznanje še živel v času vložitve predloga za podelitev nagrade
oziroma priznanja.
II. ZOISOVA NAGRADA IN ZOISOVO PRIZNANJE
4. člen
Zoisova nagrada se podeli za:
-       
življenjsko delo raziskovalca oziroma raziskovalke (v nadaljnjem
besedilu: raziskovalec), ki se je s svojim delom izjemno uveljavil na področju
znanstveno-raziskovalne in razvojne dejavnosti,
-       
vrhunske dosežke na področju znanstveno-raziskovalne in razvojne
dejavnosti.
Zoisovo priznanje se podeli za pomembne
dosežke na področju znanstveno-raziskovalne in razvojne dejavnosti.
5. člen
Zoisovo nagrado in Zoisovo priznanje lahko
prejme raziskovalec v Republiki Sloveniji, ki je s svojimi dosežki trajno
prispeval k razvoju znanstveno-raziskovalne in razvojne dejavnosti v Republiki
Sloveniji.
Za Zoisovo nagrado za vrhunske dosežke na
področju znanstveno-raziskovalne in razvojne dejavnosti in za Zoisovo priznanje
se upoštevajo dela, ki so bila objavljena v zadnjih sedmih letih pred
predlaganjem.
6. člen
(črtan)
7. člen
(črtan)
III. ODBOR REPUBLIKE SLOVENIJE ZA PODELITEV NAGRAD IN
PRIZNANJ ZA IZJEMNE DOSEŽKE V ZNANSTVENO-RAZISKOVALNI IN RAZVOJNI DEJAVNOSTI
8. člen
Zoisove nagrade, Zoisova priznanja,
priznanja ambasador znanosti Republike Slovenije, Puhovo nagrado in Puhovo
priznanje podeljuje Odbor Republike Slovenije za podelitev nagrad in priznanj
za izjemne dosežke v znanstveno-raziskovalni in razvojni dejavnosti (v
nadaljnjem besedilu: Odbor).
9. člen
Odbor imenuje Vlada Republike Slovenije
izmed uveljavljenih raziskovalcev. Kandidate za člane Odbora predlagajo
Slovenska akademija znanosti in umetnosti, univerze in visokošolski zavodi,
raziskovalni zavodi, gospodarske organizacije in posamezni raziskovalci.
10. člen
Odbor ima štirinajst članov oziroma članic
(v nadaljnjem besedilu: člani) in predsednika oziroma predsednico (v nadaljnjem
besedilu: predsednik). Sestavljen je tako, da je
upoštevana spolna uravnoteženost članov in da so zastopana vsa področja
znanstvenih ved.
Predsednik in člani Odbora so imenovani za
dobo štirih let tako, da se pri prvem imenovanju za sedem članov odbora določi
mandat dveh let, za ostale pa štiri leta. Predsednik in člani Odbora ne morejo biti imenovani dva zaporedna
mandata.
Delo članov Odbora je častno in brezplačno.
11. člen
Za pomoč pri izbiri kandidatov za podelitev
nagrad in priznanj lahko Odbor imenuje strokovne komisije za širša področja.
12. člen
Odbor sprejme pravilnik, ki podrobneje
določa način dela Odbora, način oblikovanja strokovnih komisij in področja
njihovega dela, način predlaganja kandidatov, obliko in vsebino javnega
razpisa, kriterije in merila za podelitev nagrad in priznanj, način odločanja,
število posameznih nagrad in priznanj ter način podelitve nagrad in priznanj. Pravilnik začne veljati,
ko da nanj soglasje Vlada Republike Slovenije in se objavi v Uradnem listu
Republike Slovenije.
13. člen
Delo Odbora je javno.
Odbor enkrat letno objavi:
-       
javni razpis za nagrade in priznanja,
-       
poročilo o svojem delu.
14. člen
Strokovna in administrativno-tehnična
opravila za Odbor opravlja ministrstvo, pristojno za znanost.
Sredstva za delo Odbora ter nagrade in
priznanja se zagotavljajo v proračunu Republike Slovenije.
IV. ZBIRANJE PREDLOGOV IN PODELITEV NAGRAD IN PRIZNANJ
15. člen
Odbor objavi vsako leto javni razpis za
podelitev nagrad in priznanj.
Kandidate za nagrade in priznanja lahko
predlagajo fizične in pravne osebe.
16. člen
Vse nagrade in priznanja se podelijo vsako
leto ob obletnici rojstva Žige Zoisa.
17. člen
Glede na s proračunom Republike Slovenije
zagotovljena sredstva Odbor vsako leto določi denarno višino nagrad in
priznanj.
17.a člen
Odbor podeljuje nagrade in priznanja ob
preverjanju upoštevanja Evropskega kodeksa ravnanja za ohranjanje raziskovalne
poštenosti, ki ga je sprejela Evropska znanstvena fundacija. Kandidati za
priznanje ali nagrado, predlagatelji in strokovnjaki, ki pripravijo strokovno
utemeljitev predloga, podpišejo izjavo, s katero izjavijo, da je bil pri delih,
predlaganih za priznanje ali nagrado, upoštevan navedeni kodeks ravnanja.
V. PRIZNANJE AMBASADOR ZNANOSTI REPUBLIKE SLOVENIJE
18. člen
Za pomembne dosežke pri promociji in
razvoju slovenske znanstvene in razvojne dejavnosti v tujini Odbor podeljuje
priznanje ambasador znanosti Republike Slovenije.
V.A PUHOVA NAGRADA IN PUHOVO PRIZNANJE
19. člen
Za izume, tehnološke in netehnološke
razvojne dosežke in uporabo znanstvenih izsledkov vseh znanstvenih področij pri
uvajanju novosti v gospodarsko in družbeno prakso Odbor podeljuje Puhovo
nagrado.
Za pomembne dosežke na področju razvojne
dejavnosti s področij naravoslovja, tehnike, ved o življenju, humanistike in
družboslovja Odbor podeljuje Puhovo priznanje.
Puhova nagrada se podeli za:
-       
življenjsko delo posameznika, ki se je s svojimi dosežki v celotnem
življenjskem obdobju izjemno uveljavil ter s tem prispeval h gospodarskemu oziroma
družbenemu razvoju ter gospodarsko učinkoviti družbi v Sloveniji,
-       
vrhunske dosežke posameznika ali skupine posameznikov, ki so se izjemno
uveljavili s svojimi dosežki, ki imajo izjemen pomen za gospodarski oziroma
družbeni razvoj posameznega področja, regije ali države.
Puhovo priznanje se podeli posamezniku ali
skupini posameznikov za pomemben dosežek ali več dosežkov, ki imajo pomen za
razvoj podjetja ali gospodarski oziroma družbeni razvoj krajevne skupnosti ali
občine.
20. člen
(črtan)

Zakon o nagradah in priznanjih za izjemne
dosežke v znanstveno-raziskovalni in razvojni dejavnosti – ZNPZRRD (Uradni list
RS, št. 93/05) vsebuje naslednje prehodne in
končne določbe:
»VI. PREHODNE IN KONČNE DOLOČBE
21. člen
Zoisove nagrade in Zoisova priznanja ter
priznanja ambasador znanosti Republike Slovenije podeljena do uveljavitve tega
zakona, so enakovredna nagradam in priznanjem, podeljenim v skladu s tem
zakonom.
22. člen
Pravilnik iz 12. člena tega zakona se izda
najpozneje v šestih mesecih po uveljavitvi tega zakona.
23. člen
Mandat članov Komisije Republike Slovenije
za nagrade in priznanja preneha z imenovanjem novih članov v Odbor.
24. člen
Z dnem, ko začne veljati ta zakon, prenehata
veljati 38. in 39. člen Zakona o raziskovalni dejavnosti (Uradni list RS, št.
8/91-I).
Do sprejema pravilnika iz 12. člena tega
zakona se uporablja Pravilnik o nagradah in priznanjih Republike Slovenije za
znanstveno-raziskovalno delo (Uradni list RS, št. 39/98, 11/99 in 33/01).
25. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o nagradah
in priznanjih za izjemne dosežke v znanstveno-raziskovalni in razvojni dejavnosti
– ZNPZRRD-A (Uradni list RS, št. 79/17) vsebuje naslednji prehodni in
končno določbo:
»PREHODNI IN KONČNA DOLOČBA
14. člen
Pravilnik iz 12. člena zakona se
uskladi z določbami tega zakona v šestih mesecih od uveljavitve tega zakona.
15. člen
Predsednik in člani Odbora nadaljujejo delo
do izteka svojega mandata.
16. člen
Ta zakon začne veljati petnajsti dan po
objavi v Uradnem listu Republike Slovenije.«.