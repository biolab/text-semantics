I. SPLOŠNE DOLOČBE
1. člen
Ta zakon določa načine in pogoje za sodelovanje delavcev pri
upravljanju gospodarskih družb, ne glede na obliko lastnine, samostojnih
podjetnikov posameznikov z najmanj 50 delavci in zadrug (v nadaljnjem besedilu:
družba) in v pravni red Republike Slovenije prenaša Direktiva 2002/14/ES
Evropskega parlamenta in Sveta z dne 11. marca 2002 o določitvi splošnega
okvira za obveščanje in posvetovanje z delavci v Evropski skupnosti (UL L št.
80 z dne 23. 3. 2002, str. 29) in Direktiva Sveta 2001/23/ES z dne 12. marca
2001 o približevanju zakonodaje držav članic v zvezi z ohranjanjem pravic
delavcev v primeru prenosa podjetij, obratov ali delov podjetij ali obratov (UL
L št. 82 z dne 22. 3. 2001, str. 16).
Pravico do sodelovanja pri upravljanju uresničujejo delavci
po določbah tega zakona tudi v podjetjih, ki opravljajo gospodarske javne
službe, v bankah in v zavarovalnicah, če ni s posebnim zakonom drugače
določeno. 
Pravico do sodelovanja pri upravljanju v zavodih uresničujejo
delavci kot posamezniki po določbah tega zakona, kolektivno pa v skladu s
posebnim zakonom.
Ta zakon se ne uporablja za sodelovanje delavcev pri
upravljanju v evropskih svetih delavcev, v evropski delniški družbi in v
evropski zadrugi, če ni s posebnim zakonom tako določeno.
1.a člen
Izrazi, uporabljeni v tem zakonu, imajo naslednji pomen: 
a)
»organ upravljanja« oziroma »direktor« je poslovodstvo, kakor ga določa zakon,
ki ureja gospodarske družbe; 
b) »organ vodenja ali nadzora družbe« je organ
vodenja ali nadzora, kakor ga določa zakon, ki ureja gospodarske družbe, in
nadzorni ali upravni odbor zadruge, kakor ga določa zakon, ki ureja zadruge; 
c)
»kapitalsko povezane družbe« so koncernske družbe oziroma koncern, kakor jih
določa zakon, ki ureja gospodarske družbe oziroma zadruge.
2. člen
Sodelovanje delavcev pri upravljanju se uresničuje na
naslednje načine: 
-       
s pravico do pobude in s pravico do odgovora na to pobudo, 
-       
s pravico do obveščenosti, 
-       
s pravico dajanja mnenj in predlogov ter s pravico do odgovora nanje, 
-       
z možnostjo ali obveznostjo skupnih posvetovanj z delodajalcem, 
-       
s pravico soodločanja, 
-       
s pravico zadržanja odločitev delodajalca.
3. člen
Pravice v zvezi s sodelovanjem delavcev pri upravljanju
uresničujejo delavci kot posamezniki ali kolektivno preko: 
-       
sveta delavcev ali delavskega zaupnika, 
-       
zbora delavcev, 
-       
predstavnikov delavcev v organih družbe.
4. člen
Delavci imajo pravico do individualnega in kolektivnega
sodelovanja pri upravljanju, zlasti če gre za soodločanje oziroma vplivanje na
vsebino in organizacijo dela ter na določitev in izvajanje aktivnosti,
namenjenih izboljševanju delovnih razmer oziroma humanizaciji delovnega okolja
in doseganju uspešnega poslovanja družbe.
5. člen
Poleg načinov sodelovanja delavcev pri upravljanju, določenih
z 2. členom tega zakona, se lahko z dogovorom med svetom delavcev in
delodajalcem določijo tudi drugi načini sodelovanja delavcev pri upravljanju. 
S pisnim dogovorom med svetom delavcev in delodajalcem se
podrobneje uredi uresničevanje pravic iz tega zakona ter druga vprašanja, za
katera je s tem zakonom tako določeno, lahko pa se dogovori tudi več
soupravljalskih pravic delavcev, kot jih določa ta zakon.
Sklep o sklenitvi dogovora sprejme na strani delodajalca
organ upravljanja. 
Delodajalec mora dogovor javno objaviti na način, ki je v
družbi običajen. 
Z dogovorom iz tega člena se ne določajo pravice iz delovnega
razmerja, plače in tisti pogoji dela, ki se skladno s predpisi urejajo s
splošno veljavnimi kolektivnimi pogodbami. 
Določbe dogovora med svetom delavcev in delodajalcem, ki niso
v skladu s prejšnjim odstavkom, so nične.
6. člen
Dogovor iz prejšnjega člena se uporablja neposredno.
Dogovor izvršuje delodajalec, če v posameznih primerih ni
določeno drugače. 
Odstopanje delodajalca od zagotavljanja pravic, dogovorjenih
z dogovorom, je možno samo s soglasjem sveta delavcev. 
Svet delavcev se s postopki, ki odstopajo od sprejetega
dogovora, ne sme vmešavati v upravljanje družbe.
7. člen
S pravico do sodelovanja delavcev pri upravljanju se ne
posega v pravice in obveznosti sindikatov in združenj delodajalcev, da ščitijo
interese svojih članov. 
Svet delavcev se mora vzdržati kakršnihkoli oblik
sindikalnega boja.
II. SVET DELAVCEV IN DELAVSKI ZAUPNIK
1. Oblikovanje, sestava, mandat in izvolitev sveta delavcev
8. člen
Delavci imajo pravico izvoliti svet delavcev v skladu s tem
zakonom. 
Svet delavcev se oblikuje, če je v družbi zaposlenih več kot
20 delavcev z aktivno volilno pravico.
9. člen
V družbi, v kateri je zaposlenih do 20 delavcev z aktivno
volilno pravico, delavci sodelujejo pri upravljanju preko delavskega zaupnika. 
Za izvolitev delavskega zaupnika se smiselno uporabljajo
določbe tega zakona, ki se nanašajo na svet delavcev. Delavski zaupnik se s
tajnim glasovanjem lahko izvoli tudi na zboru delavcev. 
Delavskemu zaupniku se mora omogočiti način dela in
zagotoviti pravice, ki se nanašajo na svet delavcev.
10. člen
Svet delavcev sestavlja naslednje število članov: 
-       
v družbi z do 50 delavcev – trije člani; 
-       
v družbi z več kot 50 do 100 delavcev – pet članov; 
-       
v družbi z več kot 100 do 200 delavcev – sedem članov; 
-       
v družbi z več kot 200 do 400 delavcev – devet članov; 
-       
v družbi z več kot 400 do 600 delavcev – 11 članov; 
-       
v družbi z več kot 600 do 1.000 delavcev – 13 članov. 
V družbi z več kot 1.000 delavcev se število članov sveta
delavcev poveča za dva člana na vsakih dodatnih 1.000 delavcev. 
Mandat članov sveta delavcev traja štiri leta. Člani so lahko
ponovno izvoljeni. 
Število članov sveta delavcev se v času mandatne dobe ne
spremeni, ne glede na spremembo števila delavcev z aktivno volilno pravico v
družbi.
11. člen
Svet delavcev preneha z delom, če se število delavcev z
aktivno volilno pravico zmanjša pod število, določeno v 8. členu tega zakona,
razen če ni v dogovoru drugače določeno.
12. člen
Pravico voliti predstavnike v svet delavcev imajo vsi
delavci, ki delajo v družbi nepretrgoma najmanj šest mesecev (aktivna volilna
pravica). 
Direktor, delavci, ki imajo sklenjeno pogodbo o zaposlitvi v
skladu z 72. členom Zakona o delovnih razmerjih (Uradni list RS, št. 42/02) ter
prokuristi (v nadaljnjem besedilu: vodilno osebje) nimajo pravice voliti
predstavnikov v svet delavcev. 
Družinski člani vodilnega osebja nimajo pravice voliti
predstavnikov v svet delavcev. Za družinske člane po tem zakonu se štejejo
zakonec, otroci (zakonski ali nezakonski, posvojenci in pastorki), vnuki,
starši (oče, mati, očim in mačeha), posvojitelji ter bratje in sestre.
13. člen
Pravico biti izvoljeni v svet delavcev imajo vsi delavci, ki
imajo aktivno volilno pravico po tem zakonu in so zaposleni v družbi
nepretrgoma najmanj 12 mesecev (pasivna volilna pravica).
14. člen
V novoustanovljeni družbi imajo aktivno in pasivno volilno
pravico vsi delavci iz prvega odstavka 12. člena in iz 13. člena tega zakona,
ne glede na dobo zaposlitve.
15. člen
Člani sveta delavcev se volijo s tajnim in neposrednim
glasovanjem. 
Vsak delavec ima en glas. 
Delavci glasujejo osebno.
16. člen
Svet delavcev mora objaviti sklep o razpisu volitev največ 90
in najmanj 60 dni pred iztekom mandatne dobe članov sveta delavcev. 
V sklepu o razpisu volitev mora biti določen dan volitev in
število članov sveta, ki se volijo. Število članov sveta, ki se volijo, se
določi glede na število delavcev v družbi na dan sprejema sklepa o razpisu
volitev. 
S sklepom o razpisu volitev se imenuje tudi volilna komisija.
Sklep o razpisu volitev se mora na način, dostopen vsem
delavcem, objaviti v družbi.
17. člen
V novoustanovljeni družbi lahko najmanj trije delavci ali v
družbi zastopani reprezentativni sindikati skličejo zbor delavcev zaradi
izvolitve sveta delavcev.
18. člen
V primeru iz prejšnjega člena se skliče zbor delavcev v
delovnem času, v dogovoru z direktorjem družbe. 
Na zboru delavcev se delavci z večino glasov delavcev z
aktivno volilno pravico odločajo o oblikovanju sveta delavcev. 
Če je sprejeta odločitev o oblikovanju sveta delavcev, zbor
delavcev imenuje volilno komisijo in določi dan volitev v svet delavcev. 
Člane volilne komisije lahko predlaga vsak delavec in v
družbi zastopani sindikati. 
Izvoljeni so tisti kandidati za člane volilne komisije, ki
dobijo največ glasov. 
Volilni organi
19. člen
Postopek volitev in odpoklica članov sveta delavcev vodijo
volilne komisije in volilni odbori (v nadaljnjem besedilu: volilni organi). 
Volilne komisije se imenujejo za štiri leta, volilni odbori
pa za vsake volitve članov sveta delavcev.
20. člen
Volilne organe sestavljajo predsednik in člani ter njihovi
namestniki. Člani volilnih organov in njihovi namestniki so lahko le delavci,
ki imajo aktivno volilno pravico. 
Člani volilnih organov in njihovi namestniki ne morejo biti
kandidati za člane sveta delavcev. 
Članstvo v volilnih organih je prostovoljno. Pisni pristanek
kandidata za člana volilnega organa je potrebno pridobiti pred sprejemom sklepa
o razpisu volitev.
21. člen
Volilni organ je sklepčen, če sta navzoči dve tretjini članov
volilnega organa oziroma namestniki tistih članov, ki so odsotni. 
Če tudi tako ni mogoče zagotoviti sklepčnosti volilnega
organa, je volilni organ sklepčen, če so namesto odsotnih članov ali njihovih
namestnikov navzoči namestniki prisotnih članov. 
Predsednika volilne komisije lahko nadomešča samo njegov
namestnik.
22. člen
Pri delu volilnih organov so lahko navzoči tudi predstavniki
kandidatov za člane sveta delavcev in predstavniki sindikatov v družbi. 
Predstavnik iz prejšnjega odstavka sam ne more biti kandidat
za člana sveta delavcev.
23. člen
Volilno komisijo sestavljajo predsednik in najmanj dva člana
ter njihovi namestniki.
24. člen
Volilna komisija: 
-       
skrbi za zakonitost volitev članov sveta delavcev, 
-       
ugotavlja, ali so predlogi kandidatov za člane sveta delavcev v skladu s
tem zakonom in jih objavi, 
-       
določa volišča, 
-       
določa seznam volivcev za celotno družbo in za posamezna volišča, 
-       
imenuje volilne odbore, 
-       
ugotavlja rezultate izida glasovanja na voliščih in razglaša, kateri
kandidati so izvoljeni v svet delavcev, 
-       
vodi neposredno tehnično delo v zvezi z volitvami, 
-       
opravlja druge naloge, ki jih določa ta zakon.
25. člen
Glasovanje na voliščih vodijo volilni odbori, ki skrbijo za
pravilnost in tajnost glasovanja. Za vsako volišče se imenuje en volilni odbor.
Volilni odbor sestavljajo predsednik in parno število članov;
vsak od njih ima namestnika.
26. člen
V družbi z do 50 delavci z aktivno volilno pravico ni
potrebno imenovati namestnikov članov volilnih organov. 
V primeru iz prejšnjega odstavka se lahko naloge volilne
komisije in volilnih odborov združijo in jih opravlja volilna komisija. 
V primeru iz prvega odstavka tega člena se sme glasovati le
na enem volišču. 
Kandidiranje članov sveta
27. člen
Pravico predlagati kandidate za člane sveta delavcev imajo: 
-       
v družbi z več kot 20 do 50 delavci – najmanj trije delavci z aktivno
volilno pravico; 
-       
v družbi z več kot 50 do 300 delavci – najmanj desetina delavcev z
aktivno volilno pravico; 
-       
v družbi z nad 300 delavci – najmanj desetina delavcev z aktivno volilno
pravico, vendar je v vsakem primeru veljaven predlog, ki ga poda najmanj 50
delavcev; 
-       
vsak reprezentativni sindikat v družbi. 
Predlogi kandidatov za člane sveta delavcev, ki se predložijo
volilni komisiji, morajo biti pisni. Predlogom kandidatov za člane sveta
delavcev iz prvih treh alinej prejšnjega odstavka je potrebno priložiti podpise
delavcev, ki predlagajo kandidate za člane sveta delavcev. 
Predlogu kandidatov za člane sveta delavcev morajo biti
priložene pisne izjave kandidatov, da se s kandidaturo strinjajo.
28. člen
Svet delavcev lahko s poslovnikom določi, da se kandidati za
člane sveta delavcev predlagajo in volijo ločeno za posamezne posebne skupine
delavcev (ženske, invalidi, mladi delavci in podobno), za posamezne
organizacijske enote oziroma dele delovnega procesa ter za dele družbe, ki so
izven sedeža družbe.
29. člen
Predloge kandidatov za člane sveta delavcev je potrebno
predložiti volilni komisiji v 21 dneh od objave sklepa o razpisu volitev.
30. člen
Ko volilna komisija prejme predloge kandidatov za člane sveta
delavcev, v treh dneh preizkusi, če so pripravljeni v skladu s tem zakonom in
če so bili pravočasno vloženi.
31. člen
Če volilna komisija ugotovi formalne pomanjkljivosti
posameznih predlogov kandidatov za člane sveta delavcev, zahteva od
predlagateljev, da jih v treh dneh odpravijo. Če so predlogi vloženi na podlagi
zbranih podpisov, se zahteva javno objavi v družbi, rok za odpravo
pomanjkljivosti pa začne teči z dnem javne objave. 
Če volilna komisija ugotovi, da pomanjkljivosti ni mogoče
odpraviti ali ugotovi, da je predlog kandidatov za člane sveta delavcev vložen
prepozno, predlog zavrne.
32. člen
Če je kandidatov za člane sveta delavcev manj, kot se jih voli,
mora volilna komisija to takoj javno objaviti. Volilna komisija določi rok za
prijavo dodatnih kandidatov za člane sveta delavcev, ki ne sme biti daljši od
sedmih dni in začne teči z dnem javne objave. 
Volilna komisija pomanjkljive in prepozne predloge kandidatov
za člane sveta delavcev iz prejšnjega odstavka zavrne.
33. člen
V primerih iz drugega odstavka 31. člena in drugega odstavka
32. člena tega zakona odloča volilna komisija s sklepom, zoper katerega imajo
predlagatelji in kandidati za člane sveta delavcev v osmih dneh od javne objave
sklepa pravico do pritožbe na pristojno sodišče.
34. člen
Če predlogi kandidatov za člane sveta delavcev nimajo
pomanjkljivosti oziroma so bile formalne pomanjkljivosti odpravljene, volilna
komisija sprejme sklep o njihovi zakonitosti in jih objavi. 
Sklep o zavrnitvi oziroma o ugotovitvi skladnosti z zakonom
mora volilna komisija izdati najpozneje v treh dneh po tem, ko je bil predlog
kandidatov za člane sveta delavcev vložen; če je bil predlog dan v dopolnitev,
pa po preteku roka za dopolnitev. 
Če tudi po preteku roka za dopolnitev predloga kandidatov za
člane sveta delavcev oziroma roka za vložitev novih predlogov kandidatov za
člane sveta delavcev ni vloženih najmanj toliko veljavnih predlogov, kot je
vseh članov sveta delavcev, ki se volijo, se volitve ne morejo organizirati. V
tem primeru se lahko volitve ponovno organizirajo šele po preteku treh mesecev.
Če kandidat za člana sveta delavcev odstopi od kandidature in
vloženih predlogov kandidatov za člane sveta delavcev ni več toliko, kot je
članov sveta delavcev, ki se volijo, se kandidacijski postopek za število
manjkajočih članov sveta delavcev ponovi. 
Volitve članov sveta delavcev
35. člen
Volilna komisija obvesti volivce o dnevu volitev in o
njihovem volišču. 
Volitve morajo biti organizirane tako, da je zagotovljena
tajnost glasovanja.
36. člen
Volilni odbor lahko v soglasju z volilno komisijo določi, da
volivci, ki so na dan volitev odsotni, volijo pred tem dnem. 
Volilni odbor določi dan volitev iz prejšnjega odstavka. 
O delu volilnega odbora pri glasovanju se sestavi poseben
zapisnik.
37. člen
Voli se z glasovnicami. 
Na glasovnici se navedejo imena kandidatov za člane sveta
delavcev po abecednem redu priimkov, z navedbo, za koliko kandidatov se
glasuje.
38. člen
Voli se tako, da se obkrožijo zaporedne številke pred imeni
tistih kandidatov za člane sveta delavcev, za katere se želi glasovati.
39. člen
Neizpolnjena glasovnica in glasovnica, na kateri ni mogoče
ugotoviti volje volivca, sta neveljavni. 
Neveljavna je tudi glasovnica, če je volivec glasoval za več
kandidatov za člane sveta delavcev, kot jih je potrebno izvoliti.
40. člen
Ko poteče čas volitev, ki je določen, začne volilni odbor
takoj šteti glasove. 
O delu volilnega odbora se sestavi zapisnik, v katerega se
vpiše: 
-       
dan, čas in kraj volitev, sestava volilnega odbora ter imena oseb,
navzočih v skladu z 22. členom tega zakona, 
-       
koliko delavcev je imelo pravico voliti na volišču, 
-       
število oddanih glasovnic, 
-       
število neveljavnih glasovnic, 
-       
koliko glasov je dobil posamezen kandidat. 
V zapisnik se vpišejo tudi morebitne pripombe predstavnikov
iz 22. člena tega zakona. 
Zapisnik, ki ga podpišejo vsi člani volilnega odbora, se
najkasneje v 24 urah dostavi volilni komisiji, skupaj z volilnim gradivom.
41. člen
Volilna komisija ugotovi, koliko volivcev je imelo pravico
voliti v družbi, koliko jih je volilo, koliko glasovnic je bilo neveljavnih in
koliko glasov je dobil posamezni kandidat za člana sveta delavcev. 
O delu volilne komisije se piše zapisnik, v katerega se
vpišejo podatki iz prejšnjega člena, morebitne pripombe predstavnikov iz 22.
člena tega zakona, pripombe članov volilne komisije ter osebni podatki
izvoljenih kandidatov za člane sveta delavcev. 
Zapisnik podpišejo vsi člani volilne komisije.
42. člen
Volitve so veljavne, če se jih je udeležila več kot polovica
delavcev z aktivno volilno pravico. Če se je volitev udeležila polovica ali
manj kot polovica delavcev, je mogoče nove volitve izvesti šele po šestih
mesecih. 
Izvoljenih je toliko kandidatov za člane sveta delavcev, kot
je članov sveta delavcev, in sicer tisti, ki so dobili največje število glasov.
Če sta dva kandidata za člana sveta delavcev dobila enako število glasov, je
izvoljen tisti, ki ima daljšo delovno dobo v družbi.
43. člen
Če volilna komisija razveljavi volitve zaradi nepravilnosti,
se opravijo ponovne volitve v 60 dneh po pravnomočnosti sklepa volilne komisije
o neveljavnosti volitev.
44. člen
V primerih iz prvega odstavka 42. člena in 43. člena tega
zakona izda volilna komisija sklep o neveljavnosti volitev, zoper katerega je
zagotovljena pravica do pritožbe v osmih dneh od dneva javne objave na
pristojno sodišče.
45. člen
Volitve v svet delavcev se opravijo najmanj 15 dni pred
iztekom mandatne dobe članov sveta delavcev. 
Volilne rezultate ugotovi in razglasi volilna komisija
najkasneje v petih dneh po izvedbi volitev. 
Po en izvod zapisnika o delu volilne komisije se vroči organu
upravljanja in direktorju družbe ter drugim predstavnikom iz 22. člena tega
zakona. 
Zapisnik se javno objavi tako, da je dostopen vsem delavcem v
družbi. 
Z razglasitvijo volilnih izidov se šteje svet delavcev za
izvoljenega, pravice in obveznosti pa izvršuje od dneva, ko staremu svetu
delavcev preneha mandat. 
Prenehanje članstva v svetu delavcev
46. člen
Delavcu preneha članstvo v svetu delavcev, če: 
-       
umre, 
-       
mu preteče mandat, 
-       
izgubi pravico biti voljen v svet delavcev, 
-       
je odpoklican, 
-       
odstopi, 
-       
mu preneha delovno razmerje v družbi. 
Odstop je veljaven, ko svet delavcev sprejme pisno izjavo
delavca o odstopu.
47. člen
Če delavcu preneha članstvo v svetu delavcev, postane član
sveta delavcev za preostanek mandatne dobe tisti kandidat za člana sveta
delavcev, ki je med neizvoljenimi kandidati za člane sveta delavcev dobil
največ glasov, vendar ne manj kot 5% glasov tistih, ki so glasovali. Če sta dva
kandidata za člana sveta delavcev dobila enako število glasov, postane član
sveta tisti, ki ima daljšo delovno dobo v družbi. 
Če pred potekom mandatne dobe iz kakršnegakoli razloga
preneha mandat več kot tretjini članov sveta delavcev in jih ni mogoče
nadomestiti na način iz prejšnjega odstavka, se v 15 dneh od dneva ugotovitve o
prenehanju mandata razpišejo nadomestne volitve.
48. člen
Postopek za odpoklic člana sveta delavcev se začne na podlagi
pisne zahteve najmanj 10% delavcev z aktivno volilno pravico oziroma
reprezentativnega sindikata v družbi, če gre za člana sveta, ki ga je
kandidiral ta sindikat. 
Če gre za odpoklic na podlagi zahteve delavcev, morajo biti
zahtevi priloženi podpisi delavcev iz prejšnjega odstavka. 
V zahtevi se navedejo razlogi za odpoklic. 
Zahteva se pošlje volilni komisiji. 
Volilna komisija v postopku za odpoklic člana sveta delavcev
ne presoja razlogov za odpoklic.
49. člen
Če volilna komisija zahteve za odpoklic ne zavrne, v 30 dneh
razpiše glasovanje o odpoklicu člana sveta delavcev in določi dan glasovanja. 
Za zavrnitev predloga za odpoklic člana sveta delavcev se
smiselno uporabljajo določbe 30., 31., 33. in 34. člena tega zakona.
50. člen
Član sveta delavcev je odpoklican, če je za odpoklic
glasovala večina delavcev, ki imajo aktivno volilno pravico v času glasovanja o
odpoklicu.
51. člen
Za izvedbo glasovanja o odpoklicu se smiselno uporabljajo
določbe tega zakona o volitvah članov sveta delavcev.
Varstvo volilne pravice in stroški volitev
52. člen
Volivcu morata biti zagotovljeni svoboda in tajnost volitev. 
Nihče ne sme ovirati volitev članov sveta delavcev. 
Volitve morajo biti organizirane tako, da se jih lahko
udeležijo vsi delavci. 
Delodajalec ne sme v zvezi z volitvami delavcem obljubiti
kakršnihkoli korist oziroma jim ne sme groziti z izgubo koristi in tako
vplivati na glasovanje. 
Delavci imajo pravico izraziti svoje mnenje o volitvah,
volilnih organih in kandidatih za člane sveta delavcev in zato ne morejo biti
disciplinsko odgovorni. 
Nihče ne sme od delavca zahtevati, naj pove, kako je volil
oziroma zakaj ni volil.
53. člen
V primeru bistvenih kršitev postopka volitev, ki so ali bi
lahko vplivale na zakonitost in pravilnost volitev, predlagatelji in kandidati
za člane sveta delavcev lahko zahtevajo v osmih dneh na pristojnem sodišču
razveljavitev volitev. 
Pristojno sodišče je sodišče, pristojno po območju sedeža
družbe.
54. člen
Nujne in potrebne stroške za tehnično izvedbo volitev krije
družba. 
Čas, porabljen za delo volilnih organov in volitve, se plača,
kot da bi delavci delali. 
Volitve se morajo izvesti v delovnem času tako, da je kar
najmanj moten delovni proces.
Način dela sveta delavcev
55. člen
Prvo sejo novoizvoljenega sveta delavcev skliče predsednik
volilne komisije, ki sejo vodi, dokler svet delavcev iz svoje sestave ne izvoli
predsedujočega seje. 
Svet delavcev izvoli predsednika in njegovega namestnika. 
Predsednik zastopa in predstavlja svet delavcev. 
Namestnik zastopa in predstavlja svet delavcev v odsotnosti
predsednika.
56. člen
Člani sveta delavcev ne smejo biti ovirani oziroma jim ne sme
biti onemogočeno opravljanje njihovih aktivnosti v svetu delavcev, kot tudi ne
njihovo redno delo.
57. člen
Način dela sveta delavcev se uredi s poslovnikom. 
S poslovnikom se uredijo zlasti naslednja vprašanja: 
-       
način sklicevanja sej, 
-       
sklepčnost, 
-       
način sprejemanja odločitev, 
-       
vodenje zapisnika, 
-       
sodelovanje oseb iz 61. člena tega zakona, 
-       
način konstituiranja odborov sveta delavcev.
58. člen
Svet delavcev lahko ustanovi odbore za obravnavo posameznih
vprašanj iz svoje pristojnosti. 
Odbori sveta delavcev se lahko ustanovijo tudi za obravnavo
tistih vprašanj, ki so pomembna za posebne skupine delavcev (ženske, invalidi,
mladi delavci ipd.). 
Svet delavcev lahko ustanovi odbore sveta delavcev tudi za
posamezne organizacijske enote družbe oziroma dele delovnega procesa ter za
dele družbe, ki so izven sedeža družbe (v nadaljnjem besedilu: dislocirane
enote), če je v dislocirani enoti najmanj deset delavcev z aktivno volilno
pravico.
59. člen
Pristojnosti odborov sveta delavcev določi svet delavcev s
poslovnikom. 
Največ tretjina odbora sveta delavcev je lahko sestavljena iz
delavcev, ki niso člani sveta delavcev. 
Organ upravljanja in direktorja družbe se obvesti o
ustanovitvi odborov sveta delavcev, njihovi sestavi in pristojnostih.
60. člen
Odbori sveta delavcev obravnavajo vprašanja iz svoje
pristojnosti in o svojih zaključkih ter predlogih obvestijo svet delavcev, ki o
tem sprejme končno odločitev.
61. člen
Svet delavcev lahko na svoje seje povabi strokovnjake iz
družbe ali izven nje, vodilno osebje, predstavnike reprezentativnih sindikatov
in predstavnike združenj delodajalcev. 
Osebam iz prejšnjega odstavka se pošlje gradivo in del
zapisnika, ki se nanaša na njihovo prisotnost na seji sveta.
62. člen
Svet delavcev se praviloma sestaja v delovnem času,
upoštevaje potrebe delovnega procesa. Družba mora zagotoviti članom sveta
delavcev pravico do petih plačanih ur mesečno za udeležbo na sejah sveta
delavcev. 
Direktorju družbe je treba pravočasno sporočiti čas seje. 
Če je seja izven delovnega časa, ker potrebe delovnega
procesa ne dopuščajo drugače, se šteje ta čas za delovni čas in je plačan v
okviru ur, določenih v prvem odstavku tega člena.
63. člen
Člani sveta delavcev imajo pravico do treh plačanih ur na
mesec za posvetovanje z delavci in pravico do 40 plačanih ur na leto za
izobraževanje, potrebno za učinkovito delo sveta delavcev. 
Z dogovorom med delodajalcem in svetom delavcev se lahko
določi večje število ur za delo članov sveta delavcev, daljša odsotnost z
nadomestilom ali brez nadomestila plače zaradi izobraževanja, potrebnega za
učinkovito delo sveta delavcev, večje število ur v okviru delovnega časa,
namenjenih posvetovanju članov sveta delavcev z delavci, ter druge ugodnosti,
povezane z delom sveta delavcev. 
Družba mora zagotoviti članom sveta delavcev za čas
posvetovanja enako plačo, kot če bi delali. 
Čas in kraj posvetovanja se sporazumno določita med direktorjem
in svetom delavcev, upoštevaje potrebe delovnega procesa.
64. člen
V družbi s 50 do 300 delavci se določi število članov sveta
delavcev, ki opravljajo svojo funkcijo s polovičnim delovnim časom, in sicer: 
-       
v družbi s 50 do 100 delavci – en član, 
-       
v družbi s 100 do 300 delavci – dva člana. 
V družbi z večjim številom delavcev se določi število članov
sveta delavcev, ki opravljajo svojo funkcijo poklicno, in sicer: 
-       
v družbi s 300 do 600 delavci – en član, 
-       
v družbi s 600 do 1.000 delavci – dva člana, 
-       
na vsakih dodatnih 600 zaposlenih pa še po en član. 
Poklicni član sveta delavcev je upravičen do plače, ki ne sme
biti nižja od plače, ki jo je prejemal pred izvolitvijo za člana sveta
delavcev, ali do plače, ki jo prejemajo zaposleni v družbi z enako izobrazbo,
če je ta zanj ugodnejša. Plača poklicnega člana sveta delavcev se valorizira z
rastjo ostalih plač v družbi.
65. člen
Delodajalec krije nujne stroške za delo sveta delavcev,
najmanj pa stroške potrebnih prostorov za seje, sprejem strank in delo
poklicnih članov sveta delavcev, stroške materialnih sredstev, ki jih svet
delavcev uporablja in stroške administrativnega osebja za delo sveta delavcev. 
Stroške oseb iz 61. člena tega zakona krije družba le, če je
bilo tako predhodno dogovorjeno z delodajalcem in v obsegu, ki je bil
dogovorjen, najmanj pa 50% povprečne plače mesečno na zaposlenega v družbi na
vsakega člana sveta delavcev. 
Z dogovorom med delodajalcem in svetom delavcev se lahko
določi fiksni znesek sredstev za delo sveta v določenem časovnem obdobju. 
Svet delavcev uporablja ta sredstva po lastni presoji, vendar
le za financiranje svojega dela.
66. člen
Če svet delavcev in delodajalec ne dosežeta sporazuma glede
vprašanj iz 63. in 65. člena tega zakona, lahko vsak od njiju zahteva, da o njih
odloči arbitraža. 
Arbitraža pri svoji odločitvi upošteva ekonomski položaj
družbe in potrebe sveta delavcev.
67. člen
Članu sveta delavcev ni mogoče znižati plače ali proti njemu
začeti disciplinskega ali odškodninskega postopka ali ga kako drugače postavljati
v manj ugoden ali podrejen položaj, če ravna v skladu z zakonom, kolektivno
pogodbo in pogodbo o zaposlitvi.
67.a člen
Če pride zaradi pravnega prenosa podjetja ali dela podjetja,
izvedenega na podlagi zakona, drugega predpisa, pravnega posla oziroma
pravnomočne sodne odločbe ali zaradi združitve do spremembe delodajalca, član
sveta delavcev ohrani svoj status, če pri delodajalcu prevzemniku obstajajo
pogoji za njegovo imenovanje v skladu z zakonom.
Prejšnji odstavek se ne uporablja, če so izpolnjeni pogoji za
novo imenovanje sveta delavcev.
Član sveta delavcev, ki mu preneha mandat zaradi spremembe
delodajalca, uživa varstvo v skladu s prejšnjim členom še devet mesecev po
prenehanju funkcije in varstvo pred odpovedjo v skladu z zakonom o delovnih
razmerjih.
68. člen
Člani sveta delavcev in osebe iz 61. člena tega zakona morajo
varovati poslovno skrivnost družbe.
III. ZBOR DELAVCEV DRUŽBE
69. člen
Svet delavcev ima pravico sklicati zbor delavcev, ki ga
sestavljajo vsi zaposleni v družbi, razen vodilnega osebja. Možen je tudi sklic
po posameznih organizacijskih enotah ali delih delovnega procesa v družbi. 
Zbor delavcev dislocirane enote ima pravico sklicati tudi
odbor sveta delavcev dislocirane enote. 
Zbor delavcev ima pravico obravnavati vprašanja iz
pristojnosti sveta delavcev oziroma njegovega odbora. Zbor delavcev ne more
odločati o vprašanjih, ki so v pristojnosti sveta delavcev oziroma njegovega
odbora.
70. člen
Svet delavcev oziroma odbor sveta delavcev lahko povabi na
zbor delavcev osebe iz 61. člena tega zakona. 
Direktorja družbe je potrebno obvestiti o sklicu zbora
delavcev. Predstavnik družbe ima pravico sodelovati na zboru delavcev.
71. člen
Svet delavcev oziroma njegov odbor mora sklicati zbor
delavcev, če tako zahteva direktor družbe in uvrstiti na dnevni red vprašanja,
ki jih direktor predlaga.
72. člen
Zbor delavcev se lahko skliče, upoštevaje potrebe delovnega
procesa, enkrat letno med delovnim časom. 
Zbor delavcev se praviloma skliče izven delovnega časa, razen
če ni drugače dogovorjeno in v primeru iz prejšnjega člena. 
Način sklica in delo zbora delavcev se podrobneje uredita s
poslovnikom sveta delavcev.
IV. SVET DELAVCEV KAPITALSKO POVEZANIH DRUŽB
73. člen
Kapitalsko povezane družbe ustanovijo svet delavcev
kapitalsko povezanih družb. 
V svetu delavcev kapitalsko povezanih družb sodelujejo
predstavniki vseh kapitalsko povezanih družb.
74. člen
Člane sveta delavcev kapitalsko povezanih družb imenujejo
sveti delavcev kapitalsko povezanih družb, skupno število članov in število
članov, ki jih imenuje svet delavcev posamezne družbe pa določijo z dogovorom,
skladno z velikostjo in številom članov sveta delavcev te družbe. 
Člani sveta delavcev kapitalsko povezanih družb so lahko le
člani svetov delavcev povezanih družb.
75. člen
Svet delavcev kapitalsko povezanih družb je pristojen za
obravnavanje vprašanj, ki se nanašajo na delavce v vseh kapitalsko povezanih
družbah. S sporazumom med sveti delavcev kapitalsko povezanih družb se lahko
natančneje opredelijo pristojnosti sveta delavcev kapitalsko povezanih družb in
vprašanja, ki sodijo v delovno področje sveta delavcev kapitalsko povezanih
družb.
76. člen
Za način dela sveta delavcev kapitalsko povezanih družb se
smiselno uporabljajo določbe tega zakona o načinu dela sveta delavcev.
77. člen
Mandat članov sveta delavcev kapitalsko povezanih družb se
veže na mandat v svetu delavcev družb, iz katerih so imenovani.
V. SODELOVANJE DELAVCEV V ORGANIH DRUŽBE
78. člen
Sodelovanje delavcev pri upravljanju v organih družbe se
uresničuje preko predstavnikov delavcev v organih vodenja in nadzora družbe, in
sicer: 
1.     
v dvotirnem sistemu upravljanja preko predstavnikov delavcev v nadzornem
svetu družbe ali nadzornem odboru zadruge (v nadaljnjem besedilu: nadzorni
svet), lahko pa tudi preko predstavnika delavcev v upravi družbe ali v upravnem
odboru zadruge (v nadaljnjem besedilu: delavski direktor); 
2.     
v enotirnem sistemu upravljanja preko predstavnikov delavcev v upravnem
odboru in v komisijah upravnega odbora, lahko pa tudi preko predstavnika
delavcev med izvršnimi direktorji družbe ali zadruge.
79. člen
Število predstavnikov delavcev v nadzornem svetu se določi s
statutom družbe, vendar ne sme biti manjše od ene tretjine članov in ne večje
od polovice vseh članov nadzornega sveta družbe. 
V upravnem odboru je najmanj eden izmed članov predstavnik
delavcev. Število predstavnikov delavcev v upravnem odboru se določi s statutom
družbe, vendar ne sme biti manjše od enega predstavnika delavcev izmed
vsakokratnih treh dopolnjenih članov upravnega odbora. 
Za predstavnika delavcev v nadzornem svetu oziroma upravnem
odboru družbe ne more biti izvoljena v družbi zaposlena oseba, ki po tem zakonu
nima pravice voliti in biti izvoljena v svet delavcev. 
Predstavnik delavcev v nadzornem svetu ali upravnem odboru ne
more biti predsednik tega organa. 
Svet delavcev ima pravico imenovati tudi predstavnika
delavcev v komisije nadzornega sveta in upravnega odbora. 
Predstavnike delavcev, ki so člani nadzornega sveta ali
upravnega odbora oziroma njegovih komisij, izvoli in odpokliče svet delavcev in
s tem seznani skupščino družbe. 
Način izvolitve in odpoklica članov nadzornega sveta ali
upravnega odbora oziroma njegovih komisij, ki so predstavniki delavcev, se
podrobneje določi s poslovnikom sveta delavcev.
80. člen
Člani nadzornega sveta in upravnega odbora ter njegovih
komisij, ki so predstavniki delavcev, zastopajo interese vseh delavcev v okviru
pooblastil tega organa v skladu z zakonom, ki ureja gospodarske družbe, ali
zakonom, ki ureja zadruge, in statutom družbe. 
Nadzorni svet oziroma upravni odbor družbe je dolžan na
zahtevo predstavnikov delavcev najmanj enkrat letno obravnavati poročilo sveta
delavcev o stanju na področju uresničevanja tega zakona v družbi s predlogom
ukrepov in se do njega opredeliti.
81. člen
Družba z dvotirnim sistemom upravljanja, kjer je zaposlenih
več kot 500 delavcev, ima delavskega direktorja, ki ga predlaga v upravo družbe
svet delavcev. 
V družbi z enotirnim sistemom upravljanja, kjer je zaposlenih
več kot 500 delavcev, je na predlog sveta delavcev eden izmed predstavnikov
delavcev v upravnem odboru imenovan za izvršnega direktorja.
V družbi, kjer je zaposlenih manjše število delavcev, se
lahko imenuje delavskega direktorja v upravo družbe ali predstavnika delavcev v
upravnem odboru za izvršnega direktorja, če je tako določeno z dogovorom med
svetom delavcev in delodajalcem.
82. člen
Na predlog sveta delavcev imenuje delavskega direktorja kot
člana uprave družbe nadzorni svet, predstavnika delavcev za izvršnega
direktorja upravnega odbora pa upravni odbor. 
Za odpoklic delavskega direktorja
v upravi družbe ali predstavnika delavcev med izvršnimi direktorji upravnega
odbora se smiselno uporabljajo določbe, ki veljajo za njegovo imenovanje.
83. člen
Če delavski direktor v upravi ali predstavnik delavcev med
izvršnimi direktorji upravnega odbora ni imenovan v skladu s prejšnjim členom,
mora odbor nadzornega sveta ali upravnega odbora nadzornemu svetu ali upravnemu
odboru v enem mesecu po njegovem glasovanju predlagati skupnega kandidata.
Kandidat je imenovan za delavskega direktorja v upravi ali za predstavnika
delavcev med izvršnimi direktorji upravnega odbora, če dobi večino glasov
prisotnih članov nadzornega sveta ali upravnega odbora. 
Odbor nadzornega sveta oziroma upravnega odbora iz prejšnjega
odstavka je sestavljen iz enakega števila predstavnikov lastnikov, imenovanih
izmed članov nadzornega sveta oziroma upravnega odbora, in predstavnikov
delavcev - članov sveta delavcev, predsednik odbora pa je predstavnik
lastnikov.
Če delavski direktor v upravi ali predstavnik delavcev med
izvršnimi direktorji upravnega odbora tudi v skladu s prvim odstavkom tega
člena ni imenovan, lahko svet delavcev zahteva, da ga imenuje pristojno
sodišče.
84. člen
V okviru splošnih pravic in obveznosti, ki pripadajo vsem
članom uprave družbe ali izvršnim direktorjem družbe v skladu s posebnim
zakonom in statutom družbe, delavski direktor ali predstavnik delavcev med
izvršnimi direktorji družbe zastopa in predstavlja interese delavcev glede
kadrovskih in socialnih vprašanj.
84.a člen
Majhne družbe, kakor jih določa zakon, ki ureja gospodarske
družbe, niso zavezane k uporabi določb tega poglavja, ki se nanašajo na
sodelovanje delavcev v organih družbe.
VI. SODELOVANJE DELAVCEV PRI UPRAVLJANJU DRUŽBE
85. člen
Sodelovanje delavcev pri upravljanju družbe se uresničuje
tako, da so delavci: 
-       
neposredno obveščeni in da lahko neposredno dajejo predloge in mnenja, 
-       
obveščeni preko delavskega zaupnika ali sveta delavcev, ter da preko
njega dajejo predloge in mnenja, zahtevajo skupno posvetovanje z delodajalcem,
soodločajo o posameznih, s tem zakonom določenih vprašanjih in zahtevajo
zadržanje posameznih odločitev delodajalca do sprejema končne odločitve na
pristojnem organu.
86. člen
Delodajalec in svet delavcev ali njegov odbor se sestajata na
zahtevo delodajalca ali sveta delavcev. Praviloma enkrat mesečno se sestajata
zaradi uresničevanja pravic in obveznosti, ki jih imata po tem zakonu.
87. člen
Svet delavcev ima predvsem naslednje pristojnosti: 
-       
skrbi za to, da se izvajajo zakoni in drugi predpisi, sprejete
kolektivne pogodbe ter doseženi dogovori med svetom delavcev in delodajalcem; 
-       
predlaga ukrepe, ki so v korist delavcev; 
-       
sprejema predloge in pobude delavcev in jih v primeru, da so upravičeni,
upošteva pri dogovarjanju z delodajalcem; 
-       
pomaga pri vključevanju v delo invalidom, starejšim in drugim delavcem,
ki jim je zagotovljeno posebno varstvo.
88. člen
Delodajalec mora delavcu kot posamezniku omogočiti
sodelovanje pri upravljanju. 
Delavec kot posameznik ima pravico: 
-       
do pobude in odgovorov na to pobudo, če se nanašajo na njegovo delovno
mesto ali na njegovo delovno oziroma organizacijsko enoto, 
-       
biti pravočasno obveščen o spremembah na svojem delovnem področju, 
-       
povedati svoje mnenje o vseh vprašanjih, ki se nanašajo na organizacijo
njegovega delovnega mesta in delovni proces, 
-       
zahtevati, da mu delodajalec oziroma od njega pooblaščeni delavec
pojasni vprašanja s področja plač in z drugih področij delovnih razmerij ter iz
vsebine tega zakona. 
Delodajalec mora odgovoriti na pobudo iz prve alinee ter na
vprašanja iz četrte alinee prejšnjega odstavka najkasneje v 30 dneh. 
Obveščanje
89. člen
Delodajalec mora obveščati svet delavcev predvsem o
vprašanjih, ki se nanašajo na: 
-       
gospodarski položaj družbe, 
-       
razvojne cilje družbe, 
-       
stanje proizvodnje in prodaje, 
-       
splošni gospodarski položaj panoge, 
-       
spremembo dejavnosti, 
-       
zmanjšanje gospodarske dejavnosti, 
-       
spremembe v organizaciji proizvodnje, 
-       
spremembe tehnologije, 
-       
letni obračun in letno poročilo, 
-       
druga vprašanja na podlagi medsebojnega dogovora iz drugega odstavka 5.
člena tega zakona. 
Na zahtevo sveta delavcev mora delodajalec omogočiti vpogled
v dokumentacijo, ki je nujna za obveščenost o zadevah iz prejšnjega odstavka.
90. člen
Delodajalec mora o vprašanjih iz pete, šeste, sedme, osme in
devete alinee prvega odstavka prejšnjega člena obveščati svet delavcev pred
sprejemom dokončne odločitve. 
Skupno posvetovanje
91. člen
Delodajalec mora pred sprejemom obveščati svet delavcev in
zahtevati skupno posvetovanje glede statusnih in kadrovskih vprašanj družbe ter
glede vprašanj varnosti in zdravja delavcev pri delu.
Potrebne informacije mora delodajalec posredovati svetu
delavcev najmanj 30 dni pred sprejemom odločitve, rok za predlagano skupno
posvetovanje pa mora biti najmanj 15 dni pred sprejemom odločitev.
92. člen
Skupno posvetovanje med svetom delavcev in delodajalcem
predstavlja dolžnost delodajalca, da seznani svet delavcev o predvidenih
odločitvah glede statusnih in kadrovskih vprašanj ter glede vprašanj varnosti
in zdravja delavcev pri delu, se z njim posvetuje in si prizadeva za uskladitev
stališč.
93. člen
Za statusna vprašanja družbe iz prvega odstavka 91. člena
tega zakona se štejejo: 
-       
statusne spremembe, 
-       
prodaja družbe ali njenega bistvenega dela, 
-       
zaprtje družbe ali njenega bistvenega dela, 
-       
bistvene spremembe lastništva,
-       
statusno preoblikovanje družbe, opredeljeno z zakonom, ki ureja
gospodarske družbe, 
-       
sprememba sistema upravljanja družb.
94. člen
Za kadrovska vprašanja družbe iz prvega odstavka 91. člena
tega zakona se štejejo: 
-       
potrebe po novih delavcih (število in profili), 
-       
sistemizacija delovnih mest, 
-       
razporejanje večjega števila delavcev izven družbe, 
-       
razporejanje večjega števila delavcev iz kraja v kraj, 
-       
sprejemanje aktov s področja dodatnega pokojninskega, invalidskega in
zdravstvenega zavarovanja, 
-       
zmanjšanje števila delavcev, 
-       
sprejem splošnih pravil o disciplinski odgovornosti. 
Za večje število delavcev se šteje 10% vseh delavcev družbe. 
Soodločanje
95. člen
Delodajalec mora predložiti v soglasje svetu delavcev
predloge odločitev v zvezi z: 
-       
osnovami za odločanje o izrabi letnega dopusta in odločanje o drugih
odsotnostih z dela, 
-       
merili za ocenjevanje delovne uspešnosti delavcev, 
-       
kriteriji za nagrajevanje inovacijske dejavnosti v družbi, 
-       
razpolaganjem s stanovanjskim skladom, počitniškimi zmogljivostmi in
drugimi objekti standarda delavcev, 
-       
kriteriji za napredovanje delavcev. 
Svet delavcev mora predloge iz prejšnjega odstavka
obravnavati in se do njih opredeliti v osmih dneh od predložitve v soglasje. 
Če se svet delavcev ne opredeli do predlogov v roku iz
prejšnjega odstavka, se šteje, da z njimi soglaša. 
Soglasje, sprejeto na svetu delavcev in v pisni obliki podano
delodajalcu k njegovemu predlogu, se šteje kot dogovor med svetom delavcev in
delodajalcem.
96. člen
Delodajalec mora v osmih dneh pridobiti soglasje sveta
delavcev tudi v primeru, če imajo odločitve iz pete do osme alinee prvega
odstavka 89. člena tega zakona ter prve in druge alinee 93. člena tega zakona
za posledico povečanje ali zmanjšanje števila delavcev, če gre za večje število
delavcev, po predpisih o delovnih razmerjih. 
Svet delavcev lahko zavrne soglasje iz prejšnjega odstavka
samo v primeru, če predlog odločitev o zmanjšanju števila delavcev ne vsebuje
predloga programa o razreševanju presežnih delavcev po predpisih o delovnih
razmerjih, ali če razlogi za odločitev o zmanjšanju števila delavcev niso
utemeljeni. 
Če svet delavcev zavrne soglasje v nasprotju s prejšnjim
odstavkom, ta zavrnitev nima učinka na pravilnost in zakonitost odločitve
delodajalca.
97. člen
Delodajalec ne sme sprejeti odločitev, če je v osmih dneh
svet delavcev zavrnil soglasje. 
Pravica zadržanja odločitve delodajalca
98. člen
Svet delavcev ima pravico s sklepom zadržati posamezne
odločitve delodajalca in istočasno sprožiti postopek za razreševanje
medsebojnega spora: 
-       
če delodajalec o vprašanjih iz pete, šeste, sedme in osme alinee prvega
odstavka 89. člena tega zakona predhodno ne obvešča sveta delavcev pred
sprejemom dokončne odločitve - v osmih dneh od dneva, ko je bil obveščen o
sprejemu odločitve delodajalca, 
-       
če delodajalec ne seznani sveta delavcev, ne spoštuje rokov iz 91. člena
tega zakona in ne zahteva skupnega posvetovanja s svetom delavcev glede
statusnih in kadrovskih vprašanj iz 93. in 94. člena tega zakona - v osmih dneh
od dneva, ko je bil obveščen o sprejemu odločitve delodajalca. 
V primerih iz prejšnjega odstavka delodajalec ne sme izvršiti
odločitve vse do dokončne odločitve pristojnega organa.
VII. RAZREŠEVANJE MEDSEBOJNIH SPOROV
99. člen
Spore med svetom delavcev in delodajalcem razrešuje
arbitraža. 
Arbitraža je sestavljena iz enakega števila članov,
imenovanih s strani sveta delavcev in delodajalca, ter enega nevtralnega
predsedujočega, z imenovanjem katerega se strinjata obe strani.
100. člen
Z dogovorom med svetom delavcev in delodajalcem se lahko v
družbi ustanovi stalna arbitraža. 
Če je v družbi ustanovljena stalna arbitraža, svet delavcev
in delodajalec imenujeta listo arbitrov, ki sodelujejo v posameznih arbitražah.
Vsakokrat, ko se sproži arbitražni postopek, imenujeta svet delavcev in
delodajalec svoje arbitre s te liste. 
Če je v družbi ustanovljena stalna arbitraža, mora dogovor
med svetom delavcev in delodajalcem določati tudi število članov arbitraže,
začetek arbitražnega postopka in postopek pred arbitražo.
101. člen
Minister, pristojen za delo, določi listo arbitrov na predlog
reprezentativnih sindikatov in združenj delodajalcev. 
Z liste arbitrov se imenujejo arbitri tedaj, ko v družbi ni
ustanovljena stalna arbitraža.
102. člen
S predlogom o začetku arbitražnega postopka mora tisti, ki je
sprožil postopek, imenovati tudi svojega arbitra. Če druga stran v 15 dneh po
začetku postopka ne imenuje svojega arbitra, lahko predlagatelj zahteva, da
arbitra postavi pristojno sodišče. 
Arbitri, ki so jih imenovale stranke, skupaj imenujejo
predsednika arbitraže z liste arbitrov, s katere so bili sami imenovani. Če se
o predsedniku ne morejo sporazumeti, lahko vsaka stranka predlaga pristojnemu
sodišču, da imenuje predsednika arbitraže. 
Pristojno sodišče imenuje arbitre oziroma predsednika
arbitraže v primeru stalne arbitraže z liste, določene v družbi, sicer pa z
liste arbitrov, ki jo je določil minister, pristojen za delo.
103. člen
Po opravljeni ustni obravnavi in izvedbi dokazov arbitraža
odloča z večino glasov. 
Predsednik arbitraže vodi obravnavo, posvetovanje in
glasovanje. Njegova dolžnost je skrbeti, da se vsa vprašanja vsestransko in
popolno proučijo. Predsednik arbitraže glasuje zadnji. 
O obravnavi in glasovanju se vodi zapisnik. Zapisnik o
glasovanju se zapečati in priloži zapisniku o ustni obravnavi. 
O odločitvi izda arbitraža odločbo, ki mora biti pisna in
podpisana s strani predsednika arbitraže. 
Arbitražna odločba se vroči obema strankama.
104. člen
Arbitraža s svojo odločitvijo nadomesti dogovor med svetom
delavcev in delodajalcem. 
Odločba arbitraže je v družbi dokončna. Stranki lahko
izpodbijata arbitražno odločbo pred pristojnim sodiščem iz razlogov in po
postopku, ki je določen s posebnim zakonom.
105. člen
(prenehal
veljati)
106. člen
Za pristojno sodišče po tem zakonu se šteje sodišče,
pristojno za delovne spore.
VIII. KAZENSKE DOLOČBE
107. člen
Z globo od 4.000 do 20.000 eurov se kaznuje za prekršek
pravna oseba:
1.     
če ne objavi na v družbi običajen način dogovorov s svetom delavcev
(četrti odstavek 5. člena); 
2.     
če ne izvršuje dogovorov s svetom delavcev (drugi odstavek 6. člena); 
3.     
če ne omogoči dela in ne zagotovi pravic delavskemu zaupniku (tretji
odstavek 9. člena): 
4.     
če ne organizira volitev tako, da se jih lahko udeležijo vsi delavci
(tretji odstavek 52. člena) 
5.     
če obljublja delavcem koristi oziroma jim grozi z izgubo koristi v zvezi
z volitvami in tako vpliva na glasovanje (tretji odstavek 52. člena); 
6.     
če ne zagotovi kritja nujnih in potrebnih stroškov za tehnično izvedbo
volitev (prvi odstavek 54. člena); 
7.     
če ne zagotovi plačila delavcem za čas, porabljen za delo volilnih
organov ali za čas, porabljen za volitve (drugi odstavek 54. člena); 
8.     
če ovira ali onemogoča opravljanje aktivnosti članov sveta delavcev ali
njihovo redno delo (56. člen); 
9.     
če ne zagotovi plačila članom sveta za udeležbo na sejah sveta delavcev
(62. člen); 
10.  
če ne zagotovi plačila članom sveta delavcev za čas posvetovanja z
delodajalcem (tretji odstavek 63. člena); 
11.  
če ne krije nujnih stroškov za delo sveta delavcev (prvi odstavek 65.
člena); 
12.  
če ne omogoči članu sveta delavcev posebnega varstva zaradi njegove
aktivnosti (67. člen); 
13.  
če delavcu, kot posamezniku, ne omogoči pravice do sodelovanja pri
upravljanju (prvi odstavek 88. člena); 
14.  
če v 30 dneh ne odgovori delavcu na pobudo, ki se nanaša na njegovo
delovno mesto ali njegovo delovno ali organizacijsko enoto (tretji odstavek 88.
člena); 
15.  
če ne obvešča sveta delavcev v skladu z 90. členom tega zakona; 
16.  
če ne zahteva skupnega posvetovanja glede statusnih in kadrovskih
vprašanj v roku 15 dni pred sprejemom odločitve (91. člen); 
17.  
če ne predloži v soglasje svetu delavcev predlogov odločitev, ki jih je
dolžan predložiti v skladu s 95. in 96. členom tega zakona; 
18.  
če sprejme odločitev kljub temu, da je svet delavcev v osmih dneh
zavrnil soglasje (97. člen); 
19.  
če izvrši odločitev pred dokončnostjo odločitve pristojnega organa
(drugi odstavek 98. člena). 
Z globo od 2.000 do 4.000 eurov se kaznuje za prekršek tudi
samostojni podjetnik posameznik, ki stori prekršek iz prejšnjega odstavka.
Z globo od 1.000 do 2.000 eurov se kaznuje odgovorna oseba
pravne osebe, ki stori prekršek iz prvega odstavka tega člena.

Zakon o sodelovanju delavcev pri upravljanju
(Uradni list RS, št. 42/93)
vsebuje naslednje prehodne in končne določbe:
»IX. PREHODNE IN KONČNE DOLOČBE
108. člen
V družbi, v kateri še ni oblikovan svet delavcev, se ta
oblikuje skladno s 17. in 18. členom tega zakona.
109. člen
V delniških družbah in družbah z omejeno odgovornostjo, ki so
v družbeni lasti in kjer se konstituira svet delavcev, se ne oblikuje delavski
svet. Če je v takšnih družbah poleg organov upravljanja družbe z dnem pričetka
veljavnosti tega zakona že oblikovan delavski svet, ima pristojnosti sveta
delavcev po tem zakonu.
110. člen
Ne glede na določbo tretjega odstavka 1. člena tega zakona se
do uveljavitve zakona o kolektivnem dogovarjanju oziroma posebnega zakona
pravica do sodelovanja delavcev pri upravljanju v zavodih lahko ureja s
kolektivno pogodbo.
111. člen
Ta zakon začne veljati petnajsti dan po objavi v Uradnem
listu Republike Slovenije.

Zakon o spremembah in dopolnitvah zakona o
sodelovanju delavcev pri upravljanju – ZSDU-A (Uradni list RS, št. 56/01)
vsebuje naslednjo končno določbo:
»6. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
sodelovanju delavcev pri upravljanju upravljanju – ZSDU-B (Uradni list RS, št. 26/07)
vsebuje naslednjo prehodno in končno določbo:
»PREHODNA IN KONČNA DOLOČBA
15. člen
Z dnem uveljavitve tega zakona prenehajo veljati določbe 703.
člena Zakona o gospodarskih družbah (ZGD-1) (Uradni list RS, št. 42/06 in 60/06
- popr.).
16. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o arbitraži – ZArbit (Uradni list RS,
št. 45/08)
vsebuje naslednjo končno določbo:
»52. člen
(začetek veljavnosti)
Ta zakon začne veljati tri mesece po objavi v Uradnem listu
Republike Slovenije.«.