1. člen
(vsebina zakona)
(1) S tem zakonom se ureja zagotavljanje finančnih sredstev
za izvedbo najpomembnejših investicij v slovensko zdravstvo v letih od 2021 do
2031 (v nadaljnjem besedilu: investicije), ki so določene z Resolucijo o
nacionalnem planu zdravstvenega varstva 2016–2025 »Skupaj za družbo zdravja«
(Uradni list RS, št. 25/16; v nadaljnjem besedilu: ReNPZV16–25) in načrtom
razvojnih programov za področje zdravstvenega varstva in javne srednje in višje
strokovne šole ter visokošolske zavode (v nadaljnjem besedilu: izobraževalni
zavodi) s področja zdravstva, zaradi zagotavljanja vzdržnega in odpornega
zdravstvenega sistema za učinkovito uresničevanje pravic do zdravstvenega
varstva.
(2) Finančna sredstva na podlagi tega zakona so namenjena
javnim zdravstvenim zavodom, izobraževalnim zavodom s področja zdravstva ter
negovalnim bolnišnicam in negovalnim domovom v okviru sistema dolgotrajne
oskrbe.
2. člen
(zagotavljanje finančnih sredstev)
(1) Za izvajanje investicij iz prejšnjega člena se v
proračunu Republike Slovenije zagotovi skupno 2.093 milijonov eurov, in sicer
na posebni proračunski postavki pri ministrstvu, pristojnem za zdravje, od tega
za:
1.     
univerzitetna klinična centra Ljubljana in Maribor 763 milijonov eurov,
2.     
splošne bolnišnice, negovalne bolnišnice in negovalne domove 557
milijonov eurov,
3.     
specialne bolnišnice 214 milijonov eurov,
4.     
psihiatrične bolnišnice 50 milijonov eurov,
5.     
porodnišnice 26 milijonov eurov,
6.     
zdravstveno dejavnost na primarni ravni 200 milijonov eurov,
7.     
Nacionalni laboratorij za zdravje, okolje in hrano, Nacionalni inštitut
za javno zdravje in Zavod Republike Slovenije za transfuzijsko medicino 33
milijonov eurov,
8.     
visokošolske zavode za enoviti magistrski študijski program medicine,
dentalne medicine in farmacije ter pripadajoče študijske in raziskovalne
dejavnosti 200 milijonov eurov, ter
9.     
srednje šole, višje strokovne šole in visokošolske zavode s področja
zdravstva, ki niso navedeni v prejšnji točki, v višini 50 milijonov eurov.
(2) V letu 2021 se zagotovi
127,27 milijona eurov iz prejšnjega odstavka, v letu 2022 197,62 milijona
eurov, v letu 2023 219,66 milijona eurov, v letu 2024 233,22 milijona eurov, v
letu 2025 227,74 milijona eurov, v letu 2026 252,64 milijona eurov, v letu 2027
220,44 milijona eurov, v letu 2028 172,12 milijona eurov, v letu 2029 169,91
milijona eurov, v letu 2030 136,84 milijona eurov in v letu 2031 135,51
milijona eurov, in sicer:


Ministrstvo za zdravje

Ministrstvo za izobraževanje, znanost in šport

Skupaj


Postavke 1, 2, 3, 4, 5, 6, 7

Postavke 8,9


Leto

EUR

EUR

EUR


2021

127.278.136,30

0,00

127.278.136,30


2022

194.625.842,60

3.000.000,00

197.625.842,60


2023

205.665.180,14

14.000.000,00

219.665.180,14


2024

213.224.157,63

20.000.000,00

233.224.157,63


2025

204.740.732,92

23.000.000,00

227.740.732,92


2026

210.141.720,88

42.500.000,00

252.641.720,88


2027

162.941.630,88

57.500.000,00

220.441.630,88


2028

152.120.027,31

20.000.000,00

172.120.027,31


2029

144.908.686,42

25.000.000,00

169.908.686,42


2030

111.839.493,01

25.000.000,00

136.839.493,01


2031

115.514.391,92

20.000.000,00

135.514.391,92


SKUPAJ

1.843.000.000,01

250.000.000,00

2.093.000.000,01


(3) Ne glede na prejšnji odstavek je letni znesek zagotovljenih
finančnih sredstev lahko tudi višji za znesek, ki ga ni bilo mogoče izvesti v
preteklih letih. Neporabljene pravice porabe proračunske postavke ministrstva,
pristojnega za zdravje, za izvajanje investicij iz 1., 2., 3., 4., 5., 6.
(kolikor se nanašajo na zdravstveni dom za študente) in 7. točke prvega
odstavka tega člena se v celoti prenesejo in izločijo na poseben račun –
podračun proračunskega sklada pri ministrstvu, pristojnem za zdravje, ne glede
na posebno ureditev iz 2. in 3. točke prvega odstavka 5. člena Zakona o
investicijah v javne zdravstvene zavode, katerih ustanovitelj je Republika
Slovenija (Uradni list RS, št. 90/15), pri čemer se kot neporabljene pravice
porabe štejejo razlike med sprejetim proračunom tekočega leta in podpisanimi odredbami
po stanju na dan 8. decembra tekočega leta. Skupni znesek porabe finančnih
sredstev v letih od 2021 do 2031 ne sme presegati zneskov iz prvega odstavka
tega člena, razen če gre za temeljno financiranje na podlagi petega odstavka
ali za dodatno financiranje na podlagi šestega odstavka tega člena.
(4) Če se za investicije projektov iz letnega načrta iz 3.
člena tega zakona zagotovijo finančna sredstva iz drugega vira, ki neposredno
ne pomeni črpanja iz državnega proračuna (na primer iz strukturnih skladov ali
proračuna Evropske unije), se obveznost Republike Slovenije iz prvega in
drugega odstavka tega člena sorazmerno zmanjša.
(5) Finančna sredstva iz prvega in drugega odstavka tega
člena, ki se nanašajo na dejavnost iz 6. točke prvega odstavka tega člena,
pomenijo za njeno financiranje največji dovoljeni obseg finančnih sredstev iz
državnega proračuna.
(6) Dodatno financiranje investicij za dejavnosti iz 8. in 9.
točke prvega odstavka tega člena se lahko izvede na drugi pravni podlagi, v
okviru proračunskega uporabnika ali v okviru sredstev Evropske unije.
3. člen
(letni načrt)
(1) Investicije iz 1. člena tega zakona se v posameznem letu
določijo z letnim načrtom, ki ga sprejme Vlada Republike Slovenije (v
nadaljnjem besedilu: Vlada) na podlagi ReNPZV16–25 in načrtom razvojnih
programov za področje zdravstvenega varstva in izobraževalnih zavodov s področja
zdravstva. V letni načrt iz prejšnjega stavka se vključijo projekti, s katerimi
se zagotavljajo operativne zmogljivosti zdravstvene dejavnosti (na primarni,
sekundarni in terciarni ravni) ter izobraževalnih zavodov s področja zdravstva
zaradi povečanja števila vpisnih mest v programe medicinske, farmacevtske in
zdravstvene smeri. Pri določitvi teh projektov se poleg investicij v obnovo
sedanjih in zgraditev novih prostorov in objektov ter nakup potrebne medicinske
opreme upoštevajo tudi kadrovske, logistične, infrastrukturne in druge potrebe.
(2) Letni načrt investicij iz prejšnjega odstavka mora biti
usklajen z načrtom razvojnih programov za področje zdravstvenega varstva in
izobraževalnih zavodov s področja zdravstva, kot ga določa zakon, ki ureja javne
finance.
4. člen
(prevzemanje obveznosti)
(1) Ministrstvo, pristojno za zdravje, za izvajanje
investicij v skladu s tem zakonom lahko sklepa pogodbe, s katerimi prevzema
obveznosti za celotno obdobje veljavnosti tega zakona.
(2) Razen če s posebnimi predpisi ni določeno drugače,
pogodbe za izvajanje investicij v skladu s tem zakonom lahko neposredno sklene
tudi posamezni upravičenec iz tega zakona na podlagi predhodnega pisnega
pooblastila ministra, pristojnega za zdravje.
(3) Določbe prvega in drugega odstavka tega člena ne
izključujejo uporabe zakona, ki ureja javno naročanje.
5. člen
(evidenca sredstev)
Ministrstvo, pristojno za zdravje, zagotovi ločeno evidenco
investicij v obnovo sedanjih in gradnjo novih prostorov in objektov ter v
nakupe potrebne medicinske opreme v ta namen, vključno z investicijami za
kadrovske, logistične, infrastrukturne in druge potrebe, za katere se
zagotavljajo finančna sredstva na podlagi tega zakona.
6. člen
(storitve investicijskega inženiringa)
(1) Inženiring v zvezi z izvedbo investicij na podlagi tega
zakona lahko izvaja tudi gospodarska družba v 100 odstotni lasti Republike
Slovenije, ki je ustanovljena, da kot notranji izvajalec za državo, njene
organe in pravne osebe javnega prava, opravlja storitve investicijskega inženiringa.
(2) Inženiring iz prejšnjega odstavka obsega zlasti pripravo,
organiziranje in koordinacijo investicij v vseh fazah investicijskega procesa
ter organiziranje in izvajanje recenzij ali revizij projektne dokumentacije.
7. člen
(poročanje)
Vlada Državnemu zboru Republike Slovenije enkrat letno poroča
o izvajanju tega zakona, najpozneje do konca maja za preteklo leto.
8. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.
Št. 411-05/21-9/25
Ljubljana, dne 29. septembra 2021
EPA 1973-VIII
Državni zbor
Republike Slovenije
Igor Zorčič
predsednik