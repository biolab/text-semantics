1. člen
S tem zakonom se za investicije v javne zdravstvene zavode, katerih
ustanovitelj je Republika Slovenija (v nadaljnjem besedilu: javni zdravstveni
zavodi) in spadajo v pristojnost ministrstva, pristojnega za zdravje, zbirajo
namenska sredstva.
2. člen
Sredstva iz prejšnjega člena se zbirajo na posebnem računu –
podračunu proračunskega sklada pri ministrstvu, pristojnem za zdravje, ločeno
od ostalih proračunskih sredstev, v skladu z določbami proračuna Republike
Slovenije.
3. člen
Sredstva, zbrana po tem zakonu, bodo namenjena za
investicijska vlaganja v javne zdravstvene zavode, ki so potrebna za izvajanje
zdravstvene službe za:
1.     
začetek in dokončanje že začetih investicij v nove stavbe, ki so
potrebne za izvajanje javne zdravstvene službe,
2.     
rekonstrukcije ali delne rekonstrukcije dotrajanih stavb v javnih
zdravstvenih zavodih, kadar je to nujno potrebno za nemoteno izvajanje
zdravstvenih storitev,
3.     
delne rekonstrukcije poldotrajanih stavb zaradi spremembe namembnosti
prostorov javnih zdravstvenih zavodov,
4.     
zahtevnejše investicijsko vzdrževanje v javnih zdravstvenih zavodih,
5.     
nakup, odkup, sanacijo in izgradnjo objektov in zemljišč, potrebnih za
izvedbo investicij v posameznih javnih zdravstvenih zavodih,
6.     
nakup nove nemedicinske in medicinske opreme v javnih zdravstvenih
zavodih,
7.     
energetsko prenovo stavb javnih zdravstvenih zavodov.
4. člen
(1) Investicijska vlaganja v javne zdravstvene zavode
ministrstvo, pristojno za zdravje, zagotavlja v skladu z mrežo javne
zdravstvene službe, veljavnimi prostorskimi tehničnimi smernicami ter na
podlagi metodoloških osnov za ocenjevanje in vrednotenje upravičenih
investicijskih vlaganj, vrst in vsebin investicijske dokumentacije ter
postopkov in udeležencev pri pripravi investicijske dokumentacije, ki jih
določa uredba, ki ureja enotno metodologijo za pripravo in obravnavo
investicijske dokumentacije na področju javnih financ.
(2) Upravičena investicijska vlaganja v javne zdravstvene
zavode se vključijo v načrt razvojnih programov, ki je sestavni del proračuna
Republike Slovenije.
5. člen
(1) Viri sredstev za investicijska vlaganja iz 3. člena tega
zakona so:
1.     
namenska sredstva, določena z državnim proračunom, in sicer:
- 
sredstva od prodaje in oddaje v najem nepremičnin in opreme, katerih
javni zdravstveni zavod ne potrebuje za izvajanje javne zdravstvene službe ter
odškodnine in drugi prihodki, pridobljeni v postopkih ravnanja s stvarnim premoženjem
države;
- 
del amortizacije javnih zdravstvenih zavodov, določen s tem zakonom (v
nadaljnjem besedilu: del amortizacije);
2.     
50 % neporabljenih pravic porabe integralne proračunske postavke
ministrstva, pristojnega za zdravje, za investicije v javne zdravstvene zavode,
pri čemer se kot neporabljene pravice porabe šteje razlika med sprejetim
proračunom tekočega leta in podpisanimi odredbami po stanju na dan
8. december tekočega leta, ki se izločajo na podračun proračunskega
sklada;
3.     
ne glede na prejšnjo točko lahko vlada na predlog ministrstva, pristojnega
za finance, določi, da se na proračunski sklad prenese tudi več kot 50 %
neporabljenih pravic porabe iz prejšnje točke, če to omogočajo javnofinančne
razmere;
4.     
druga namenska sredstva;
5.     
prejemki od sredstev, ki jih osebe zasebnega prava namenijo za
investicije v opremo in objekte javnih zdravstvenih zavodov.
(2) Ne glede na določbo drugega odstavka 7. člena Zakona o
zdravstvenem varstvu in zdravstvenem zavarovanju (Uradni list RS, št. 72/06 –
uradno prečiščeno besedilo, 114/06 – ZUTPG, 91/07, 76/08, 62/10 – ZUPJS, 87/11,
40/12 – ZUJF, 21/13 – ZUTD-A, 91/13, 99/13 – ZUPJS-C, 99/13 – ZSVarPre-C,
111/13 – ZMEPIZ-1, 95/14 – ZUJF-C in 47/15 – ZZSDT; v nadaljnjem besedilu:
ZZVZZ) je lahko soinvestitor oziroma soinvestitorka ali investitor oziroma
investitorka v objekte in opremo javnih zdravstvenih zavodov tudi fizična oseba
ali pravna oseba zasebnega prava, v skladu s predpisi, ki urejajo javno-zasebno
partnerstvo.
6. člen
(1) Del amortizacije se zagotavlja ne glede na določbo
drugega odstavka 7. člena ZZVZZ.
(2) Vsi javni zdravstveni zavodi, ki so zajeti v načrtu
razvojnih programov kot veljaven investicijski projekt, ki se izvaja v
proračunskem letu, na poseben račun pri ministrstvu, pristojnem za zdravje,
obvezno odvajajo del amortizacije, ki je priznana v ceni njihovih storitev.
Obvezno odvajanje se nanaša na amortizacijo, ki jo prizna plačnik Zavod za
zdravstveno zavarovanje Slovenije in znaša 20 % celotne amortizacije, priznane
v cenah zdravstvenih storitev. Obveznost odvajanja dela amortizacije javni
zdravstveni zavodi izpolnijo na naslednji način:
-       
vsak mesec nakažejo sredstva na podlagi obvestila ministrstva,
pristojnega za zdravje, o mesečni obveznosti za tekoči mesec, najpozneje do 27.
dne v tem mesecu, na posebni račun – podračun proračunskega sklada iz 2. člena
tega zakona;
-       
pri plačilu javni zdravstveni zavod pripiše »plačilo dela amortizacije
za investicijska vlaganja«.
(3) Zavod za zdravstveno zavarovanje Slovenije sporoči ministrstvu,
pristojnemu za zdravje, višino vkalkulirane amortizacije v ceni zdravstvenih
storitev za posamezen javni zdravstveni zavod.
7. člen
Prosta denarna sredstva na podračunu proračunskega sklada pri
ministrstvu, pristojnemu za zdravje, upravlja ministrstvo, pristojno za zdravje.
Ta sredstva se nalagajo v sistem enotnega zakladniškega računa države, ob
upoštevanju načel varnosti, likvidnosti in donosnosti.
KONČNI DOLOČBI
8. člen
Z dnem uveljavitve tega zakona prenehata veljati Zakon o
investicijah v javne zdravstvene zavode, katerih ustanovitelj je Republika
Slovenija, za obdobje 1994–2015 (Uradni list RS, št. 19/94, 28/00, 111/01,
76/08 in 59/11) in Pravilnik o zagotavljanju sredstev pridobljenih iz dela
amortizacije javnih zdravstvenih zavodov, katerih ustanovitelj je Republika
Slovenija (Uradni list RS, št. 37/02).
9. člen
Ta zakon začne veljati naslednji dan po objavi v Uradnem
listu Republike Slovenije.
Št. 411-05/15-21/17
Ljubljana, dne 18. novembra 2015
EPA 769-VII
Državni zbor 
Republike Slovenije
mag. Bojana Muršič l.r.
Podpredsednica