I. SPLOŠNE DOLOČBE
1. člen
(uporaba osebne izkaznice)
(1) Osebna izkaznica je javna listina, s katero državljanka
oziroma državljan Republike Slovenije (v nadaljnjem besedilu: državljan)
dokazuje istovetnost in državljanstvo. 
(2) Osebno izkaznico lahko državljan uporablja za prehod
državne meje držav Evropske unije in Schengenskega prostora ter drugih držav,
ki so za to izrazile privolitev.
(3) Osebna izkaznica državljanu omogoča elektronsko
identifikacijo in avtentikacijo za dostop do elektronskih storitev ter
elektronsko podpisovanje skladno s predpisi, ki urejajo elektronsko
identifikacijo in elektronski podpis. 
(4) S tem zakonom se izvaja Uredba (EU) 2019/1157 Evropskega
parlamenta in Sveta z dne 20. junija 2019 o okrepitvi varnosti osebnih
izkaznic državljanov Unije in dokumentov za prebivanje, izdanih državljanom
Unije in njihovim družinskim članom, ki uresničujejo svojo pravico do prostega
gibanja (UL L št. 188 z dne 12. 7. 2019, str. 67).
2. člen
(pravica in dolžnost imetništva osebne izkaznice)
(1) Osebno izkaznico lahko pridobi državljan. 
(2) Osebno izkaznico mora imeti državljan po dopolnjenem 18.
letu starosti, kadar nima drugega veljavnega uradnega identifikacijskega
dokumenta, opremljenega s fotografijo, ki ga je izdal državni organ (v
nadaljnjem besedilu: uradni identifikacijski dokument), razen v primeru, če
stalno prebiva v tujini. 
(3) Državljan ima lahko samo eno osebno izkaznico.
3. člen
(dolžnost in prepovedi)
(1) Osebno izkaznico ali drug uradni identifikacijski
dokument, na katerem so navedeni točni osebni podatki, na katerem fotografija
izkazuje imetnikovo podobo in ki ni poškodovan oziroma obrabljen, mora imeti
državljan pri sebi, razen kadar bi bilo glede na okoliščine to nesmotrno, in ga
na zahtevo uradne osebe, ki je po zakonu za to pooblaščena, dati na vpogled za
preverjanje istovetnosti. 
(2) Osebne izkaznice državljan ne sme dati, prodati ali
posoditi drugi osebi. Druga oseba ne sme vzeti, kupiti ali uporabiti tuje
osebne izkaznice kot svoje. 
(3) Osebne izkaznice državljan ne sme zastaviti za
zavarovanje koristi ali pravice. Druga oseba ne sme vzeti tuje osebne izkaznice
za zavarovanje koristi ali pravice. 
(4) Na osebni izkaznici je prepovedano spreminjanje,
dopisovanje ali brisanje katerega koli podatka.
4. člen
(kopiranje osebne izkaznice)
(1) Osebne izkaznice smejo kopirati upravljavci zbirk osebnih
podatkov samo v primerih, ki jih določa zakon. 
(2) Osebno izkaznico lahko poleg njenega imetnika kopirajo
notarji in finančne družbe, ki opravljajo finančne storitve, če jo potrebujejo
za dokazovanje istovetnosti državljana.
(3) Osebno izkaznico je za vnaprej določene namene dovoljeno
kopirati tudi na podlagi pisne privolitve imetnika osebne izkaznice. 
(4) Za ugotavljanje istovetnosti in državljanstva je dopusten
vpogled v osebno izkaznico imetnika; kadar je to potrebno, pa tudi prepis
osebnih podatkov z nje. 
(5) Ob kopiranju osebne izkaznice je treba z ustrezno oznako
na kopiji zagotoviti, da se kopija osebne izkaznice ne bo uporabljala za druge namene.
Prepovedano je nadaljnje kopiranje kopije. 
(6) Na vlogo imetnika osebne izkaznice je upravljavec zbirk
osebnih podatkov dolžan izdati potrdilo o kopiji osebne izkaznice, na katerem
je naveden namen rabe in rok hrambe kopije. 
II. PRISTOJNOST IN NAČIN IZDAJE OSEBNE IZKAZNICE
5. člen
(organi, pristojni za izdajo osebne izkaznice)
(1) Osebno izkaznico izda upravna enota. 
(2) Državljanu, ki v tujini stalno ali začasno prebiva ali je
v tujini in se zaradi zdravstvenih ali drugih upravičenih razlogov ne more
vrniti v državo, lahko izda osebno izkaznico tudi diplomatsko predstavništvo
ali konzulat Republike Slovenije.
5.a člen
(organ, pristojen za zagotavljanje sredstev elektronske
identifikacije in kvalificiranega potrdila za elektronski podpis za tvorjenje
kvalificiranega elektronskega podpisa)
Sredstvi elektronske identifikacije in kvalificirano potrdilo
za elektronski podpis za tvorjenje kvalificiranega elektronskega podpisa (v
nadaljnjem besedilu: kvalificirano potrdilo za elektronski podpis) zagotavlja
ministrstvo, pristojno za zagotavljanje centralne storitve za spletno prijavo
in elektronski podpis.
6. člen
(obrazec osebne izkaznice)
(1) Osebna izkaznica se izda na obrazcu, ki ga predpiše
minister, pristojen za notranje zadeve, ki določi tudi ceno obrazca osebne
izkaznice, ki jo plača državljan organu, pristojnemu za izdajo osebne
izkaznice. 
(2) Osebna izkaznica vsebuje naslednje podatke: 
1.     
tip osebne izkaznice; 
2.     
dvočrkovno kodo države izdajateljice; 
3.     
serijsko številko osebne izkaznice; 
4.     
fotografijo državljana; 
5.     
priimek in ime; 
6.     
državljanstvo; 
7.     
rojstni datum; 
8.     
dvočrkovno kodo države rojstva in kraj rojstva; 
9.     
EMŠO; 
10.  
spol; 
11.  
stalno prebivališče ali začasno prebivališče ali oznako, da državljan
nima prebivališča; 
12.  
datum izdaje in datum, do katerega velja osebna izkaznica ob izdaji
oziroma navedbo, da je izdana s trajno veljavnostjo; 
13.  
organ, pristojen za izdajo osebne izkaznice; 
14.  
lastnoročni podpis državljana, ki zna in se zmore podpisati; 
15.  
oznako prepovedi uporabe osebne izkaznice za prehod državne meje (v
primeru iz 17. člena tega zakona); 
16.  
kodo za brezstični dostop do podatkov na pomnilniškem mediju; 
17.  
trivrstični strojno berljiv zapis podatkov iz 2., 3., 5., 6., 7., 8.,
9., 10. in 12. točke tega odstavka; 
18.  
pomnilniški medij, na katerem so podoba obraza in prstna odtisa oziroma
prstni odtis državljana shranjeni kot biometrični podatek ter podatki iz 2.,
3., 5., 6., 7., 8., 9., 10. in 12. točke tega odstavka. 
(3) K podatku o stalnem oziroma začasnem prebivališču se na
osebno izkaznico zapišeta tudi pošta in poštna številka. V primeru podvajanj
imen občine, naselja ali ulice se zapis prilagodi na način, ki ga predpiše
minister, pristojen za notranje zadeve. 
(4) Osebna izkaznica državljana od dopolnjenega 12. leta
starosti vsebuje tudi: 
-       
sredstvo elektronske identifikacije visoke ravni zanesljivosti, 
-       
sredstvo elektronske identifikacije nizke ravni zanesljivosti, 
-       
kvalificirano potrdilo za elektronski podpis. 
(5) Elementi osebne izkaznice iz prejšnjega odstavka so
shranjeni na pomnilniškem mediju iz 18. točke drugega odstavka tega člena in so
od podatkov iz te točke smiselno ločeni.
7. člen
(obrazci osebnih izkaznic)
(1) Osebna izkaznica se izda na obrazcu, ki se tiska v
slovenskem in angleškem jeziku. 
(2) Ne glede na določbo prejšnjega odstavka se državljanu s
prijavljenim stalnim prebivališčem na območju, določenem z zakonom, kjer živita
avtohtoni italijanska oziroma madžarska narodna skupnost, izda osebna izkaznica
na obrazcu, ki se tiska v slovenskem, angleškem in italijanskem oziroma
slovenskem, angleškem in madžarskem jeziku. 
(3) Osebna izkaznica se na obrazcu iz prejšnjega odstavka
izda tudi državljanu s prijavljenim začasnim prebivališčem na območju iz
prejšnjega odstavka, ki nima prijavljenega stalnega prebivališča v Republiki
Sloveniji ali v tujini, in državljanu, ki nima prebivališča, če vloži vlogo pri
upravni enoti, ki posluje na tem območju. 
(4) Osebno izkaznico iz drugega in tretjega odstavka tega
člena izda upravna enota, ki posluje na območju, določenem z zakonom, kjer
živita avtohtoni italijanska oziroma madžarska narodna skupnost.
8. člen
(izdelava, skladiščenje, personalizacija in prenos osebnih
izkaznic)
(1) Obrazce osebnih izkaznic na območju Republike Slovenije
izdeluje, skladišči in personalizira izvajalec, izbran v skladu s predpisi, ki
urejajo javna naročila, v skladu s sklenjeno pogodbo. Zaposlena oseba
izvajalca, ki opravlja naloge izdelave, skladiščenja in personalizacije osebnih
izkaznic, mora izpolnjevati naslednje pogoje: 
-       
da je polnoletna; 
-       
da ni bila pravnomočno obsojena zaradi naklepnega kaznivega dejanja, ki
se preganja po uradni dolžnosti, in da ni bila obsojena na kazen zapora v
trajanju več kot 3 mesece; 
-       
da ni v kazenskem postopku zaradi kaznivega dejanja iz prejšnje alinee; 
-       
da je bila varnostno preverjena in da zanjo ne obstaja varnostni
zadržek. 
(2) Prenos vlog za izdajo osebnih izkaznic in
personaliziranih osebnih izkaznic med organi, pristojnimi za izdajo osebnih
izkaznic, in izvajalcem iz prejšnjega odstavka ter vročitev osebne izkaznice na
naslov za vročanje izvaja podjetje ali organizacija, registrirana za prenos
poštnih pošiljk, na način, ki zagotavlja zaščito, varnost in sledljivost
poštnih pošiljk.
(3) Ministrstvo, pristojno za notranje zadeve, in
ministrstvo, pristojno za zagotavljanje centralne storitve za spletno prijavo
in elektronski podpis, vsako s svojega delovnega področja, imata pri nadzoru
podjetja ali organizacije iz prvega in drugega odstavka tega člena pravico
pregledati vso dokumentacijo, ki se nanaša na postopke izdelave,
personalizacije in skladiščenja obrazcev osebnih izkaznic ter njihovega
prenosa, pregledati prostore, v katerih poteka njihova izdelava,
personalizacija in skladiščenje, ter preveriti, ali osebe, ki opravljajo te
naloge, izpolnjujejo pogoje iz prvega odstavka tega člena oziroma pogoje iz
predpisov, ki urejajo elektronsko identifikacijo in elektronski podpis.
III. VELJAVNOST OSEBNE IZKAZNICE
9. člen
(veljavnost osebne izkaznice)
(1) Osebna izkaznica s triletno veljavnostjo se izda
državljanu, mlajšemu od 3 let starosti. Osebna izkaznica s petletno
veljavnostjo se izda državljanu, staremu od 3 do 18 let. Osebna izkaznica z
desetletno veljavnostjo se izda državljanu, staremu od 18 do 70 let. Po
dopolnjenem 70. letu starosti se izda državljanu osebna izkaznica s trajno
veljavnostjo. 
(2) Osebna izkaznica z enoletno veljavnostjo se izda
državljanu, ki je v obdobju 5 let pred dnem vložitve vloge za izdajo nove
osebne izkaznice zaradi neskrbnega ravnanja uničil, pogrešil oziroma izgubil 2
osebni izkaznici ali več, kot tudi če sta mu bili 2 osebni izkaznici ali več
odtujeni. Primere neskrbnega ravnanja z osebno izkaznico predpiše minister,
pristojen za notranje zadeve. 
(3) Po poteku obdobja iz prejšnjega odstavka oziroma po
poteku enoletne veljavnosti osebne izkaznice se nova osebna izkaznica izda z
veljavnostjo iz prvega odstavka, če državljan v tem času ni zaradi neskrbnega
ravnanja ponovno uničil, pogrešil ali izgubil osebne izkaznice ali mu je bila
ta odtujena. 
(4) Osebna izkaznica z oznako prepovedi prehoda državne meje
se izda z veljavnostjo enega leta.
(5) Osebna izkaznica z enoletno veljavnostjo se izda
državljanu z začasnim prebivališčem v Republiki Sloveniji, ki je v postopku
preverjanja prijave stalnega prebivališča, v skladu z zakonom, ki ureja prijavo
prebivališča.
(6) Državljanu, ki mu ob vložitvi vloge za izdajo osebne
izkaznice zaradi zdravstvenih razlogov, ki so začasni, ni mogoče odvzeti
prstnih odtisov, kot to določa osmi odstavek 13. člena tega zakona, se
izda osebna izkaznica z veljavnostjo enega leta.
(7) Osebna izkaznica velja z dnem izdaje.
10. člen
(prenehanje veljavnosti osebne izkaznice)
Ne glede na prejšnji člen veljavnost osebne izkaznice preneha
po zakonu z dnem naznanitve pogrešitve, izgube ali tatvine (v nadaljnjem
besedilu: pogrešitev), uničenja zaradi neskrbnega ravnanja, s prenehanjem
državljanstva Republike Slovenije in s smrtjo državljana.
10.a člen
(veljavnost sredstev elektronske identifikacije in
kvalificiranega potrdila, ki so nameščena na osebni izkaznici)
(1) Sredstvi elektronske identifikacije in kvalificirano
potrdilo za elektronski podpis se izdajajo z veljavnostjo od datuma izdelave
osebne izkaznice do datuma, do katerega velja osebna izkaznica ob izdaji. 
(2) Sredstvi elektronske identifikacije in kvalificirano
potrdilo za elektronski podpis, ki so nameščeni na osebni izkaznici s trajno
veljavnostjo, se izdajajo z veljavnostjo deset let od datuma izdelave osebne
izkaznice. 
(3) Osebna izkaznica s trajno veljavnostjo se po preteku
desetih let od datuma izdaje več ne uporablja za namen iz tretjega odstavka
1. člena tega zakona. 
(4) Veljavnost osebne izkaznice ne preneha, če so sredstvi
elektronske identifikacije ali kvalificirano potrdilo neveljavni.
11. člen
(izročitev osebne izkaznice v uničenje)
(1) Osebno izkaznico mora državljan izročiti organu,
pristojnemu za izdajo osebne izkaznice, v uničenje ob vložitvi vloge za izdajo
nove osebne izkaznice, razen ob vložitvi vloge za izdajo prve osebne izkaznice
ali ob vložitvi vloge za izdajo nove osebne izkaznice po pogrešitvi, izgubi ali
tatvini prejšnje osebne izkaznice. 
(2) Na izrecno prošnjo državljana, če za to obstaja razlog iz
naslova dnevnega prehoda meje ali drug upravičen razlog, lahko uradna oseba
uniči osebno izkaznico šele ob vročitvi nove. V takšnem primeru mora biti nova
osebna izkaznica vročena pri organu, pristojnem za izdajo osebne izkaznice. 
(3) Osebno izkaznico mora državljan izročiti organu,
pristojnemu za izdajo osebne izkaznice, v uničenje najpozneje v 30 dneh, če: 
-       
spremeni priimek ali ime; 
-       
spremeni stalno prebivališče; 
-       
fotografija na osebni izkaznici ne kaže več njegove prave podobe; 
-       
je osebna izkaznica poškodovana oziroma obrabljena ali če iz kakšnega
drugega razloga ni več uporabna. 
(4) Imetnik osebne izkaznice, ki mu je prenehalo
državljanstvo Republike Slovenije, mora osebno izkaznico izročiti organu,
pristojnemu za izdajo osebne izkaznice, v uničenje najkasneje ob vročitvi
odločbe o prenehanju državljanstva Republike Slovenije.
IV. IZDAJA OSEBNE IZKAZNICE
12. člen
(vložitev vloge)
(1) Vlogo za izdajo osebne izkaznice vloži državljan osebno
pri organu, pristojnem za izdajo osebne izkaznice. 
(2) Vlogo lahko vloži državljan, ki je dopolnil 18 let, in
tudi državljan, ki še ni star 18 let, pa je sklenil zakonsko zvezo ali je
postal roditelj in mu je z odločbo sodišča priznana popolna poslovna
sposobnost. 
(3) Za državljana, ki ni poslovno sposoben, vložita vlogo
starša ali eden od staršev s soglasjem drugega oziroma drug zakoniti zastopnik.
Soglasje drugega od staršev pri vložitvi vloge za izdajo osebne izkaznice
otroku ni potrebno, če: 
1.     
otrok prebiva na naslovu, ki je enak naslovu obeh staršev; 
2.     
vlaga vlogo tisti od staršev, ki mu je otrok zaupan v varstvo in vzgojo;
3.     
njegovo prebivališče ni znano; 
4.     
mu je odvzeta starševska skrb; 
5.     
je zadržan izvajati starševsko skrb. 
Za otroka, ki je nameščen v rejništvo, vlogo
vloži njegov rejnik. 
(4) Pooblaščena oseba organa, pristojnega za izdajo osebne
izkaznice, ob vložitvi vloge preveri istovetnost državljana, v primerih, ko
vlogo za izdajo osebne izkaznice vloži zakoniti zastopnik, pa tudi istovetnost
zakonitega zastopnika. Istovetnost se lahko preveri tudi z vpogledom v uradne
evidence in primerjavo predložene fotografije s fotografijo državljana, ki se v
digitalni obliki hrani v evidenci izdanega drugega uradnega identifikacijskega
dokumenta.
(5) Vloga za izdajo osebne izkaznice se obravnava kot nujna
brez doplačila upravne takse v primerih zdravljenja, bolezni ali smrti ožjega
družinskega člana in nujnih službenih obveznosti. Vloga za izdajo osebne
izkaznice se obravnava kot nujna tudi v drugih primerih, vendar je potrebno
doplačilo upravne takse v skladu z zakonom, ki ureja upravne takse.
13. člen
(oblika in vsebina vloge za izdajo osebne izkaznice)
(1) Vloga za izdajo osebne izkaznice se vloži na predpisanem
obrazcu, v fizični ali elektronski obliki. 
(2) V vlogi za izdajo osebne izkaznice je treba navesti
resnične podatke. 
(3) Vloga vsebuje naslednje podatke: 
-       
oznako in naziv izdajatelja; 
-       
registrsko številko; 
-       
serijsko številko; 
-       
tip osebne izkaznice; 
-       
EMŠO; 
-       
priimek; 
-       
ime; 
-       
stalno prebivališče; 
-       
fotografijo državljana; 
-       
lastnoročni podpis državljana, ki se zna in zmore podpisati; 
-       
datum vloge; 
-       
datum izdaje; 
-       
veljavnost; 
-       
priimek in ime ter podpis zakonitega zastopnika, kadar vlogo vloži
zakoniti zastopnik; 
-       
naslov in vrsta prebivališča zakonitega zastopnika, kadar vlogo vloži
zakoniti zastopnik; 
-       
vrsto in številko veljavnega uradnega identifikacijskega dokumenta; 
-       
način in datum vročitve ter osebo, ki ji je bila osebna izkaznica
vročena; 
-       
podpis osebe, ki je prejela osebno izkaznico, kadar je osebna izkaznica
vročena pri organu, pristojnem za izdajo osebne izkaznice. 
(4) K vlogi za izdajo osebne izkaznice mora državljan
priložiti osebno izkaznico, ki jo poseduje, in fotografijo predpisane
velikosti, ki kaže njegovo pravo podobo. Fotografija se priloži v fizični ali
digitalni obliki. Fotografije v digitalni obliki se hranijo na elektronskem odložišču
fotografij za osebne dokumente 1 leto in se lahko na vlogo državljana uporabijo
tudi za izdajo drugega uradnega identifikacijskega dokumenta. 
(5) Organ, pristojen za izdajo osebne izkaznice, lahko za
namene izdaje osebne izkaznice ali katerega drugega identifikacijskega
dokumenta v elektronskem odložišču fotografij obdeluje naslednje osebne
podatke: 
-       
ime in priimek; 
-       
referenčno številko; 
-       
fotografijo državljana v digitalni obliki; 
-       
datum fotografiranja in veljavnost fotografije; 
-       
ime in priimek ali firmo fotografa. 
(6) Za izdajo osebne izkaznice se lahko uporabi tudi
fotografija v digitalni obliki, ki se hrani v evidenci izdanega drugega
uradnega identifikacijskega dokumenta, če kaže pravo podobo državljana. 
(7) Ustreznost fotografije ter način predložitve, hranjenja
in uporabe fotografije v digitalni obliki predpiše minister, pristojen za
notranje zadeve.
(8) Ob vlogi za izdajo osebne izkaznice se državljanu od
dopolnjenega 12. leta starosti na predpisan način odvzameta dva ploska prstna
odtisa, razen v primerih, ko je iz zdravstvenih razlogov mogoč odvzem le enega
prstnega odtisa ali ko odvzem prstnih odtisov ni mogoč. Način odvzema prstnih
odtisov predpiše minister, pristojen za notranje zadeve.
14. člen
(vročitev osebne izkaznice)
(1) Osebna izkaznica se vroči pri organu, pristojnem za
izdajo osebne izkaznice ali po pošti, v nujnih primerih (npr.: zdravljenje,
bolezen oziroma smrt ožjega družinskega člana, nujni službeni opravki) pa tudi
pri izvajalcu iz prvega odstavka 8. člena tega zakona. Način vročitve predlaga
državljan ob vložitvi vloge za izdajo osebne izkaznice. Osebna izkaznica,
izdana na diplomatskem predstavništvu ali konzulatu Republike Slovenije, se
vroči na diplomatskem predstavništvu ali konzulatu Republike Slovenije. 
(2) Osebno se vroči osebna izkaznica: 
-       
poslovno sposobnemu državljanu; 
-       
državljanu po dopolnjenem 15. letu starosti, če temu ni ob vložitvi
vloge nasprotoval zakoniti zastopnik. 
(3) Zakonitemu zastopniku, ki je vložil vlogo za izdajo
osebne izkaznice oziroma ki je bil ob vlogi določen za vročitev, se vroči
osebna izkaznica: 
-       
državljana, ki ni poslovno sposoben; 
-       
državljana do dopolnjenega 15. leta starosti; 
-       
državljana od 15. do 18. leta starosti, če je osebni vročitvi imetniku
ob vložitvi vloge nasprotoval zakoniti zastopnik. 
(4) Osebno izkaznico lahko organ, pristojen za izdajo osebne
izkaznice, vroči osebi, ki jo je za to pooblastil državljan. 
(5) Osebna izkaznica se lahko pri izvajalcu iz prvega
odstavka 8. člena tega zakona vroči osebam iz drugega, tretjega in četrtega
odstavka tega člena, če tako odloči pristojni organ ob vložitvi vloge. 
(6) Vročitev po pošti ali pri izvajalcu iz prvega odstavka 8.
člena tega zakona je opravljena, ko državljan oziroma njegov zakoniti zastopnik
oziroma pooblaščena oseba prevzame osebno izkaznico. Če osebne izkaznice ne
prevzame v 8 dneh od prejema obvestila o dospeli pošiljki, kadar je določen
način vročitve po pošti, ali v 8 dneh po izdelavi, kadar je določen način
vročitve pri izvajalcu iz prvega odstavka 8. člena tega zakona, se osebna
izkaznica vrne pristojnemu organu, ki jo je izdal.
15. člen
(naznanitev pogrešitve osebne izkaznice)
(1) Pogrešitev osebne izkaznice v Republiki Sloveniji mora
imetnik oziroma njegov zakoniti zastopnik najpozneje v 8 dneh naznaniti organu,
pristojnemu za izdajo osebne izkaznice. 
(2) Pogrešitev osebne izkaznice v tujini mora imetnik oziroma
zakoniti zastopnik najpozneje v 8 dneh po prihodu v Republiko Slovenijo
naznaniti organu, pristojnemu za izdajo osebne izkaznice. 
(3) Ne glede na določbo prejšnjega odstavka lahko pogrešitev
osebne izkaznice v tujini imetnik osebne izkaznice oziroma njegov zakoniti
zastopnik naznani tudi na diplomatskem predstavništvu ali konzulatu Republike
Slovenije v 30 dneh od pogrešitve. 
(4) V naznanitvi pogrešitve je treba navesti resnične podatke
o okoliščinah pogrešitve osebne izkaznice. 
(5) Način naznanitve pogrešitve predpiše minister, pristojen
za notranje zadeve.
(6) Naznanitev pogrešitve je mogoča tudi prek državnega
portala eUprava z naprednim elektronskim podpisom, ki temelji na kvalificiranem
potrdilu za elektronski podpis, skladno s predpisi, ki urejajo elektronsko
identifikacijo in elektronski podpis.
16. člen
(rok za odločitev o vlogi)
(1) O vlogi za izdajo osebne izkaznice mora organ, pristojen
za izdajo osebne izkaznice, odločiti v 15 dneh po njeni vložitvi. 
(2) Rok, v katerem mora biti izdana osebna izkaznica, se
lahko podaljša še za 3 mesece, če je za osebo, rojeno v tujini, ki še ni
vpisana v matični register, treba ugotoviti državljanstvo ali druge osebne
podatke. Organ, pristojen za izdajo osebne izkaznice, lahko v tem primeru
zahteva predložitev izpiska iz rojstne matične knjige in dokazilo o
državljanstvu. 
(3) Rok, v katerem mora biti izdana osebna izkaznica, s
katero se nadomesti pogrešana osebna izkaznica, se lahko podaljša za čas do 60
dni, če organ, pristojen za izdajo osebne izkaznice, podvomi in ugotavlja
resničnost podatkov iz četrtega odstavka prejšnjega člena.
17. člen
(zavrnitev izdaje osebne izkaznice, začasna razveljavitev
osebne izkaznice in izdaja osebne izkaznice s prepovedjo prehoda državne meje)
(1) Zaradi preprečitve prehoda meje ali izkazovanja
istovetnosti državljana v tujini, da bi se zavaroval javni red ali zagotovil
potek kazenskega postopka oziroma če to zahtevajo interesi obrambe države,
organ, pristojen za izdajo osebne izkaznice, zavrne izdajo osebne izkaznice ali
jo začasno razveljavi: 
1.     
za otroka, glede katerega zaradi varstva njegovih koristi tako odloči
sodišče; 
2.     
če je zoper državljana uveden kazenski postopek, dokler postopek traja
in je za potrebe tega postopka to potrebno, če to predlaga pristojno sodišče
ter v primeru izdane mednarodne tiralice ali evropskega naloga za prijetje in
predajo, dokler je ta v veljavi; 
3.     
če obstajajo interesi obrambe države, določeni v zakonu, če to predlaga
ministrstvo, pristojno za obrambo; 
4.     
če je bila državljanu najmanj dvakrat izrečena kazen zapora za kazniva
dejanja neupravičene proizvodnje in prometa s prepovedanimi drogami,
nedovoljenimi snovmi v športu in predhodnimi sestavinami za izdelavo
prepovedanih drog, ponarejanja denarja, tihotapstva, ponarejanja listin,
nedovoljene proizvodnje in prometa orožja ali eksplozivov, prepovedanega
prehajanja meje ali ozemlja države, trgovine z ljudmi, za kazniva dejanja zoper
spolno nedotakljivost ali za kazniva dejanja, povezana s tujino, za katera je v
zakonu predpisana kazen osem ali več let zapora, če to predlaga policija po
prejemu pravnomočne sodbe iz drugega odstavka tega člena in če kazen ni
izbrisana; 
5.     
če je bila državljanu izrečena kazen zapora za kazniva dejanja
terorizma, financiranja terorizma, ščuvanja in javnega poveličevanja
terorističnih dejanj, novačenja in usposabljanja za terorizem ter novačenja
vojaških najemnikov in oseb, mlajših od 18 let, če to predlaga policija po
prejemu pravnomočne sodbe iz drugega odstavka tega člena in če kazen ni
izbrisana. 
(2) Sodišče mora o pravnomočni sodbi za kazniva dejanja iz 4.
in 5. točke prejšnjega odstavka obvestiti pristojno policijsko postajo, na
območju katere ima državljan prijavljeno stalno ali začasno prebivališče,
oziroma policijsko postajo, na območju katere je sedež sodišča, če državljan
nima stalnega ali začasnega prebivališča na območju Republike Slovenije. 
(3) Če so izpolnjeni pogoji za zavrnitev izdaje osebne
izkaznice iz prvega odstavka tega člena, državljan lahko zaprosi, da se mu izda
osebna izkaznica s prepovedjo prehoda državne meje. 
(4) Organ, pristojen za izdajo osebne izkaznice, osebno
izkaznico začasno razveljavi, če je kakšen od razlogov iz prvega odstavka tega
člena nastal po izdaji osebne izkaznice brez prepovedi prehoda državne meje. Na
vlogo državljana se lahko v tem primeru izda osebna izkaznica s prepovedjo
prehoda državne meje.
17.a člen
(odločanje o zavrnitvi izdaje osebne izkaznice in začasni
razveljavitvi osebne izkaznice)
(1) Predlagatelji iz prvega odstavka prejšnjega člena
pošljejo predlog za zavrnitev izdaje osebne izkaznice oziroma za začasno
razveljavitev osebne izkaznice (v nadaljnjem besedilu: predlog) upravni enoti,
na območju katere ima državljan prijavljeno stalno prebivališče. Če državljan
nima stalnega prebivališča ali ima stalni naslov v tujini, se predlog pošlje
ministrstvu, pristojnemu za notranje zadeve. 
(2) Organ iz prejšnjega odstavka predlog vpiše v evidenco
potnih listin, ki se vodi skladno z določbami zakona, ki ureja izdajo potnih
listin. 
(3) Na podlagi zahteve predlagatelja iz prvega odstavka
prejšnjega člena organ iz prvega odstavka tega člena izda odločbo o zavrnitvi
izdaje osebne izkaznice. 
(4) Če ima državljan veljavno osebno izkaznico, organ iz
prvega odstavka tega člena izda odločbo o začasni razveljavitvi osebne
izkaznice za eno leto oziroma do prenehanja razlogov za začasno razveljavitev
osebne izkaznice, če ti trajajo manj kot eno leto. V odločbi se imetniku osebne
izkaznice naloži, da mora najpozneje v treh dneh po vročitvi odločbe izročiti
osebno izkaznico organu, ki je izdal odločbo, v hrambo za čas, določen v
18. členu tega zakona. 
(5) Pred izdajo odločbe iz prejšnjega odstavka zaslišanje
stranke ni potrebno. 
(6) Odločba o začasni razveljavitvi osebne izkaznice se vroči
imetniku osebne izkaznice v roke kadar koli in kjer koli se ta najde, odločbo
pa lahko na zahtevo organa iz prvega odstavka tega člena vroči tudi policija.
Če je ni mogoče vročiti ob prvem osebnem vročanju, se vroči z javnim naznanilom
na oglasni deski organa in državnem portalu eUprava. 
(7) V primeru vročitve z javnim naznanilom se odločba šteje
za vročeno z dnem objave sporočila o vročanju z javnim naznanilom na oglasni
deski organa in državnem portalu eUprava, sporočilo o vročanju z javnim
naznanilom pa mora biti na oglasni deski organa in državnem portalu eUprava
objavljeno najmanj 15 dni. 
(8) Pritožba zoper odločbo iz četrtega odstavka tega člena ne
zadrži izvršitve. 
(9) Osebno izkaznico iz četrtega odstavka tega člena, ki je
imetnik ne izroči v hrambo, lahko državljanu odvzame policija ali sodišče ter
jo pošlje organu, ki je pristojen za izdajo osebne izkaznice.
18. člen
(prenehanje razlogov za zavrnitev izdaje osebne izkaznice,
začasno razveljavitev osebne izkaznice in izdajo osebne izkaznice s prepovedjo
prehoda državne meje)
(1) O prenehanju razlogov za zavrnitev izdaje, začasno
razveljavitev osebne izkaznice oziroma za izdajo osebne izkaznice s prepovedjo
prehoda državne meje mora predlagatelj iz prvega odstavka 17. člena tega
zakona takoj obvestiti organ iz prvega odstavka prejšnjega člena, pri katerem
je bil predlog podan. 
(2) Šteje se, da ni več razlogov za zavrnitev izdaje, začasno
razveljavitev osebne izkaznice oziroma izdajo osebne izkaznice s prepovedjo
prehoda državne meje iz prvega odstavka 17. člena tega zakona, če
predlagatelj iz prvega odstavka 17. člena tega zakona ne obnovi zahteve po
preteku enega leta od dneva vložitve. 
(3) Po prenehanju razlogov se odločba iz tretjega odstavka
17.a člena tega zakona razveljavi, začasno razveljavljena oziroma odvzeta
osebna izkaznica pa se vrne imetniku.
V. EVIDENCE
19. člen
(vsebina in pristojnost za vodenje evidence)
(1) Organi, pristojni za izdajo osebne izkaznice, vodijo in
vzdržujejo evidenco izdanih osebnih izkaznic za namene preverjanja
istovetnosti, državljanstva, elektronske identifikacije in elektronskega
podpisovanja ter prehoda državne meje držav članic Evropske unije in Schengenskega
prostora ter drugih držav, ki so v to privolile ter za upravne postopke po tem
zakonu. Evidenca se vodi na centralnem računalniku ministrstva, pristojnega za
notranje zadeve. 
(2) Evidenca iz prejšnjega odstavka vsebuje: 
-       
podatke iz tretjega in četrtega odstavka 13. člena tega zakona, fotografija
imetnika pa je v digitalni obliki, ki je ni mogoče prebrati z napravami za
branje biometričnih podatkov,
-       
datum izdelave osebne izkaznice in njenega prevzema na pošto, 
-       
podatke o statusih veljavnosti osebnih izkaznic,
-       
prstna odtisa oziroma prstni odtis in podatek o roki in prstu prstnega
odtisa,
-       
status sredstev elektronske identifikacije,
-       
obdobje veljavnosti sredstev elektronske identifikacije,
-       
status kvalificiranega potrdila za elektronski podpis,
-       
obdobje veljavnosti kvalificiranega potrdila za elektronski podpis.
(3) Obdelava osebnih podatkov iz evidence izdanih osebnih
izkaznic je dopustna le v obsegu, ki je potreben za uresničevanje namena iz
prvega odstavka tega člena. 
(4) Zaradi zagotovitve varnosti pravnega prometa so na državnem
portalu eUprava dostopni podatki o osebnih izkaznicah, in sicer: 
-       
organ, pristojen za izdajo osebne izkaznice, 
-       
serijska številka, 
-       
datum izdaje, 
-       
status veljavnosti. 
(5) Podatek o predlogu iz prvega odstavka 17.a člena tega zakona
se v evidenco izdanih osebnih izkaznic prevzema s samodejnim povezovanjem z
evidenco potnih listin, ki se vodi skladno z določbami zakona, ki ureja izdajo
potnih listin. Prevzemanje teh podatkov poteka z uporabo EMŠO ali imena in
priimka ter stalnega prebivališča državljana. 
(6) Fotografijo v digitalni obliki, ki se hrani na
elektronskem odložišču fotografij za osebne dokumente, se v evidenco izdanih
osebnih izkaznic na podlagi četrtega odstavka 13. člena tega zakona prevzema s
samodejnim povezovanjem z elektronskim vložiščem fotografij. Prevzemanje teh
podatkov poteka na podlagi privolitve posameznika z uporabo referenčne številke
fotografije. 
(7) Fotografijo v digitalni obliki, ki se hrani v evidenci
drugega uradnega identifikacijskega dokumenta na podlagi šestega odstavka 13.
člena tega zakona, se v evidenco izdanih osebnih izkaznic prevzema s samodejnim
povezovanjem z evidenco potnih listin, ki se vodi skladno z določbami zakona,
ki ureja izdajo potnih listin, in evidenco voznikov, ki se vodi skladno z
določbami zakona, ki ureja izdajo vozniških dovoljenj. Prevzemanje teh podatkov
poteka na podlagi privolitve posameznika z uporabo EMŠO. 
(8) Podatke iz evidence vodi organ, pristojen za izdajo
osebne izkaznice, 5 let po prenehanju veljavnosti osebne izkaznice. 
(9) Prstna odtisa oziroma prstni odtis se v evidenci izdanih
osebnih izkaznic hranita oziroma hrani do vročitve osebne izkaznice, vendar ne
več kot 90 dni od datuma izdaje osebne izkaznice. 
(10) Evidenca izdanih osebnih izkaznic se na podlagi EMŠO
povezuje z evidencama sredstev elektronske identifikacije in evidenco
kvalificiranih potrdil za elektronski podpis. Iz evidence izdanih osebnih
izkaznic se v evidenco sredstev elektronske identifikacije in evidenco
kvalificiranih potrdil za elektronski podpis pošljejo podatki iz prve, druge,
tretje, četrte, pete, šeste, sedme, osme, dvanajste, trinajste in šestnajste
alineje tretjega odstavka 13. člena tega zakona in podatek iz tretje
alineje drugega odstavka tega člena. Iz evidenc sredstev elektronske
identifikacije in evidence kvalificiranih potrdil za elektronski podpis se v
evidenco izdanih osebnih izkaznic pošlje podatek iz pete, šeste, sedme in osme
alineje drugega odstavka tega člena.
(11) Način vodenja evidence izdanih osebnih izkaznic predpiše
minister, pristojen za notranje zadeve.
19.a člen
(začasna hramba podatkov iz vloge)
(1) Če državljan vloži vlogo za izdajo osebne izkaznice izven
sedeža diplomatskega predstavništva ali konzulata Republike Slovenije v državi,
kjer kriptiran elektronski prenos osebnih podatkov ni dovoljen ali ni mogoč, se
podatki iz tretjega odstavka 13. člena tega zakona, fotografija iz
četrtega odstavka 13. člena tega zakona in prstni odtisi iz osmega
odstavka 13. člena tega zakona hranijo in prenašajo na ustrezno varovanem
in kriptiranem elektronskem mediju do njihovega elektronskega prenosa v
evidenco izdanih osebnih izkaznic, vendar največ 15 dni od njihove pridobitve. 
(2) Določba prejšnjega odstavka se uporablja tudi, če
državljan vloži vlogo za izdajo osebne izkaznice na diplomatskem predstavništvu
ali konzulatu Republike Slovenije v času, ko kriptiran elektronski prenos
osebnih podatkov v evidenco izdanih osebnih izkaznic ni mogoč. 
(3) V času hrambe na elektronskem mediju iz prvega odstavka
tega člena morajo biti osebni podatki državljana varovani v skladu s predpisi,
ki urejajo varstvo osebnih podatkov. 
(4) Po prenosu osebnih podatkov iz prvega odstavka tega člena
v evidenco izdanih osebnih izkaznic se osebni podatki na elektronskem mediju
uničijo. 
(5) Prvi, tretji in četrti odstavek tega člena se uporabljajo
tudi za vloge, ki so sprejete izven uradnih prostorov organov, pristojnih za
izdajo osebnih izkaznic.
20. člen
(uporaba podatkov iz evidence)
(1) Podatke iz evidence o izdanih osebnih izkaznicah lahko
uporabljajo delavci pristojnega organa iz 5. člena tega zakona, ministrstva,
pristojnega za zunanje zadeve, in ministrstva, pristojnega za notranje zadeve,
za opravljanje nalog s svojega delovnega področja, uporabljajo pa jih lahko
tudi drugi organi za izvrševanje z zakonom določenih nalog. 
(2) Osebne podatke na elektronskem mediju iz 19.a člena
tega zakona lahko uporabljajo le pooblaščeni uslužbenci organov, pristojnih za
izdajo osebnih izkaznic. 
(3) Podoba obraza imetnika osebne izkaznice, shranjena kot
biometrični podatek, in prstni odtisi oziroma prstni odtis, shranjen kot
biometrični podatek na pomnilniškem mediju, se lahko uporabljajo le za
preverjanje verodostojnosti osebne izkaznice in istovetnosti imetnika osebne
izkaznice pri prehajanju države meje.
(4) Osebne podatke iz 13. člena tega zakona sme uporabljati
izvajalec iz prvega odstavka 8. člena tega zakona za potrebe personalizacije
osebnih izkaznic in jih mora takoj, najpozneje pa v roku 30 dni od prejema,
uničiti. 
(5) Podatek o registrski in serijski številki osebne
izkaznice sme uporabljati podjetje ali organizacija iz drugega odstavka 8.
člena tega zakona za potrditev prevzema poštnih pošiljk in ga mora v 30 dneh od
prejema uničiti.
VI. NADZOR
21. člen
(pristojnost za nadzor)
(1) Nadzor nad izvrševanjem določb drugega in tretjega
odstavka 2. člena, 3. člena, tretjega in četrtega odstavka 11. člena, drugega
odstavka 13. člena, prvega, tretjega, četrtega in petega odstavka 15. člena,
drugega in tretjega odstavka 20. člena ter 22. člena tega zakona opravlja
Inšpektorat Republike Slovenije, pristojen za notranje zadeve. 
(2) Nadzor nad izvrševanjem določb drugega in tretjega
odstavka 2. člena, 3. člena, prvega, tretjega in četrtega odstavka 15. člena
ter tretjega odstavka 17. člena tega zakona opravlja tudi policija. 
(3) Nadzor nad izvrševanjem določb 4. člena izvaja
informacijski pooblaščenec. 
(4) Organa iz prvega in drugega odstavka izvršujeta
pristojnosti iz teh odstavkov kot prekrškovna organa.
22. člen
(nadzor izvajalca, ki opravlja naloge izdelave, skladiščenja
in personalizacije osebnih izkaznic)
Izvajalec iz prvega odstavka 8. člena tega zakona mora
osebam, določenim s pogodbo iz prvega odstavka 8. člena tega zakona, omogočiti
nadzor prostorov, v katerih poteka izdelava, personalizacija in skladiščenje
obrazcev iz 8. člena tega zakona, ter jim dati na vpogled vso potrebno
dokumentacijo, ki se nanaša na postopke in izpolnjevanje pogojev za osebe, ki
opravljajo naloge izdelave, personalizacije in skladiščenja teh obrazcev.
VII. KAZENSKE DOLOČBE
23. člen
(1) Z globo od 400 do 830 eurov se kaznuje za prekršek
posameznik, ki: 
1.     
nima uradnega identifikacijskega dokumenta, opremljenega s fotografijo,
ki ga je izdal državni organ (drugi odstavek 2. člena); 
2.     
svojo osebno izkaznico da, proda ali posodi drugi osebi oziroma vzame,
kupi ali uporabi tujo osebno izkaznico kot svojo ali ki spremeni, dopiše ali
briše katerekoli podatke na osebni izkaznici (drugi in četrti odstavek 3.
člena); 
3.     
svojo osebno izkaznico zastavi ali vzame tujo osebno izkaznico z namenom
zavarovanja kakšne koristi ali pravice (tretji odstavek 3. člena); 
4.     
v vlogi za izdajo osebne izkaznice in naznanitvi pogrešitve osebne
izkaznice navede neresnične podatke (drugi odstavek 13. člena in peti odstavek
15. člena); 
5.     
veljavne osebne izkaznice ne izroči v hrambo pristojnemu organu (tretji
odstavek 17. člena). 
(2) Z globo od 400 do 1.250 eurov se kaznuje za prekršek
pravna oseba in samostojni podjetnik posameznik ali oseba, ki na trgu
samostojno opravlja dejavnost, ki vzame tujo osebno izkaznico z namenom
zavarovanja kakšne koristi ali pravice (tretji odstavek 3. člena). 
(3) Z globo od 400 do 830 eurov se kaznuje za prekršek iz
prejšnjega odstavka tudi odgovorna oseba pravne osebe ali odgovorna oseba
samostojnega podjetnika posameznika ali osebe, ki na trgu samostojno opravlja
dejavnost.
24. člen
(1) Z globo od 50 do 200 eurov se kaznuje za prekršek
posameznik, ki: 
1.     
identifikacijskega dokumenta, na katerem so navedeni točni osebni
podatki, na katerem fotografija izkazuje pravo podobo imetnika in ki ni poškodovan
oziroma obrabljen, nima pri sebi ali ga noče dati na vpogled uradni osebi, ki
je po zakonu za to pooblaščena (prvi odstavek 3. člena); 
2.     
osebne izkaznice v predpisanem roku ne izroči v uničenje organu,
pristojnemu za izdajo (tretji in četrti odstavek 11. člena). 
(2) Z globo od 125 do 400 eurov se kaznuje za prekršek
posameznik, ki: 
1.     
že ima veljavno osebno izkaznico, pa si pridobi drugo (tretji odstavek
2. člena); 
2.     
pogrešitve osebne izkaznice ne naznani pristojnemu organu v določenem
roku in na predpisan način (prvi, tretji in četrti odstavek 15. člena).
25. člen
(1) Z globo od 1.170 do 12.510 eurov se kaznuje za prekršek
izvajalec iz prvega odstavka 8. člena tega zakona, ki ravna v nasprotju z
drugim odstavkom 20. člena zakona. 
(2) Z globo od 1.170 do 12.510 eurov se kaznuje za prekršek
podjetje ali organizacija iz drugega odstavka 8. člena tega zakona, ki ne uniči
podatka o registrski in serijski številki osebne izkaznice v roku 30 dni od
prejema (tretji odstavek 20. člena). 
(3) Z globo od 1.170 do 12.510 eurov se kaznuje za prekršek
izvajalec iz prvega odstavka 8. člena tega zakona, če pooblaščeni osebi ne
omogoči nadzora skladno z 22. členom tega zakona. 
(4) Z globo od 200 do 2.080 eurov se kaznuje za prekršek iz
prvega, drugega in tretjega odstavka tega člena tudi odgovorna oseba pravne
osebe.
26. člen
Za prekrške iz 23., 24. in 25. člena tega zakona se sme v
hitrem postopku izreči globa tudi v znesku, ki je višji od najnižje predpisane
globe, določene s tem zakonom.
27. člen
(1) Z globo od 4.170 do 12.510 eurov se kaznuje za prekršek
pravna oseba, samostojni podjetnik posameznik ali oseba, ki na trgu samostojno
opravlja dejavnost, ki: 
-       
kopira osebno izkaznico v nasprotju s prvim, drugim ali tretjim
odstavkom 4. člena, 
-       
vpogleda v osebno izkaznico ali prepiše osebne podatke iz nje v
nasprotju s četrtim odstavkom 4. člena, 
-       
ob kopiranju osebne izkaznice z ustrezno oznako na kopiji ne zagotovi,
da se kopija osebne izkaznice ne bo uporabljala za druge namene ali kopira
kopijo (peti odstavek 4. člena), 
-       
posamezniku na njegovo zahtevo ne izda potrdila o kopiji osebne izkaznice
(šesti odstavek 4. člena).
(2) Z globo od 200 do 2.080 eurov se kaznuje za prekršek iz
prejšnjega odstavka tudi odgovorna oseba pravne osebe, samostojnega podjetnika
posameznika ali oseba, ki na trgu samostojno opravlja dejavnost, odgovorna
oseba državnega organa ali organa samoupravne lokalne skupnosti. 
(3) Z globo od 200 do 830 eurov se kaznuje za prekršek
posameznik, ki stori dejanje iz prvega odstavka tega člena.

Zakon o osebni izkaznici – ZOIzk-1 (Uradni
list RS, št. 35/11) vsebuje naslednje prehodne in
končne določbe:
»VIII. PREHODNE IN KONČNE DOLOČBE
28. člen
Minister, pristojen za notranje zadeve, v 6 mesecih po
uveljavitvi tega zakona predpiše: 
-       
obrazec osebne izkaznice iz prvega odstavka 6. člena, 
-       
primere neskrbnega ravnanja z osebno izkaznico iz drugega odstavka 9.
člena, 
-       
obrazec vloge iz prvega odstavka 13. člena, 
-       
ustreznost fotografije in način njene predložitve, hranjenja in uporabe
v digitalni obliki iz sedmega odstavka 13. člena, 
-       
način naznanitve pogrešitve iz šestega odstavka 15. člena in 
-       
način vodenja evidence izdanih osebnih izkaznic iz devetega odstavka 19.
člena.
29. člen
(1) Z dnem uveljavitve tega zakona preneha veljati Zakon o
osebni izkaznici (Uradni list RS, št. 71/08 – uradno prečiščeno besedilo in
11/09 – popr.). 
(2) Pravilnik o izvrševanju Zakona o osebni izkaznici (Uradni
list RS, št. 68/08) in Odredba o določitvi cene osebne izkaznice (Uradni list
RS, št. 16/02) se uporabljata do izdaje novega predpisa po tem zakonu, kolikor
nista v nasprotju s tem zakonom.
30. člen
Določbe zakona, ki se nanašajo na izdajo osebnih izkaznic pri
diplomatskem predstavništvu in konzulatu Republike Slovenije v tujini (tretji
odstavek 5. člena), vročitev osebnih izkaznic v tujini (prvi odstavek 14.
člena) in naznanitev pogrešitve osebne izkaznice pri tem organu (četrti
odstavek 15. člena), se začnejo uporabljati 1. marca 2013.
31. člen
Šesti odstavek 13. člena tega zakona se začne uporabljati 1.
junija 2011.
32. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o osebni
izkaznici – ZOIzk-1A (Uradni list RS, št. 41/21) vsebuje naslednje prehodne in
končne določbe:
»PREHODNE IN KONČNE DOLOČBE
22. člen
(izvršilni predpisi)
Minister, pristojen za notranje zadeve, do začetka uporabe
tega zakona izda ali uskladi: 
1.     
obrazec osebne izkaznice in njegovo ceno iz prvega odstavka
6. člena zakona; 
2.     
zapis imen občine, naselja ali ulice iz tretjega odstavka 6. člena
zakona; 
3.     
način odvzema prstnih odtisov iz osmega odstavka 13. člena zakona.
23. člen
(uporaba veljavnih osebnih
izkaznic)
Osebne izkaznice, izdane do začetka uporabe tega zakona, se
lahko uporabljajo do poteka njihove veljavnosti.
24. člen
(uskladitvena določba)
Z dnem uveljavitve tega zakona preneha veljati Pravilnik o
izvrševanju zakona o osebni izkaznici (Uradni list RS, št. 52/13),
uporablja pa se do začetka uporabe predpisov iz 22. člena tega zakona.
25. člen
(izdaja osebne izkaznice za
namen elektronske identifikacije)
Izdaja osebne izkaznice za namene iz tretjega odstavka
1. člena zakona se omogoči po uveljavitvi zakona, ki ureja elektronsko
identifikacijo in elektronski podpis, ter po objavi sklepa o uporabi osebne
izkaznice za namene elektronske identifikacije v Uradnem listu Republike
Slovenije. Ta sklep izda minister, pristojen za zagotavljanje centralne
storitve za spletno prijavo in elektronski podpis, po zagotovitvi vseh
tehničnih rešitev, ki omogočijo izdajanje sredstva elektronske identifikacije
visoke ravni zanesljivosti, sredstva elektronske identifikacije nizke ravni
zanesljivosti in kvalificiranega potrdila za elektronski podpis na osebni
izkaznici.
26. člen
(začetek veljavnosti in
uporabe)
(1) Ta zakon začne veljati petnajsti dan po objavi v Uradnem
listu Republike Slovenije, uporabljati pa se začne devet mesecev po njegovi
uveljavitvi. 
(2) Do začetka uporabe zakona iz prejšnjega odstavka se
uporablja Zakon o osebni izkaznici (Uradni list RS, št. 35/11).«.

Zakon o spremembi in dopolnitvi Zakona o
spremembah in dopolnitvah Zakona o osebni izkaznici – ZOIzk-1B (Uradni list RS,
št. 199/21) spreminja 23. člen Zakona o
spremembah in dopolnitvah Zakona o osebni izkaznici – ZOIzk-1A (Uradni list RS,
št. 41/21) tako, da se glasi:
»23. člen
(uporaba veljavnih osebnih
izkaznic)
(1) Osebne izkaznice, izdane do začetka uporabe tega zakona,
se lahko uporabljajo do poteka njihove veljavnosti.
(2) Ne glede na prejšnji odstavek lahko državljan Republike
Slovenije do začetka uporabe tega zakona uporablja osebno izkaznico, izdano na
podlagi Zakona o osebni izkaznici (Uradni list RS, št. 35/11), ki ji
poteče veljavnost od 29. marca 2020 do 27. marca 2022, kot javno
listino za izkazovanje istovetnosti in državljanstva na območju Republike
Slovenije, če v tem času ni spremenil na osebni izkaznici vpisanega osebnega
imena, prebivališča, datuma rojstva, spola ali EMŠO, če mu ni prenehalo
državljanstvo Republike Slovenije in če fotografija na osebni izkaznici še izkazuje
njegovo pravo podobo.«;
spreminja 26. člen Zakona o spremembah in
dopolnitvah Zakona o osebni izkaznici – ZOIzk-1A (Uradni list RS, št. 41/21) tako, da se glasi:
»26. člen
(začetek veljavnosti in
uporabe)
(1) Ta zakon začne veljati petnajsti dan po objavi v Uradnem
listu Republike Slovenije, uporabljati pa se začne 28. marca 2022. 
(2) Do začetka uporabe zakona iz prejšnjega odstavka se
uporablja Zakon o osebni izkaznici (Uradni list RS, št. 35/11).«;
ter vsebuje naslednjo končno določbo:
»KONČNA DOLOČBA
3. člen
Ta zakon začne veljati 1. januarja 2022.«.