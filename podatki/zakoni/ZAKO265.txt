I. TEMELJNE DOLOČBE
1. člen
Odvetništvo je kot del pravosodja samostojna in neodvisna
služba. 
Odvetništvo opravljajo odvetniki oziroma odvetnice (v
nadaljnjem besedilu: odvetnik) kot svoboden poklic. 
Pravica opravljati odvetniški poklic se pridobi z vpisom v
imenik odvetnikov oziroma odvetnic (v nadaljnjem besedilu: imenik odvetnikov).
V imenik iz prejšnjega stavka se vpisujejo tudi odvetniške družbe. 
1.a člen
Ta zakon določa učinkovito uresničevanje svobode opravljanja
storitev odvetnikov in olajšanje trajnega opravljanja poklica odvetnika v drugi
državi članici kakor tisti, v kateri je bila kvalifikacija pridobljena, v
skladu z: 
-       
Direktivo 77/249/EGS Sveta z dne 22. marca 1977 o učinkovitem
uresničevanju svobode opravljanja storitev odvetnikov (UL L št. 78 z dne
26. 3. 1977, str. 17), zadnjič spremenjeno z Direktivo 2013/25/EU Sveta z
dne 13. maja 2013 o prilagoditvi nekaterih direktiv na področju pravice do
ustanavljanja in svobode opravljanja storitev zaradi pristopa Republike Hrvaške
(UL L št. 158 z dne 10. 6. 2013, str. 368; v nadaljnjem besedilu:
Direktiva 77/249/EGS), in 
-       
Direktivo 98/5/ES Evropskega parlamenta in Sveta z dne
16. februarja 1998 za olajšanje trajnega opravljanja poklica odvetnika v
drugi državi članici kakor tisti, v kateri je bila kvalifikacija pridobljena
(UL L št. 6 z dne 14. 3. 1998, str. 83), zadnjič spremenjeno z
Direktivo 2013/25/EU Sveta z dne 13. maja 2013 o prilagoditvi nekaterih
direktiv na področju pravice do ustanavljanja in svobode opravljanja storitev
zaradi pristopa Republike Hrvaške (UL L št. 158 z dne 10. 6. 2013,
str. 368; v nadaljnjem besedilu: Direktiva 98/5/ES).
2. člen
Odvetnik v okviru opravljanja odvetniškega poklica pravno
svetuje, zastopa in zagovarja stranke pred sodišči in drugimi državnimi organi,
sestavlja listine in zastopa stranke v njihovih pravnih razmerjih. 
Pred sodišči lahko stranko proti plačilu zastopa samo
odvetnik, če zakon ne določa drugače. 
Odvetnik iz druge države lahko ob pogoju vzajemnosti zastopa
stranke pred sodišči in drugimi državnimi organi v Republiki Sloveniji. (črtan)
2.a člen
Tuj odvetnik, ki je v matični državi pridobil pravico do
opravljanja odvetniškega poklica, lahko pod pogoji, ki jih določa ta zakon, v
Republiki Sloveniji opravlja:
-       
odvetniške storitve pod poklicnim nazivom iz svoje matične države v
skladu z Direktivo 77/249/EGS,
-       
odvetniški poklic pod poklicnim nazivom iz svoje matične države v skladu
z Direktivo 98/5/ES,
-       
odvetniški poklic pod nazivom “odvetnik“.
Matična je tista država, v kateri ima odvetnik pravico
opravljati odvetniški poklic pod poklicnim nazivom, pridobljenim po predpisih
te države.
Odvetnik iz druge države, ki je država članica Evropske
unije, Evropskega gospodarskega prostora ali Švicarska konfederacija, je po tem
zakonu odvetnik, ki ima pravico opravljati odvetniški poklic v kateri koli
državi članici Evropske unije, Evropskega gospodarskega prostora ali Švicarski
konfederaciji pod poklicnim nazivom, pridobljenim po predpisih te države. 
3. člen
Odvetnik je pri svojem delu samostojen in neodvisen.
4. člen
Odvetnik lahko opravlja svoj poklic individualno ali v
odvetniški družbi v skladu z določbami tega zakona. 
Odvetnik lahko opravlja svoj poklic tudi na podlagi delovnega
razmerja pri odvetniku ali v odvetniški družbi (v nadaljnjem besedilu:
zaposleni odvetnik). 
Določbe tega zakona, ki se nanašajo na odvetnika kot
posameznika, veljajo tudi za odvetniško družbo, kolikor ni s tem zakonom
drugače določeno.
II. PRAVICE IN DOLŽNOSTI ODVETNIKOV
5. člen
Odvetnik prosto odloča, ali bo prevzel zastopanje stranke, ki
se je nanj obrnila. 
Odvetnik mora odkloniti zastopanje, če je v isti zadevi
zastopal nasprotno stranko, če je nasprotno stranko zastopal odvetnik, ki dela
v isti odvetniški pisarni, ali je kot zaposleni odvetnik, odvetniški kandidat
ali odvetniški pripravnik delal pri odvetniku, ki je zastopal nasprotno
stranko, če je bil v isti zadevi sodnik, državni tožilec, pooblaščena uradna
oseba organov za notranje zadeve ali uradna oseba v upravnem postopku in v
drugih primerih, določenih z zakonom. 
Odvetnik prosto odloča, ali se bo uvrstil na seznam
zagovornikov po uradni dolžnosti oziroma seznam odvetnikov, ki izvajajo
storitve brezplačne pravne pomoči. Če se odvetnik odloči, da se bo uvrstil na
posamezni seznam, ne sme odkloniti zastopanja stranke, če ga kot zagovornika po
uradni dolžnosti ali izvajalca storitev brezplačne pravne pomoči v skladu z
zakonom postavi sodišče. V tem primeru lahko odvetnik odkloni zastopanje le, če
obstajajo razlogi, zaradi katerih mora odkloniti zastopanje, ali iz drugih
upravičenih razlogov. 
Kadar predsednik pristojnega sodišča ugotovi, da seznama
odvetnikov iz prejšnjega odstavka ne zadoščata za izvajanje institutov
zagovorništva po uradni dolžnosti oziroma brezplačne pravne pomoči, določi
sodišče odvetnika po abecednem vrstnem redu izmed vseh odvetnikov, vpisanih v
imenik odvetnikov, ki sestavljajo območni zbor, organiziran na območju
posameznega okrožnega sodišča. Odvetnik lahko v takem primeru odkloni
zastopanje le, če obstajajo razlogi, zaradi katerih je dolžan odkloniti
zastopanje. 
Odvetnik lahko Odvetniški zbornici Slovenije kadarkoli
predlaga izbris s seznama odvetnikov iz tretjega odstavka tega člena. Po
vložitvi predloga za izbris je odvetnik dolžan še 30 dni opravljati dejanja za
stranko, če je treba odvrniti kakšno škodo, ki bi lahko nastala za stranko v
tem času. 
Seznama odvetnikov iz tretjega odstavka tega člena vodi
Odvetniška zbornica Slovenije, ki ju je dolžna posredovati vsem sodiščem in jim
sporočiti vsako spremembo. 
6. člen
Odvetnik mora varovati kot tajnost, kar mu je zaupala
stranka. 
Dolžnost iz prejšnjega odstavka veže tudi druge osebe, ki
delajo v odvetniški pisarni.
7. člen
Odvetnik ne sme biti priprt v kazenskem postopku, ki je
uveden proti njemu zaradi suma kaznivega dejanja, storjenega pri opravljanju
odvetniškega poklica, brez poprejšnjega dovoljenja senata treh sodnikov sodišča
druge stopnje, ustanovljenega za območje sodišča prve stopnje, pri katerem se
vodi postopek. 
O odreditvi pripora sodišče obvesti Odvetniško zbornico
Slovenije.
8. člen
Preiskava odvetniške pisarne je dovoljena samo na podlagi
odredbe pristojnega sodišča in to samo glede spisov in predmetov, ki so izrecno
navedeni v odredbi o preiskavi. Pri preiskavi ne sme biti prizadeta tajnost
drugih listin in predmetov. 
Pri preiskavi odvetniške pisarne mora biti navzoč predstavnik
Odvetniške zbornice Slovenije.
9. člen
Odvetniška zbornica Slovenije zavaruje odvetnika pred
odgovornostjo za škodo, ki bi utegnila nastati stranki v zvezi z opravljanjem
njegovega poklica. Z zavarovanjem mora biti krita škoda zaradi hude
malomarnosti, napake ali opustitve poklicne dolžnosti odvetnika in pri njem
zaposlenih. 
Zavarovalna premija se plačuje iz odvetnikovega zavarovalnega
prispevka Odvetniški zbornici Slovenije. 
Zavarovalnice so dolžne skleniti pogodbo o zavarovanju
skladno z določbami tega člena. 
9.a člen
Odvetnik mora pred vpisom v imenik odvetnikov Odvetniški
zbornici Slovenije predložiti dokazilo o sklenjeni pogodbi o vodenju
fiduciarnega računa. 
10. člen
Ne glede na določbe drugih zakonov, ki določajo posredovanje
osebnih podatkov upravljavcem osebnih podatkov in uporabnikom osebnih podatkov,
so državni organi, organi samoupravnih lokalnih skupnosti ter nosilci javnih
pooblastil dolžni brez privolitve posameznika, na katerega se osebni podatki
nanašajo, brezplačno dati odvetniku podatke, ki jih potrebuje pri opravljanju
odvetniškega poklica v posamični zadevi in to v roku 15 dni od dneva, ko
prejmejo pisno zahtevo odvetnika. 
Odvetnik nima pravice iz prejšnjega odstavka, če gre za
osebne podatke, ki so na podlagi posebnih zakonskih določb dostopni le
pooblaščenim organom.
11. člen
Odvetnik ima pravico uporabiti v mejah zakona in pooblastila
vsako pravno sredstvo, za katero misli, da lahko koristi stranki, ki jo
zastopa. 
Pri zastopanju stranke je odvetnik dolžan ravnati vestno,
pošteno, skrbno ter po načelih odvetniške poklicne etike.
12. člen
Stranka lahko pooblastilo ob vsakem času prekliče, odvetnik
pa ga lahko ob vsakem času odpove. 
Po odpovedi pooblastila je odvetnik dolžan še en mesec
opravljati dejanja za stranko, ki ji je odpovedal pooblastilo, če je treba
odvrniti kakšno škodo, ki bi lahko nastala za stranko v tem času. 
Dolžnost iz prejšnjega odstavka ne veže odvetnika, če stranka
prekliče pooblastilo.
13. člen
Odvetnik stranki pooblastila ni dolžan vrniti, stranka pa ima
pravico zahtevati, da sama na pooblastilo zapiše preklic pooblastila.
14. člen
Po prenehanju zastopanja mora odvetnik stranki izročiti njene
listine in spise v izvirniku, vključno s tistimi, ki jih je pridobil po 10.
členu tega zakona. 
Če odvetnikovo delo in stroški zastopanja niso plačani, ima
odvetnik pravico na strankine stroške zase izdelati prepise listin, ki so
potrebni zaradi ugotovitve plačila njegovega dela in stroškov. 
Odvetnik stranki ni dolžan izročiti osnutkov pisanj, njenih
pisem odvetniku in drugih zaupnih pisanj ter dokazil o izvršenih in njemu še
nepovrnjenih plačilih. Na zahtevo in stroške stranke ji je dolžan izročiti
njihove prepise. 
Odvetnik mora hraniti spise pet let po prenehanju zastopanja
stranke. Po preteku tega časa pa jih je dolžan komisijsko uničiti na način, ki
ga določi statut Odvetniške zbornice Slovenije.
15. člen
Na vsako vlogo in listino, ki jo sestavi, mora dati odvetnik
svoj žig in svoj podpis.
16. člen
Pri zastopanju strank lahko odvetnika nadomešča odvetnik iz
iste odvetniške pisarne in v mejah zakona odvetniški kandidat ali odvetniški
pripravnik, ki je pri njem zaposlen (substitucija). Za takšno nadomeščanje
odvetnik ne potrebuje soglasja stranke. 
Razen v primerih iz prejšnjega odstavka, je substitucija po
drugem odvetniku dopustna samo za posamezna procesna opravila, če stranka temu
izrecno ne nasprotuje. 
Odvetniški kandidat in odvetniški pripravnik se izkažeta z
izkaznico.
16.a člen
Ne glede na prvi odstavek prejšnjega člena ni dopustno
nadomeščanje: 
-       
odvetnika, postavljenega po uradni dolžnosti, v kazenskem postopku in v
postopkih po zakonu, ki ureja duševno zdravje, po odvetniškem kandidatu ali
odvetniškem pripravniku, 
-       
odvetnika, ki izvaja storitve brezplačne pravne pomoči, po odvetniškem
pripravniku.
17. člen
Odvetnik je upravičen do plačila za svoje delo in do
povračila stroškov v zvezi z opravljenim delom po odvetniški tarifi. 
Odvetnik je upravičen do višjega plačila za svoje delo, kakor
mu gre po odvetniški tarifi, če se o tem pisno dogovori s stranko. 
Odvetnik se v premoženjskopravnih zadevah lahko dogovori s
stranko za plačilo tako, da namesto plačila po odvetniški tarifi prejme kot
nagrado največ 15-odstotni delež od zneska, ki ga bo sodišče prisodilo stranki.
Dogovor iz drugega ali tretjega odstavka tega člena mora biti
sklenjen v pisni obliki ter ločen od pooblastila in drugih dogovorov. 
V primeru zastopanja stranke po uradni dolžnosti ali v
primeru izvajanja storitve brezplačne pravne pomoči so morebitni dogovori med
odvetnikom in stranko po drugem odstavku tega člena nični.
18. člen
Odvetnik ima pravico, da od denarnih zneskov, ki jih je
prejel za svojo stranko, obdrži znesek dogovorjenega plačila in stroškov za
svoje delo. Odvetnik je dolžan stranki izstaviti obračun.
19. člen
Odvetniško tarifo sprejema Odvetniška zbornica Slovenije po
predhodnem soglasju ministra, pristojnega za pravosodje. 
20. člen
Sodišča in drugi organi uporabljajo pri odločanju o določitvi
plačila in povračilu stroškov odvetniškega zastopanja v postopkih odvetniško
tarifo. 
Plačilo in stroški se obračunavajo po odvetniški tarifi, ki
velja na dan odločanja, če ni za posamezne primere z odvetniško tarifo drugače
določeno.
21. člen
Z opravljanjem odvetniškega poklica je nezdružljivo: 
1.     
opravljanje druge dejavnosti kot poklic, razen na znanstvenem,
pedagoškem, umetniškem ali publicističnem področju; 
2.     
opravljanje plačane državne službe; 
3.     
opravljanje notariata; 
4.     
opravljanje poslovodne funkcije v gospodarski družbi ali drugi pravni
osebi, ki ni zajeta v 35. členu tega zakona; 
5.     
opravljanje drugih poslov, ki nasprotujejo ugledu in neodvisnosti
odvetniškega poklica. 
Odvetnik je upravičen informirati javnost o svoji dejavnosti
pod pogojem, da je informacija stvarna, vestna in nezavajajoča, varuje zavezo o
zaupnosti in je skladna z etičnimi zahtevami, ki veljajo za opravljanje
odvetniškega poklica. 
Odvetnikova osebna publiciteta v kateri koli medijski obliki,
kot na primer v tisku, radiu, televiziji, v elektronskem komercialnem
komuniciranju ali drugače, je dopustna le v obsegu izpolnitve zahtev iz
prejšnjega odstavka. 
21.a člen
Dovoljene oblike informiranja javnosti o opravljanju
odvetniške dejavnosti so zlasti: 
-       
objavljanje podatkov o področju odvetnikove dejavnosti ali priznani
specializaciji ter o naslovu in delovnem času odvetniške pisarne, 
-       
obveščanje javnosti o začetku in kraju poslovanja ali preselitvi
odvetniške pisarne, 
-       
obveščanje javnosti o skupnem poklicnem delovanju družbenikov. 
Prepovedane oblike informiranja javnosti o opravljanju
odvetniške dejavnosti so zlasti: 
-       
navajanje finančnih podatkov o svojem prometu in uspešnosti, 
-       
vsako komercialno udeleževanje v medijih v nasprotju s prvim odstavkom
21.a člena tega zakona, 
-       
navajanje odvetnikovih referenc o številu dobljenih pravdnih in drugih
zadev, številu strank in njihovi pomembnosti, sodelovanju v odmevnih zadevah,
težavnosti rešenih zadev, 
-       
sklicevanje na svojo prejšnjo dejavnost, funkcije ali položaj, 
-       
sklicevanje na vplivne zveze in poznanstva, 
-       
dajanje neresničnih ali zavajajočih podatkov o svojem delu, 
-       
dajanje reklamnih daril zaradi pridobivanja strank, 
-       
sodelovanje s tretjimi osebami z namenom reklamiranja odvetnika ali
odvetniške družbe. 
22. člen
Odvetnik mora odvetniški poklic opravljati dejansko in
stalno. 
Če je odvetnik izvoljen ali. imenovan v državno funkcijo, ki
zahteva poklicno opravljanje, v času opravljanja te funkcije opravljanje
odvetniškega poklica miruje. Če je odvetnik napoten ali udeležen v mednarodni
misiji zaradi opravljanja nalog na gospodarskem, obrambnem, kulturnem,
znanstvenem, informativnem in drugih področjih v okviru pristojnosti take
misije in to ni nezdružljivo z ugledom odvetniškega poklica ali ko dela za
mednarodno organizacijo, katere članica je Republika Slovenija, mu med
opravljanjem teh nalog opravljanje odvetniškega poklica miruje. 
V primeru iz prejšnjega odstavka, kakor tudi v drugih
primerih, ko odvetnik iz opravičenih razlogov dalj časa ne more opravljati
odvetniškega poklica, se mora odvetnik dogovoriti z drugim odvetnikom za
splošno substitucijo ali za začasen prevzem pisarne in o tem obvestiti
Odvetniško zbornico Slovenije. 
Če odvetnik do nastopa državne funkcije oziroma v primernem
času ne ravna po določbi prejšnjega odstavka, Odvetniška zbornica Slovenije
sama določi začasnega prevzemnika njegove pisarne.
23. člen
Odvetnik prosto izbira in menja sedež svoje pisarne, mora pa
o vsaki selitvi predhodno obvestiti Odvetniško zbornico Slovenije. 
Odvetnik ima lahko podružnico odvetniške pisarne v Republiki
Sloveniji, če je vodenje podružnice zaupano drugemu odvetniku, ki je pri njem
zaposlen. 
Odvetniška družba lahko izven svojega sedeža ustanovi podružnico,
če je vodenje podružnice zaupano drugemu odvetniku družbeniku ali odvetniku, ki
je v odvetniški družbi zaposlen. 
O ustanovitvi podružnice je odvetnik ali odvetniška družba
dolžna obvestiti Odvetniško zbornico Slovenije v roku 30 dni od ustanovitve in
pred začetkom poslovanja. 
24. člen
Odvetnik ima pri opravljanju odvetniškega poklica pred
sodiščem službeno oblačilo. 
Vrsto službenega oblačila in primere nošenja predpiše
minister, pristojen za pravosodje.
III. PRAVICA DO OPRAVLJANJA ODVETNIŠKEGA POKLICA
25. člen
Odvetnik je lahko, kdor izpolnjuje naslednje pogoje: 
1.     
da je državljan Republike Slovenije, druge države članice Evropske
unije, Evropskega gospodarskega prostora ali Švicarske konfederacije, 
2.     
da je poslovno sposoben, 
3.     
da ima v Republiki Sloveniji pridobljen naslednji strokovni naslov ali
je končal enakovredno izobraževanje v tujini, priznano v skladu z zakonom, ki
ureja priznavanje in vrednotenje izobraževanja: 
- 
strokovni naslov univerzitetni diplomirani pravnik, 
- 
strokovna naslova diplomirani pravnik (UN) in magister prava, 
- 
strokovni naslov magister prava na podlagi enovitega magistrskega
študijskega programa,
4.     
da je opravil pravniški državni izpit, 
5.     
da ima štiri leta praktičnih izkušenj kot univerzitetni diplomirani
pravnik, od tega najmanj eno leto po opravljenem pravniškem državnem izpitu pri
odvetniku ali odvetniški družbi, na sodišču, državnem tožilstvu, državnem
odvetništvu, na Odvetniški zbornici Slovenije ali pri notarju, v rednem
delovnem razmerju, sklenjenem s pogodbo o zaposlitvi s polnim delovnim časom
ali za sorazmerno daljše časovno obdobje, če je redno delovno razmerje
sklenjeno s pogodbo o zaposlitvi s krajšim delovnim časom, 
6.     
da aktivno obvlada slovenski jezik, 
7.     
da je vreden zaupanja za opravljanje odvetniškega poklica, 
8.     
da ima opremo in prostore, ki so potrebni in primerni za opravljanje
odvetniškega poklica. 
9.     
da je opravil preizkus iz poznavanja zakona, ki ureja odvetništvo,
odvetniške tarife in Kodeksa odvetniške poklicne etike pri Odvetniški zbornici
Slovenije. 
Vsebino in postopek preizkusa iz 9. točke prejšnjega odstavka
predpiše minister, pristojen za pravosodje. Odvetniška zbornica Slovenije lahko
predhodno, v roku 30 dni od prejema obvestila, poda mnenje k vsebini in
postopku preizkusa. 
Z enoletno prakso pri odvetniku je izenačena praksa pri
notarju v enakem trajanju (črtan) 
Pogoj iz 5. točke prvega odstavka tega člena izpolnjuje tudi,
kdor nima opravljene najmanj enoletne prakse v odvetniški pisarni, če je
najmanj pet let opravljal funkcijo sodnika, državnega tožilca ali javnega
pravobranilca. (črtan) 
Tuj državljan, ki izpolnjuje pogoje za opravljanje
odvetniškega poklica po pravu države, katere državljan je, se, če velja
vzajemnost, vpiše v imenik odvetnikov, ki lahko opravljajo odvetniški poklic
pred državnimi organi v Republiki Sloveniji: 
1.     
če opravi preizkusni izpit o poznavanju pravnega reda Republike
Slovenije po posebnem zakonu, 
2.     
če aktivno obvlada slovenski jezik. 
(črtan)
Odvetniška zbornica vodi poseben
imenik odvetnikov tujih državljanov. (črtan)
26. člen
(črtan)
27. člen
Ni vreden zaupanja za opravljanje odvetniškega poklica, kdor
je bil obsojen za kaznivo dejanje, zaradi katerega je moralno nevreden za
opravljanje odvetniškega poklica, ali kdor se obnaša tako, da je mogoče na
podlagi njegovega ravnanja utemeljeno sklepati, da ne bo pošteno in vestno
opravljal odvetniškega poklica. 
Če je zahteva za vpis v imenik odvetnikov zavrnjena iz
razlogov po prejšnjem odstavku, se nova zahteva za vpis ne more vložiti pred
potekom dveh let od pravnomočnosti zavrnilne odločbe. 
Če predlaga vpis v imenik odvetnikov oseba, zoper katero teče
kazenski postopek zaradi naklepnega kaznivega dejanja, ki se preganja po uradni
dolžnosti, se odločitev o vpisu v imenik odvetnikov odloži do pravnomočnosti
odločbe v tem postopku.
28. člen
(razveljavljen)
29. člen
Če se naknadno ugotovijo dejstva, ki kažejo na to, da
odvetnik ob vpisu ni izpolnjeval z zakonom določenih pogojev, se ne glede na
potek časa postopek za vpis v imenik odvetnikov obnovi. 
Če je treba na podlagi podatkov, zbranih v prejšnjem in
obnovljenem postopku, prejšnjo odločbo nadomestiti z novo, s katero se vpis v
imenik odvetnikov ne dovoli, se prejšnja odločba razveljavi in vpis z učinkom
za naprej prekliče.
30. člen
Odvetnik se izbriše iz imenika odvetnikov: 
1.     
če umre; 
2.     
če pisno izjavi, da ne želi več opravljati odvetniškega poklica; 
3.     
če je s pravnomočno sodbo obsojen na kazen zapora šestih mesecev ali na
hujšo kazen in gre za naklepno kaznivo dejanje, ki se preganja po uradni
dolžnosti; 
4.     
če mu je bil izrečen varnostni ukrep prepovedi opravljanja odvetniškega
poklica; 
5.     
če opravlja posle, ki niso združljivi z ugledom in neodvisnostjo
odvetnika (21. člen); 
6.     
če več kot eno leto brez opravičenega razloga ni opravljal odvetniškega
poklica; 
7.     
če se ugotovi, da ne izpolnjuje več z zakonom predpisanih pogojev za
opravljanje odvetniškega poklica; 
8.     
če je bil razveljavljen vpis v imenik odvetnikov; 
9.     
če mu je bil izrečen disciplinski ukrep odvzema pravice opravljanja odvetniškega
poklica; 
10.  
če preneha odvetniška družba na podlagi izvedenega stečajnega ali
likvidacijskega postopka ali če odvetnik izstopi iz odvetniške družbe, pa v
roku enega meseca ne nadaljuje z opravljanjem odvetniškega poklica individualno
ali kot družbenik druge odvetniške družbe.
11.  
če sklene pogodbo o zaposlitvi, razen ob sklenitvi pogodbe o zaposlitvi
pri odvetniku ali odvetniški družbi; 
12.  
(črtana). 
Tuj odvetnik, ki ima v Republiki Sloveniji pravico opravljati
poklic pod poklicnim nazivom iz svoje matične države, se izbriše iz imenika
odvetnikov tudi, če v svoji matični državi nima več pravice opravljati
odvetniškega poklica. 
31. člen
Imenik odvetnikov vodi Odvetniška zbornica Slovenije. 
Imenik odvetnikov je sestavljen iz:
-       
imenika odvetnikov, ki izpolnjujejo pogoje iz prvega odstavka
25. člena tega zakona, 
-       
imenika tujih odvetnikov, ki imajo v Republiki Sloveniji pravico
opravljati odvetniški poklic pod nazivom “odvetnik“, 
-       
imenika tujih odvetnikov, ki imajo v Republiki Sloveniji pravico
opravljati odvetniški poklic pod poklicnim nazivom iz svoje matične države. 
O vpisu oziroma izbrisu iz imenika odvetnikov odloča organ,
določen s statutom Odvetniške zbornice Slovenije, v upravnem postopku. 
Zoper odločbo organa iz prejšnjega odstavka ni pritožbe. 
Vpisnino za vpis v imenik odvetnikov in njeno višino določa
statut Odvetniške zbornice Slovenije.
Odločbo, izdano v postopku o vpisu oziroma izbrisu iz imenika
odvetnikov, pošlje organ iz tretjega odstavka tega člena v petnajstih dneh od
njene izdaje ministrstvu, pristojnemu za pravosodje. 
Ministrstvo, pristojno za pravosodje, lahko sproži upravni
spor zoper odločbo iz prejšnjega odstavka, če je z njo kršen zakon v korist
posameznika. 
Izbris iz razloga po 4. in 9. točki prejšnjega člena se
opravi na podlagi pravnomočne odločbe, izbris iz razloga po drugem odstavku
prejšnjega člena pa na podlagi obvestila pristojnega organa odvetnikove matične
države. 
Odvetniška zbornica Slovenije vodi in na svoji spletni strani
javno objavlja tudi seznam izbrisov iz imenika odvetnikov iz razlogov po 3., 4.
ali 9. točki prvega odstavka prejšnjega člena ali iz razloga po drugem odstavku
prejšnjega člena. Javna objava osebnega imena odvetnika skupaj z razlogom
izbrisa traja eno leto od izbrisa.
32. člen
Pred vpisom v imenik odvetnikov izreče odvetnik pred
predsednikom Odvetniške zbornice Slovenije naslednjo prisego: "Prisegam,
da bom spoštoval pravni red Republike Slovenije in odvetniški poklic opravljal
vestno, pošteno in dostojanstveno." 
Ob vpisu v imenik odvetnikov izda Odvetniška zbornica
Slovenije odvetniku izkaznico.
V izkaznico tujega odvetnika se vpiše poklicni naziv, ki ga
ima tuj odvetnik pravico uporabljati v skladu s tem zakonom, ter organ, pri
katerem je vpisan v matični državi. 
33. člen
Odvetniku, ki mu je bil podeljen naslov specialista določene
smeri specializacije ali magistra pravnih znanosti, se na njegovo zahtevo
prizna status odvetnika-specialista, če je najmanj pet let opravljal odvetniški
poklic oziroma pravosodno funkcijo na področju, za katerega je podal zahtevo. 
Odvetniku, ki je bil izvoljen v naziv docenta, izrednega ali
rednega profesorja pravne fakultete, se prizna status odvetnika specialista s
pravnega področja, na katerem je opravljal pedagoško in znanstveno delo, tudi
če ne izpolnjuje pogoje petletne prakse iz prejšnjega odstavka. 
O zahtevi iz prvega odstavka tega člena odloča organ iz tretjega
odstavka 31. člena tega zakona. Zoper njegovo odločbo ni pritožbe.
34. člen
Odvetnik lahko pri svojem imenu označi pravno področje, za
katero ima priznan status odvetnika – specialista, in poklicni naziv, ki ga ima
pravico uporabljati v skladu s tem zakonom. Specializirano področje dela je
dolžan sporočiti Odvetniški zbornici Slovenije. 
Odvetniška zbornica Slovenije vodi register specializiranih
področij dela za odvetnike. 
III.A OPRAVLJANJE STORITEV IN ODVETNIŠKEGA POKLICA TUJIH
ODVETNIKOV V REPUBLIKI SLOVENIJI
34.a člen
Odvetnik iz druge države, ki je država članica Evropske
unije, Evropskega gospodarskega prostora ali Švicarska konfederacija, se vpiše
v imenik tujih odvetnikov, ki lahko v Republiki Sloveniji opravljajo odvetniški
poklic pod poklicnim nazivom “odvetnik“, z vsemi pravicami in dolžnostmi pri
opravljanju odvetniškega poklica, če izpolnjuje pogoje iz 2. in 6. do 8. točke
prvega odstavka 25. člena tega zakona in če opravi preizkusni izpit o
poznavanju pravnega reda Republike Slovenije. 
Odvetnik mora vlogi za vpis v imenik po prejšnjem odstavku
priložiti potrdilo o državljanstvu, dokaz o tem, da ima pravico opravljati
odvetniški poklic v svoji matični državi ter druge dokaze, s katerimi izkazuje
izpolnjevanje pogojev iz prejšnjega odstavka. 
Pogoja iz 2. in 7. točke prvega odstavka 25. člena tega
zakona se dokazujeta s potrdilom, izdanim po predpisih odvetnikove matične
države. Dokazila ne smejo biti starejša od treh mesecev in morajo biti
predložena v overjenem prevodu v slovenski jezik. 
Preizkusni izpit o poznavanju pravnega reda Republike
Slovenije iz prvega odstavka tega člena se opravlja po določbah zakona, ki
ureja pravniški državni izpit.
34.b člen
Odvetnik iz druge države, ki je država članica Evropske
unije, Evropskega gospodarskega prostora ali Švicarska konfederacija, se vpiše
v imenik tujih odvetnikov, ki lahko v Republiki Sloveniji opravljajo odvetniški
poklic pod poklicnim nazivom iz svoje matične države, če predloži potrdilo o
vpisu pri pristojnem organu matične države. 
Vlogi za vpis v imenik po prejšnjem odstavku je potrebno
priložiti tudi potrdilo o državljanstvu, dokazilo o zavarovanju poklicne
odgovornosti ter obvestilo in dokazila o morebitnem članstvu v odvetniških
družbah v matični državi ali katerikoli drugi državi. 
Odvetnik, ki je vpisan v imenik na podlagi prvega odstavka
tega člena, je v celoti ali delno oproščen zavarovanja iz 9. člena tega zakona,
če je v matični državi glede pogojev in obsega kritja zavarovanja v celoti ali
delno enakovredno zavarovan. 
V postopku vpisa v imenik po prvem odstavku tega člena se
smiselno uporablja določba 8. točke prvega odstavka 25. člena tega zakona. 
Dokazila iz prvega in drugega odstavka tega člena ne smejo
biti starejša od treh mesecev in morajo biti predložena v overjenem prevodu v
slovenski jezik. 
O vpisu v imenik po prvem odstavku tega člena Odvetniška
zbornica Slovenije obvesti pristojni organ odvetnikove matične države. 
Odvetnik, ki je vpisan v imenik na podlagi prvega odstavka
tega člena, mora opravljati odvetniški poklic dejansko in stalno, pri tem pa
uporabljati poklicni naziv iz svoje matične države, izražen v uradnem jeziku
ali enem od uradnih jezikov svoje matične države, z navedbo organa, pri katerem
je vpisan v svoji matični državi.
34.c člen
Odvetnik iz prejšnjega člena lahko pravno svetuje o
zakonodaji svoje matične države, o zakonodaji Evropske unije, o mednarodnem
pravu in zakonodaji Republike Slovenije. 
Pri opravljanju odvetniških storitev, povezanih z zastopanjem
strank pred sodišči v Republiki Sloveniji, mora odvetnik iz prejšnjega člena
sodelovati z odvetnikom, ki ima v Republiki Sloveniji pravico opravljati
odvetniški poklic pod nazivom “odvetnik“. 
Odvetnik iz prejšnjega člena ne more: 
-       
biti izvoljen v organe Odvetniške zbornice Slovenije, 
-       
izobraževati odvetniškega pripravnika ali odvetniškega kandidata, 
-       
biti imenovan za pooblaščenca stranke, ki je v skladu z zakonom, ki
ureja postopek pred sodišči ali pravno pomoč, v celoti oproščena plačila
stroškov postopka ali pomoči, ali za zagovornika po uradni dolžnosti.
34.č člen
Odvetnik iz druge države, ki je država članica Evropske
unije, Evropskega gospodarskega prostora ali Švicarska konfederacija, se vpiše
v imenik tujih odvetnikov, ki lahko v Republiki Sloveniji opravljajo odvetniški
poklic pod nazivom “odvetnik“, ne glede na pogoje iz 34.a člena tega zakona, če
je najmanj tri leta dejansko in stalno opravljal poklic v Republiki Sloveniji
na podlagi 34.b člena tega zakona. 
Pogoj iz prejšnjega odstavka se v postopku vpisa v imenik
odvetnikov dokazuje s predložitvijo seznama zadev, ki jih je odvetnik
obravnaval, z navedbo opravilne številke, vsebine, časovnega obdobja, vrste in
obsega dejavnosti ter faze postopka s priloženimi izvodi pripravljenih listin,
vlog in zapisnikov, v obliki, s katero se varuje zaupnost osebnih podatkov. 
Odvetnik, ki je vpisan v imenik na podlagi prvega odstavka
tega člena, ima pri opravljanju odvetniškega poklica pravico uporabljati
poklicni naziv iz svoje matične države, izražen v uradnem jeziku ali enem od
uradnih jezikov svoje matične države, skupaj z nazivom “odvetnik“.
34.d člen
Odvetnik iz druge države, ki je država članica Evropske
unije, Evropskega gospodarskega prostora ali Švicarska konfederacija, ki ni
vpisan v imenik tujih odvetnikov na podlagi 34.a, 34.b ali 34.č člena tega
zakona, sme opravljati posamezne storitve, ki sodijo v okvir opravljanja
odvetniškega poklica, v skladu z določbami prvega in drugega odstavka 34.c
člena tega zakona. 
Odvetnik, ki namerava opravljati storitve na podlagi
prejšnjega odstavka, mora o tem pisno obvestiti Odvetniško zbornico Slovenije s
predložitvijo dokazila o usposobljenosti za opravljanje odvetniškega poklica in
dokazila o zavarovanju poklicne odgovornosti v matični državi, pri čemer se
smiselno uporablja določba tretjega odstavka 34.b člena tega zakona. V
obvestilu mora navesti naslov ali določiti pooblaščenca za vročitve v Republiki
Sloveniji. 
Na podlagi obvestila in dokazil iz prejšnjega odstavka izda
Odvetniška zbornica Slovenije odvetniku potrdilo o priglasitvi opravljanja
storitev. 
Na zahtevo pristojnih organov mora odvetnik iz prvega
odstavka tega člena predložiti potrdilo iz prejšnjega odstavka. 
Odvetnik iz druge države, ki je država članica Evropske
unije, Evropskega gospodarskega prostora ali Švicarska konfederacija, ki mu je
bil v Republiki Sloveniji zavrnjen vpis v imenik odvetnikov zaradi
neizpolnjevanja pogoja iz 7. točke prvega odstavka 25. člena tega zakona, v
Republiki Sloveniji ne more opravljati odvetniških storitev.
34.e člen
Pri opravljanju storitev mora odvetnik iz prejšnjega člena
upoštevati pravila poklicnega ravnanja, ki veljajo za odvetnike v Republiki
Sloveniji. 
Pri opravljanju posameznih storitev v Republiki Sloveniji
mora odvetnik uporabljati poklicni naziv iz svoje matične države, izražen v
uradnem jeziku ali enem od uradnih jezikov svoje matične države, skupaj z
navedbo poklicne organizacije, ki mu je dala dovoljenje za opravljanje
odvetniškega poklica v matični državi, ali sodišča, pred katerim ima pravico
opravljati poklic po predpisih te države. 
Odvetnik iz prejšnjega člena je disciplinsko odgovoren po tem
zakonu, kot če bi bil vpisan v imenik odvetnikov, vendar le za kršitve, ki jih
lahko stori pri opravljanju posamezne storitve. Če pristojni organ zahteva
uvedbo disciplinskega postopka, lahko v ta namen od pristojnih organov matične
države pridobi vse podatke o odvetniku, ki jih potrebuje za izvedbo
disciplinskega postopka. O svojih odločitvah uradno obvesti pristojne organe
matične države tega odvetnika. Disciplinske kazni in začasni ukrepi, ki
omejujejo odvetnika, smejo biti izrečeni samo z veljavnostjo v Republiki
Sloveniji. Namesto disciplinske kazni izbrisa iz imenika se izreče prepoved
opravljanja storitev v Republiki Sloveniji.
34.f člen
Odvetnik iz druge države, ki ni država članica Evropske
unije, Evropskega gospodarskega prostora ali Švicarska konfederacija, ki ima
pravico opravljati odvetniški poklic v državi, ki ni članica Evropske unije, Evropskega
gospodarskega prostora ali Švicarska konfederacija, sme opravljati odvetniške
storitve oziroma odvetniški poklic pod pogoji, ki jih ta zakon določa za
odvetnike iz druge države, ki je država članica Evropske unije, Evropskega
gospodarskega prostora ali Švicarska konfederacija, v 34.a členu tega zakona,
če je izpolnjen pogoj dejanske vzajemnosti. 
IV. ODVETNIŠKA DRUŽBA
35. člen
Odvetniška družba se lahko ustanovi kot civilna odvetniška
družba ali kot odvetniška družba, ki je pravna oseba. 
Odvetniška družba, ki je pravna oseba, se lahko ustanovi kot
družba z neomejeno osebno odgovornostjo družbenikov za obveznosti družbe (v
nadaljnjem besedilu: odvetniška družba z neomejeno odgovornostjo) ali kot
družba z omejeno odgovornostjo družbenikov za obveznosti družbe (v nadaljnjem
besedilu: odvetniška družba z omejeno odgovornostjo). 
36. člen
Za ustanovitev in poslovanje odvetniške družbe se uporabljajo
predpisi o gospodarskih družbah, če ni s tem zakonom drugače določeno.
37. člen
Dejavnost odvetniške družbe je omejena na opravljanje
odvetniškega poklica. 
Združevanje odvetniških družb z namenom skupnega izvajanja
odvetniške dejavnosti ni dovoljeno. 
Družbeniki odvetniške družbe so lahko samo odvetniki, ki v
odvetniški družbi opravljajo odvetniško dejavnost. Družbeniki ne smejo
opravljati odvetniške dejavnosti v drugih odvetniških družbah. 
Vodenja poslov odvetniške družbe ni mogoče zaupati osebi, ki
ni odvetnik. 
Odvetniška družba z omejeno odgovornostjo mora imeti na
svojem sedežu pisarno, v kateri opravlja odvetniško dejavnost vsaj en
družbenik. 
Odvetniška družba je dolžna Odvetniški zbornici Slovenije
sporočiti vsako spremembo družbene pogodbe, družbenika ali osebe, ki je
pooblaščena za zastopanje, kot tudi ustanovitev ali ukinitev podružnice. 
38. člen
Firma odvetniške družbe mora vsebovati priimek vsaj enega
družbenika z navedbo, da je družbenikov več, ter označbo statusne oblike in
dodatno označbo, da gre za odvetniško pisarno z okrajšavo »o.p.«. Okrajšava
»o.p.« ni obvezna, če vsebuje firma družbe besedi »odvetniška pisarna«. 
Ime prejšnjega družbenika lahko ostane z njegovo privolitvijo
ali privolitvijo njegovih dedičev v imenu družbe iz prejšnjega odstavka še
največ pet let z dodatno oznako pri imenu: "prejšnji".
39. člen
Nameravana ustanovitev odvetniške družbe se prijavi pri
Odvetniški zbornici Slovenije na obrazcu, ki ga določi Odvetniška zbornica
Slovenije, skupaj s predlogom za izdajo soglasja za vpis v sodni register. 
Prijava mora vsebovati: 
-       
navedbo imena in priimka ter prebivališča vsakega družbenika in
poslovodje, 
-       
firmo in sedež družbe, 
-       
naslov morebitne podružnice, 
-       
navedbo imena in priimka ter prebivališča osebe, ki je pooblaščena za
zastopanje, 
-       
vsebino družbene pogodbe, 
-       
(črtana), 
-       
druge podatke, iz katerih izhaja, da so izpolnjeni pogoji v tem zakonu, 
-       
izjavo vseh družbenikov odvetniške družbe, da pod disciplinsko
odgovornostjo potrjujejo pravilnost navedenih podatkov. 
Po prejemu prijave iz prejšnjega odstavka izda Odvetniška
zbornica Slovenije soglasje za vpis odvetniške družbe v sodni register. 
Soglasje se lahko odreče samo, če niso izpolnjeni pogoji, ki
jih ta zakon določa za ustanovitev in poslovanje odvetniške družbe. 
Če Odvetniška zbornica Slovenije v dveh mesecih od prejema
predloga za izdajo soglasja ne odloči o predlogu, se šteje, da je soglasje
dano. 
Zoper odločitev Odvetniške zbornice Slovenije ni dovoljena
pritožba. 
Prijavi za vpis odvetniške družbe v sodni register je treba
predložiti soglasje Odvetniške zbornice Slovenije o vpisu v sodni register. 
Vpis odvetniške družbe v sodni register je pogoj za vpis v
imenik odvetnikov, ki ga vodi Odvetniška zbornica Slovenije. Sklep o vpisu v
sodni register je potrebno predložiti Odvetniški zbornici Slovenije v 8 dneh od
vpisa. 
40. člen
Če s tem zakonom določeni pogoji za organizacijo in
poslovanje odvetniške družbe niso izpolnjeni, odvetniška družba preneha z
likvidacijo. 
Prenehanje odvetniške družbe iz razlogov po prejšnjem
odstavku ugotovi sodišče na predlog katerega od družbenikov ali Odvetniške zbornice
Slovenije. 
Sodišče pred odločitvijo o prenehanju določi odvetniški
družbi največ šestmesečni rok, v katerem mora svojo organizacijo in poslovanje
uskladiti z določbami tega zakona.
40.a člen
Sodišče mora o začetku postopka likvidacije ali stečaja nad
odvetniško družbo ter o izbrisu odvetniške družbe iz sodnega registra nemudoma
obvestiti Odvetniško zbornico Slovenije. 
V. ODVETNIŠKA ZBORNICA
41. člen
Odvetniki, ki opravljajo odvetniški poklic v Republiki
Sloveniji, se obvezno združujejo v Odvetniško zbornico Slovenije (v nadaljnjem
besedilu: zbornica).
42. člen
Zbornica spremlja in obravnava problematiko dela odvetnikov,
skrbi za skladen razvoj odvetništva, sprejema kodeks odvetniške poklicne etike
in opravlja druge z zakonom določene naloge.
Zbornica sodeluje z odvetniškimi organizacijami drugih držav.
Pri medsebojnem sodelovanju v postopkih za pridobitev pravice do opravljanja
odvetniškega poklica v drugi državi je zbornica dolžna ohraniti zaupnost
izmenjanih podatkov. 
43. člen
Zbornica je pravna oseba. Najvišji organ zbornice je
skupščina.
44. člen
S statutom zbornice se podrobneje določijo naloge in
organizacija zbornice, naloge skupščine in drugih organov zbornice, sodelovanje
odvetniških kandidatov in pripravnikov in tujih odvetnikov po 2.a členu tega
zakona pri delu organov zbornice, način zagotavljanja sredstev za delo zbornice
in druga vprašanja, pomembna za delovanje zbornice. 
K statutu zbornice daje soglasje Vlada Republike Slovenije.
VI. ODVETNIŠKI PRIPRAVNIKI
45. člen
Kdor se pri odvetniku v skladu z določbami tega in posebnega
zakona usposablja za pridobitev pravice opravljati pravniški državni izpit, ima
položaj odvetniškega pripravnika. 
Odvetniški pripravnik opravlja pripravništvo pri odvetniku
ali v odvetniški družbi na podlagi sklenjene pogodbe o zaposlitvi. 
Odvetniški pripravnik lahko začne opravljati prakso pri
odvetniku, ko je vpisan v imenik odvetniških pripravnikov, ki ga vodi zbornica.
O vpisu v imenik iz prejšnjega odstavka odloča organ iz tretjega
odstavka 31. člena tega zakona. Zoper odločitev ni dovoljena pritožba. 
Vlogi za dovolitev vpisa v imenik odvetniških pripravnikov je
treba priložiti izjavo odvetnika oziroma odvetniške družbe, da bo odvetniški
pripravnik zaposlen v odvetniški pisarni. 
Ob vpisu v imenik odvetniških pripravnikov izda zbornica
odvetniškemu pripravniku izkaznico.
46. člen
Odvetniško pripravniško prakso zagotavlja zbornica. 
Če si odvetniški pripravnik ne zagotovi sam opravljanja
prakse v odvetniški pisarni, mu zbornica najkasneje v treh mesecih od pravnomočnosti
odločbe o vpisu v imenik odvetniških pripravnikov zagotovi pripravniško mesto
pri odvetniku ali v odvetniški družbi.
47. člen
Odvetnik mora skrbeti za poklicno izobraževanje svojega
pripravnika in mu omogočiti, da se vsestransko usposablja za samostojno
opravljanje odvetniškega poklica. 
Odvetniški pripravnik ne sme samostojno in v svojem imenu
opravljati odvetniškega poklica.
48. člen
Čas, ko odvetniški pripravnik opravlja prakso v odvetniški
pisarni, se všteva v obvezno enoletno prakso, ki je določena kot pogoj za
pridobitev pravice opravljati odvetniško dejavnost (5. točka prvega odstavka
25. člena).
49. člen
Odvetniški pripravnik se izbriše iz imenika odvetniških
pripravnikov: 
1.     
če izjavi, da ne želi več opravljati prakse v odvetniški pisarni; 
2.     
če se ugotovi, da ne izpolnjuje več z zakonom predpisanih pogojev za
opravljanje prakse v odvetniški pisarni; 
3.     
če brez opravičenega razloga več kot tri mesece ne opravlja prakse pri
odvetniku; 
4.     
ko. poteče čas, ki je določen za usposabljanje v odvetniški pisarni; 
5.     
če mu je izrečen disciplinski ukrep odvzema pravice opravljati prakso v
odvetniški pisarni. 
Izbris iz razloga po 5. točki prejšnjega odstavka se opravi
na podlagi pravnomočne odločbe disciplinskega organa.
VII. ODVETNIŠKI KANDIDATI
50. člen
Odvetniški kandidat je lahko, kdor izpolnjuje pogoje iz 1. do
4. ter 6. in 7. točke prvega odstavka 25. člena tega zakona in ima pristanek
odvetnika oziroma odvetniške družbe, pri kateri bo zaposlen.
51. člen
Odvetniški kandidat lahko začne opravljati delo v odvetniški
pisarni, ko je vpisan v imenik odvetniških kandidatov, ki ga vodi zbornica. 
V imenik odvetniških kandidatov se lahko ob pogoju
vzajemnosti vpiše tudi tuj državljan, če izpolnjuje pogoje iz 2. do 4. ter 6.
in 7. točke prvega odstavka 25. člena tega zakona in ima pristanek odvetnika
oziroma odvetniške družbe, pri kateri bo zaposlen.
V imenik odvetniških kandidatov se lahko vpiše državljan
članice Evropske unije, Evropskega gospodarskega prostora ali Švicarske
konfederacije, če izpolnjuje pogoje iz 2. do 4. ter 6. in 7. točke prvega
odstavka 25. člena tega zakona in ima pristanek odvetnika oziroma odvetniške družbe,
pri kateri bo zaposlen. 
52. člen
O vpisu v imenik odvetniških kandidatov odloča organ iz
drugega odstavka 31. člena tega zakona. Zoper odločitev ni dovoljena pritožba. 
Vlogi za dovolitev vpisa v imenik odvetniških kandidatov je
treba priložiti izjavo odvetnika oziroma odvetniške družbe, da bo odvetniški
kandidat delal v odvetniški pisarni.
53. člen
O vpisu v imenik odvetniških kandidatov izda zbornica
odvetniškemu kandidatu izkaznico.
54. člen
Odvetniški kandidat ne sme samostojno in v svojem imenu
opravljati odvetniškega poklica.
55. člen
Odvetniški kandidat lahko nadomešča odvetnika pri vseh
opravilih iz 2. člena tega zakona, ne more pa ga nadomeščati pri zastopanju
pred Vrhovnim sodiščem Republike Slovenije in Ustavnim sodiščem Republike
Slovenije.
56. člen
Odvetniški kandidat sklene za čas dela v odvetniški pisarni z
odvetnikom pogodbo o zaposlitvi.
57. člen
Če odvetniški kandidat zamenja odvetniško pisarno, se ne
izbriše iz imenika odvetniških kandidatov. 
O nadaljevanju dela v drugi odvetniški pisarni mora
odvetniški kandidat obvestiti zbornico in obvestilu priložiti izjavo odvetnika
oziroma odvetniške družbe, pri kateri bo nadaljeval z delom.
58. člen
Odvetniški kandidat se izbriše iz imenika odvetniških
kandidatov: 
1.     
če izjavi, da ne želi več delati v odvetniški pisarni; 
2.     
če odvetnik odpove pogodbo o zaposlitvi in odvetniški kandidat v roku
osmih dni ne sklene pogodbe o zaposlitvi z drugim odvetnikom; 
3.     
če se ugotovi, da ne. izpolnjuje več z zakonom predpisanih pogojev za
opravljanje dela odvetniškega kandidata; 
4.     
če mu je izrečen disciplinski ukrep odvzema pravice opravljati delo v
odvetniški pisarni. 
Izbris iz razloga po 4. točki prejšnjega odstavka se opravi
na podlagi pravnomočne odločbe disciplinskega organa.
VIII. DISCIPLINSKA ODGOVORNOST, DISCIPLINSKI ORGANI IN
DISCIPLINSKI POSTOPEK
59. člen
Odvetnik mora vestno opravljati odvetniški poklic in je
odgovoren za kršitve dolžnosti pri njegovem opravljanju. 
Odvetniški kandidat in odvetniški pripravnik morata vestno
opravljati delo in prakso v odvetniški pisarni in sta odgovorna za kršitve
dolžnosti pri opravljanju tega dela in prakse. 
60. člen
Statut Odvetniške zbornice Slovenije določi dejanja, ki
pomenijo kršitev dolžnosti pri opravljanju odvetniškega poklica, ter dejanja,
ki pomenijo kršitev vestnega opravljanja dela in prakse v odvetniški pisarni.
Naloga Odvetniške zbornice Slovenije, njenih disciplinskih
organov in organov za ugotavljanje kršitev Kodeksa odvetniške poklicne etike
je, da zagotovijo učinkovito, nepristransko in pregledno uveljavljanje
odgovornosti njenih članov za disciplinske in etične kršitve. 
Odvetniška zbornica Slovenije na svojih spletnih straneh za
posamezno leto javno objavlja in najmanj vsake tri mesece posodablja z novimi
podatki: 
-       
poimensko sestavo disciplinskih organov in organov, pristojnih za
presojo kršitev Kodeksa odvetniške poklicne etike; 
-       
glede disciplinskih postopkov in postopkov zaradi kršitve Kodeksa
odvetniške poklicne etike število prejetih pobud oziroma zahtev, število
postopkov, število izrečenih ukrepov oziroma sprejetih mnenj, število
zastaranih postopkov ter vrsto izrečenih ukrepov; 
-       
izrečene pravnomočne disciplinske ukrepe skupaj z obrazložitvijo za
obdobje dveh let po izrečenem ukrepu brez objave osebnih in drugih varovanih
podatkov; 
-       
mnenja organov, pristojnih za odločanje o kršitvah Kodeksa odvetniške
poklicne etike, brez objave osebnih in drugih varovanih podatkov. 
61. člen
V disciplinskem postopku proti odvetnikom in odvetniškim
kandidatom se kot disciplinski ukrepi izrekajo: opomin, ukor, denarna kazen in
odvzem pravice opravljati odvetniški poklic oziroma delo v odvetniški pisarni. 
V disciplinskem postopku proti odvetniškim pripravnikom se
kot disciplinski ukrepi izrekajo: opomin, ukor in odvzem pravice opravljati
prakso v odvetniški pisarni. 
Disciplinski ukrepi so podrobneje urejeni s statutom
Odvetniške zbornice Slovenije. 
61.a člen
Denarna kazen se sme izreči v mejah razpona, ki ga določi
Odvetniška zbornica Slovenije s splošnim aktom. 
Disciplinski ukrep odvzema pravice opravljati odvetniški
poklic in odvzema pravice opravljati delo oziroma prakso v odvetniški pisarni
se sme določiti in izreči samo za hujše kršitve dolžnosti pri opravljanju
poklica, dela oziroma prakse v odvetniški pisarni, zaradi katerih odvetnik ni
vreden zaupanja za opravljanje odvetniškega poklica (prvi odstavek 27. člena). 
Odvzem pravice opravljati odvetniški poklic se lahko izreče
za dobo do pet let, odvzem pravice opravljati delo oziroma prakso v odvetniški
pisarni pa za dobo do treh let.
61.b člen
Če je uveden disciplinski postopek zaradi kršitve dolžnosti,
zaradi katere se sme izreči ukrep odvzema pravice opravljati odvetniški poklic,
delo ali prakso v odvetniški pisarni, lahko disciplinski organ odvetniku,
odvetniškemu kandidatu ali odvetniškemu pripravniku izreče začasno prepoved
opravljanja poklica, dela ali prakse v odvetniški pisarni. 
Začasna prepoved lahko traja do konca disciplinskega
postopka. 
61.c člen
O zahtevi za uvedbo disciplinskega postopka zoper tujega
odvetnika, ki je vpisan v imenik tujih odvetnikov v skladu s 34. b členom tega
zakona, disciplinski tožilec obvesti pristojni organ v odvetnikovi matični
državi. 
Disciplinski organi morajo pristojnim organom odvetnikove
matične države omogočiti sodelovanje v postopku s predlogi v korist odvetnika. 
Disciplinske kazni in začasni ukrepi, ki omejujejo odvetnika
pri opravljanju poklica, smejo biti izrečeni samo z veljavnostjo v Republiki
Sloveniji. 
Če pristojni organ odvetnikove matične države začasno ali
trajno odvzame odvetniku dovoljenje za opravljanje odvetniškega poklica, ima
tak ukrep učinek prepovedi opravljanja odvetniškega poklica tudi v Republiki
Sloveniji. 
Določbe tega člena veljajo smiselno tudi v primeru uvedbe
disciplinskega postopka zoper odvetnika, ki ima pod tem nazivom pravico
opravljati odvetniški poklic tudi v katerikoli drugi državi. 
61.č člen
V disciplinskih zadevah zoper odvetnika, odvetniškega
kandidata oziroma odvetniškega pripravnika odloča disciplinska komisija, razen
v zadevah, v katerih je po določbah tega zakona pristojno odločati disciplinsko
sodišče. 
Pred disciplinsko komisijo ali disciplinskim sodiščem zastopa
obtožbo disciplinski tožilec, razen v primerih iz tretjega odstavka 64. člena
tega zakona. 
Predsednika in člane disciplinskih komisij prve in druge
stopnje, ki so odvetniki, ter disciplinskega tožilca izvoli skupščina
Odvetniške zbornice Slovenije iz vrst odvetnikov za čas, ki ga določa statut
Odvetniške zbornice Slovenije. 
Senat disciplinske komisije prve in druge stopnje, ki odloča
v posamezni disciplinski zadevi, sestavljajo predsednik in dva člana.
Predsednika in enega člana za vsak senat disciplinske komisije prve in druge
stopnje izvoli skupščina Odvetniške zbornice Slovenije v skladu s prejšnjim
odstavkom, enega člana pa Odvetniška zbornica Slovenije izbere za vsak senat
disciplinske komisije prve in druge stopnje iz liste petih članov, ki jih za
posamezno komisijo imenuje minister, pristojen za pravosodje, izmed
univerzitetnih diplomiranih pravnikov z najmanj tremi leti praktičnih izkušenj
pri pravniških delih po opravljenem pravniškem državnem izpitu. 
Podrobnejše določbe o disciplinskih organih iz prvega
odstavka tega člena določa statut Odvetniške zbornice Slovenije.
62. člen
V disciplinskih zadevah zaradi kršitev odvetniških dolžnosti,
zaradi katerih je mogoče odvzeti pravico opravljati odvetniški poklic, delo
oziroma prakso v odvetniški pisarni, odloča disciplinsko sodišče v senatu, ki
ga sestavljata dva sodnika Vrhovnega sodišča Republike Slovenije in trije
odvetniki. Predsednik senata je sodnik. 
Zoper odločitev disciplinskega sodišča iz prejšnjega odstavka
je dovoljena pritožba, o kateri odloča Vrhovno sodišče Republike Slovenije v
senatu petih sodnikov. 
V postopku pred disciplinskim sodiščem se smiselno
uporabljajo določbe zakona, ki ureja kazenski postopek, če ta zakon ne določa
drugače.
63. člen
Predsednik in član senata disciplinskega sodišča, ki sta
sodnika, sta določena vnaprej z letnim razporedom dela Vrhovnega sodišča
Republike Slovenije. Odvetnike, člane senata, izvoli skupščina Odvetniške
zbornice Slovenije za dobo dveh let. 
Predsednik in člani senata disciplinskega sodišča imajo
namestnike, ki opravljajo njihovo funkcijo, kadar je ti zaradi izločitvenih ali
drugih opravičenih razlogov ne morejo opravljati. Namestniki so določeni
oziroma voljeni enako kakor predsednik in člani senata. 
Člani senata iz vrst odvetnikov in njihovi namestniki ne
morejo opravljati nobenih drugih funkcij v organih Odvetniške zbornice
Slovenije ali biti zaposleni v strokovni službi Odvetniške zbornice Slovenije. 
63.a člen
(črtan)
VIII.A DISCIPLINSKI ORGANI
(črtano) 
64. člen
Disciplinski tožilec zahteva uvedbo disciplinskega postopka,
če je na podlagi pobude prizadete osebe, Varuha človekovih pravic ali na drug
način obveščen o dejstvih in dokazih, na podlagi katerih je mogoče utemeljeno
sklepati, da je odvetnik oziroma odvetniški kandidat ali odvetniški pripravnik
kršil svojo dolžnost, najpozneje v 30 dneh od prejema obvestila o kršitvi. 
Na zahtevo predsednika Vrhovnega sodišča Republike Slovenije
ali ministra, pristojnega za pravosodje, mora disciplinski tožilec zahtevati
uvedbo disciplinskega postopka najpozneje v 30 dneh od prejema zahteve. 
Če disciplinski tožilec odstopi od disciplinskega postopka,
mora to v osmih dneh sporočiti predsedniku Vrhovnega sodišča Republike
Slovenije ali ministru, pristojnemu za pravosodje, in ga poučiti, da lahko
nadaljuje disciplinski postopek sam. Predsednik Vrhovnega sodišča Republike
Slovenije ali minister, pristojen za pravosodje, ima pravico nadaljevati
postopek v osmih dneh, odkar je prejel sporočilo disciplinskega tožilca. 
Disciplinski tožilec mora v zahtevi za uvedbo postopka
opredeliti kršitev dolžnosti ter navesti dejstva in predlagati dokaze, ki naj
se izvedejo za njihovo ugotovitev. 
64.a člen
Ko disciplinska komisija prve stopnje prejme zahtevo
disciplinskega tožilca za uvedbo disciplinskega postopka, jo pošlje odvetniku
oziroma odvetniškemu kandidatu ali odvetniškemu pripravniku, zoper katerega je
zahteva vložena, da v 15 dneh odgovori na navedbe v zahtevi. 
Po prejemu odgovora osebe, zoper katero je vložena zahteva za
uvedbo disciplinskega postopka, ali po preteku roka za odgovor na zahtevo o
uvedbi disciplinskega postopka, predsednik disciplinske komisije prve stopnje
po potrebi odredi, da se opravi predhodna preiskava, ali pa najpozneje v 30
dneh razpiše obravnavo. 
Vabilo na obravnavo se osebi, zoper katero je uveden
disciplinski postopek, vroči najmanj 15 dni pred dnevom obravnave.
64.b člen
Disciplinska komisija prve stopnje odloči po opravljeni ustni
obravnavi. 
Ustna obravnava ni javna, razen kadar to odvetnik oziroma
odvetniški kandidat ali odvetniški pripravnik, zoper katerega teče disciplinski
postopek, izrecno zahteva. 
Odločba disciplinske komisije prve stopnje mora biti pisno
izdelana v 30 dneh od opravljene ustne obravnave. 
64.c člen
Zoper odločbo disciplinske komisije prve stopnje je dovoljena
pritožba v 15 dneh od prejema odločbe. 
Pritožbo lahko vložita odvetnik oziroma odvetniški kandidat
ali odvetniški pripravnik, ki je v disciplinskem postopku, in disciplinski
tožilec. Če je odvetnik oproščen, ima pravico do pritožbe tudi predsednik
Vrhovnega sodišča Republike Slovenije ali minister, pristojen za pravosodje,
kadar postopek teče na njegovo zahtevo. 
O pritožbi najpozneje v 60 dneh od prejema odloča
disciplinska komisija druge stopnje na seji brez ustne obravnave.
65. člen
Podrobnejše določbe o postopku pred disciplinsko komisijo
ureja statut Odvetniške zbornice Slovenije. 
Pravnomočna odločba disciplinske komisije prve ali druge
stopnje ali disciplinskega sodišča se pošlje Odvetniški zbornici Slovenije
zaradi izvršitve in vpisa v evidenco izrečenih disciplinskih ukrepov ter
ministru, pristojnemu za pravosodje. 
Odločbe disciplinskih organov Odvetniške zbornice Slovenije
so izvršljive. 
Odvetniška zbornica Slovenije vodi evidenco izrečenih
disciplinskih ukrepov, v kateri so zaradi uporabe podatkov v disciplinskem
postopku pri uvedbi ali izrekanju disciplinskih ukrepov vsebovani naslednji
podatki iz pravnomočnih odločb o izrečenih disciplinskih ukrepih: 
-       
ime in priimek odvetnika, odvetniškega kandidata ali odvetniškega
pripravnika, 
-       
naslov sedeža odvetniške pisarne, 
-       
številka in datum odločbe, 
-       
izrečen disciplinski ukrep. 
Disciplinska evidenca se hrani trajno. 
Sredstva od vplačanih denarnih kazni se uporabljajo za
namene, določene s statutom Odvetniške zbornice Slovenije. 
65.a člen
(črtan)
66. člen
(črtan)
67. člen
(črtan)
VIII.B DISCIPLINSKI POSTOPEK 
(črtano)
68. člen
(črtan)
68.a člen
(črtan)
68.b člen
(črtan)
68.c člen
(črtan)
68.č člen
(črtan)
68.d člen
(črtan)
68.e člen
(črtan)
68.f člen
(črtan)
68.g člen
(črtan)
69. člen
(črtan)
70. člen
(črtan)
71. člen
(črtan)
VIII.A KAZENSKE DOLOČBE
71.a člen
Z globo najmanj 20.000 eurov se kaznuje za prekršek pravna
oseba, ki ni odvetniška družba po tem zakonu, če proti plačilu opravlja
storitve iz drugega odstavka 2. člena tega zakona. 
Z globo najmanj 3.000 eurov se kaznuje za prekršek odgovorna
oseba pravne osebe, ki ni odvetniška družba po tem zakonu, če proti plačilu
opravlja storitve iz drugega odstavka 2. člena tega zakona. 
Z globo najmanj 800 eurov se kaznuje za prekršek fizična
oseba, ki v nasprotju z določbo drugega odstavka 1. člena tega zakona proti plačilu
opravlja storitve iz drugega odstavka 2. člena tega zakona. 
Z globo najmanj 800 eurov se kaznuje za prekršek tuj
odvetnik, ki v Republiki Sloveniji opravlja odvetniške storitve ali odvetniški
poklic v nasprotju z določbami III. A poglavja tega zakona. 
Globo iz prvega, drugega, tretjega in četrtega odstavka tega
člena izreče Tržni inšpektorat Republike Slovenije. 
71.b člen
Z globo najmanj 10.000 eurov se kaznuje odvetnik ali
odvetniška družba, ki informira javnost o svoji dejavnosti v nasprotju z 21. in
21.a členom tega zakona. 
Z globo najmanj 3.000 eurov se kaznuje odgovorna oseba
odvetniške družbe, ki informira javnost o svoji dejavnosti v nasprotju z 21. in
21.a členom tega zakona. 
Globo iz prvega in drugega odstavka tega člena izreče Tržni
inšpektorat Republike Slovenije. 

Zakon o odvetništvu (Uradni list RS, št. 18/93) vsebuje naslednje prehodne in
končne določbe:
»IX. PREHODNE IN KONČNE DOLOČBE
72. člen
Zbornica uskladi statut in druge splošne akte zbornice z
določbami tega zakona v šestih mesecih od njegove uveljavitve.
73. člen
Odvetniki, vpisani v imenik odvetnikov na podlagi dosedanjih
predpisov, nadaljujejo z delom po določbah tega zakona. 
Za odvetnike iz prejšnjega odstavka, kakor tudi za osebe, ki
imajo po določbi 76. člena tega zakona pravico doseči vpis v imenik odvetnikov
po doslej veljavnih predpisih, se ne uporablja določba 28. člena tega zakona. 
Odvetniki v službah pravne pomoči lahko nadaljujejo z opravljanjem
odvetniškega poklica, če svojo organiziranost in poslovanje uskladijo z
določbami tega zakona v šestih mesecih od njegove uveljavitve. 
Do uveljavitve zakona, ki bo urejal postopek pred delovnimi
in socialnimi sodišči, imajo osebe, ki jih organizacije sindikata najamejo ali
zaposlijo za zastopanje svojih članov v delovnih in socialnih sporih, pravico
zastopati pred sodišči, ki so pristojna za te spore, tudi po uveljavitvi tega
zakona, čeprav niso odvetniki, če izpolnjujejo pogoje iz 1. do 4. točke prvega
odstavka 25. člena tega zakona.
74. člen
Z delom oziroma funkcijo državnega tožilca je glede določb
tretjega odstavka 5. člena, tretjega odstavka 25. člena in 28. člena tega
zakona izenačeno delo oziroma funkcija javnega tožilca.
75. člen
Do uveljavitve zakona, ki bo urejal pravniški državni izpit,
se šteje, da izpolnjuje pogoj iz 4. točke prvega odstavka 25. člena tega
zakona, kdor ima opravljen pravosodni izpit ali kak drug izpit, ki je po zakonu
izenačen s pravosodnim izpitom.
76. člen
Vloge za vpis v imenik odvetnikov, ki so bile vložene pred
uveljavitvijo tega zakona, pa o njih še ni odločeno, se obravnavajo in vpis v
imenik odvetnikov dovoli na podlagi doslej veljavnih predpisov. 
Zoper odločitev, s katero se osebam iz prejšnjega odstavka ne
dovoli vpisa v imenik odvetnikov, je dovoljen upravni spor.
77. člen
Kdor je ob uveljavitvi tega zakona vpisan v imenik
odvetniških pripravnikov, nadaljuje z delom kot odvetniški kandidat, če ima
opravljen pravosodni izpit. 
Oseba iz prejšnjega odstavka, ki nima opravljenega
pravosodnega izpita, nadaljuje z usposabljanjem kot odvetniški pripravnik po
doslej veljavnih predpisih. 
Odvetniški kandidat iz prvega odstavka tega člena in
odvetniški pripravnik iz prejšnjega odstavka imata pravico zahtevati vpis v
imenik odvetnikov pod pogoji iz prejšnjega člena. 
Zbornica najkasneje v enem mesecu po uveljavitvi tega zakona
izda izkaznice o vpisu v imenik odvetniških kandidatov in odvetniških
pripravnikov.
78. člen
Osebi, ki je bila pred uveljavitvijo tega zakona zaradi izvolitve
ali imenovanja v državno funkcijo, ki zahteva poklicno opravljanje, izbrisana
iz imenika odvetnikov, se izbris odpravi po uradni dolžnosti. 
Šteje se, da osebi iz prejšnjega odstavka opravljanje
odvetniškega poklica miruje (22. člen). 
Zbornica izda odločbo iz prvega odstavka tega člena
najkasneje v enem mesecu po uveljavitvi tega zakona.
79. člen
Določba 24. člena tega zakona se začne uporabljati z dnem, ko
se začnejo uporabljati določbe o službenem oblačilu sodnikov in državnih
tožilcev.
80. člen
Z dnem, ko začne veljati ta zakon, se za odvetnike prenehata
uporabljati določbi 36. in 41. člena Zakona o pripravništvu, strokovnih izpitih
in izpopolnjevanju strokovne izobrazbe delavcev v državni upravi in pravosodju
(Uradni list SRS, št. 8/80 in 27/85).
81. člen
Dokler ne bodo sprejeti predpisi o gospodarskih družbah, se
za ustanovitev in poslovanje odvetniške družbe uporabljajo predpisi o
podjetjih.
82. člen
Z dnem, ko začne veljati ta zakon, preneha veljati Zakon o
pravni pomoči (Uradni list SRS, št. 23/79).
83. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah zakona o
odvetništvu – ZOdv-A (Uradni list RS, št. 24/01) vsebuje naslednjo končno določbo:
»KONČNA DOLOČBA
17. člen
Ta zakon začne veljati petnajsti dan po objavi v Uradnem
listu Republike Slovenije, z izjemo določb 2. in 3. člena ter 5. do 15. člena
tega zakona, ki začnejo veljati z dnem polnopravnega članstva Republike
Slovenije v Evropskih skupnostih, ki delujejo v okviru Evropske unije.«.

Zakon o spremembah in dopolnitvah Zakona o
odvetništvu – ZOdv-B (Uradni list RS, št. 54/08) vsebuje naslednje prehodne in
končne določbe:
»PREHODNE IN KONČNE DOLOČBE
47. člen
Odvetniška zbornica Slovenije uskladi statut in druge splošne
akte zbornice z določbami tega zakona na svoji prvi naslednji skupščini po
uveljavitvi tega zakona.
48. člen
Ta zakon začne veljati naslednji dan po objavi v Uradnem
listu Republike Slovenije. 
Določba 7. člena tega zakona se začne uporabljati 1. januarja
2009. 
Odvetniški pripravniki, ki so začeli opravljati odvetniško
prakso pred uveljavitvijo tega zakona, dokončajo pripravniško prakso po
dosedanjih določbah. 
Disciplinski postopki zoper odvetnike, odvetniške kandidate
in odvetniške pripravnike, ki so bili začeti do uveljavitve tega zakona, se
končajo po dosedanjih pravilih, razen če so nova pravila za njih milejša. 
Osebe, ki izpolnjujejo pogoje za opravljanje odvetniškega
poklica do uveljavitve tega zakona, lahko vložijo predlog za vpis v imenik
odvetnikov pri Odvetniški zbornici Slovenije v roku enega leta od uveljavitve
tega zakona po dosedanjih pogojih, določenih v 25. členu Zakona o odvetništvu
(Uradni list RS, št. 18/93, 24/96 – odločba US in 24/01). 
O predlogih za vpis v imenik odvetnikov, vloženih do
uveljavitve tega zakona in v roku enega leta od uveljavitve tega zakona, odloča
Odvetniška zbornica Slovenije po dosedanjem Zakonu o odvetništvu. 
Odvetniki, ki so na dan uveljavitve tega zakona že vpisani v
imenik odvetnikov ter odvetniške družbe, ki so na dan uveljavitve tega zakona
že vpisane v sodni register, morajo izpolniti pogoje iz 9. člena zakona v roku
enega leta od uveljavitve tega zakona. Dokazila o spremembi zavarovanja so
odvetniki in odvetniške družbe dolžni poslati Odvetniški zbornici Slovenije v
roku enega leta od uveljavitve tega zakona.«.

Zakon o spremembah in dopolnitvah Zakona o odvetništvu
– ZOdv-C (Uradni list RS, št. 35/09) vsebuje naslednje prehodne in
končne določbe:
»PREHODNE IN KONČNE DOLOČBE
14. člen
Disciplinski postopki zoper odvetnike, odvetniške kandidate
in odvetniške pripravnike, ki so bili začeti do uveljavitve tega zakona, se
končajo po dosedanjih pravilih, razen če so nova pravila za njih milejša.
15. člen
Odvetniki in odvetniške družbe, ki so že imeli sklenjeno
zavarovanje odvetniške poklicne odgovornosti na dan uveljavitve tega zakona,
morajo Odvetniški zbornici Slovenije predložiti dokazilo o zavarovanju v 15
dneh po uveljavitvi tega zakona.
16. člen
Odvetniki in odvetniške družbe morajo Odvetniški zbornici
Slovenije predložiti dokazilo o sklenjeni pogodbi o vodenju fiduciarnega računa
v treh mesecih po uveljavitvi tega zakona.
17. člen
Osebam, ki so imenovane oziroma izvoljene v disciplinske
organe po dosedanji ureditvi, preneha mandat z imenovanjem oziroma izvolitvijo
novih članov teh organov.
18. člen
Določba 9. točke prvega odstavka 25. člena zakona se začne
uporabljati 1. januarja 2010. 
Minister, pristojen za pravosodje, sprejme predpis iz drugega
odstavka 25. člena zakona v osmih mesecih od uveljavitve tega zakona.
19. člen
Z uveljavitvijo tega zakona preneha veljati Zakon o
odvetniški tarifi (Uradni list RS, št. 67/08), uporablja pa se do uveljavitve
predpisa, ki ureja odvetniško tarifo, sprejetega na podlagi 19. člena zakona. 
Ne glede na prejšnji odstavek znaša nagrada za revizijski postopek
po določbah zakona, ki ureja postopek revizije postopkov oddaje javnih naročil,
do uveljavitve predpisa, ki ureja odvetniško tarifo, sprejetega na podlagi 19.
člena zakona, od 200 do 1.400 eurov in obsega nagrado za revizijski postopek
pred naročnikom in pred Državno revizijsko komisijo za revizijo postopkov
oddaje javnih naročil. Nagrada vključuje opravo vseh dejanj v revizijskem
postopku, zlasti pripravo vseh vlog v revizijskem postopku in udeležbo na
sestankih. Če je odvetnik pooblaščen le za posamezna dejanja v revizijskem
postopku, se nagrada sorazmerno zniža glede na obseg opravljenih storitev,
vendar ne sme znašati manj kot 50 eurov. 
V revizijskih postopkih, v katerih do uveljavitve tega zakona
še ni bila pravnomočno odmerjena povrnitev nagrade in izdatkov, se povrnitev
nagrade odmeri po določbi prejšnjega odstavka. 
Odvetniška zbornica Slovenije uskladi statut in druge splošne
akte zbornice z določbami tega zakona na svoji prvi naslednji skupščini po
uveljavitvi tega zakona.
20. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o dopolnitvah Zakona o odvetništvu –
ZOdv-D (Uradni list RS, št. 97/14) vsebuje naslednje končne določbe:
»KONČNE DOLOČBE
4. člen
1. člen tega zakona se začne uporabljati z dnem uveljavitve
nove Odvetniške tarife, ki jo je skupščina Odvetniške zbornice Slovenije
sprejela 23. septembra 2014. 
Do uveljavitve nove Odvetniške tarife se uporablja Zakon o
odvetniški tarifi (Uradni list RS, št. 67/08 in 35/09 - ZOdv-C).
5. člen
Ta zakon začne veljati naslednji dan po objavi v Uradnem
listu Republike Slovenije.«.

Odločba o ugotovitvi, da sta Zakon o kazenskem
postopku in Zakon o odvetništvu v neskladju z Ustavo in odločba o ugotovitvi
kršitve človekove pravice (Uradni
list RS, št. 8/16) določa:
»1. Zakon o kazenskem postopku (Uradni list RS,
št. 32/12 – uradno prečiščeno besedilo, 47/13 in 87/14) in Zakon o
odvetništvu (Uradni list RS, št. 18/93, 24/01, 54/08, 35/09 in 97/14) sta
v neskladju z Ustavo.
2. Državni zbor mora protiustavnost iz prejšnje točke
odpraviti v roku enega leta po objavi te odločbe v Uradnem listu Republike
Slovenije.
3. Do odprave ugotovljene protiustavnosti se hišna
preiskava odvetniške pisarne, preiskava elektronskih naprav ter zaseg
predmetov, listin in naprav odvetnika dovoljujejo in opravljajo na način,
določen v 60. do 63. točki obrazložitve te odločbe.
4. Zoper odločitev sodnika iz 60. točke obrazložitve te
odločbe, da se ne dovoli izločitev podatkov, vsebovanih v listinah oziroma na
drugih nosilcih podatkov, iz obsega preiskovalnega dejanja, je dovoljena
pritožba v roku treh dni po vročitvi odločitve sodnika. Pritožbo lahko vložita
odvetnik ali predstavnik Odvetniške zbornice Slovenije, ki sta izločitev
zahtevala med izvedbo preiskovalnega dejanja zaradi varstva odvetniške
zasebnosti. S pritožbo se lahko uveljavljajo očitki glede ustavnosti oziroma
zakonitosti sodne odredbe, s katero je bilo dovoljeno preiskovalno dejanje, ter
varstvo pred vpogledom in razkritjem podatkov, ki so varovani z odvetniško
zasebnostjo tako, da vpogled vanje in zaseg nosilcev podatkov ni dopusten. O
pritožbi odloči pristojno višje sodišče v roku treh dni po njenem prejemu s
sklepom, ki se vroči pritožniku in preiskovalnemu sodniku ter policiji, če ji
je preiskovalni sodnik prepustil izvršitev preiskovalnega dejanja. Pritožba
zadrži izvršitev odločitve sodnika, da se ne dovoli izločitev podatkov iz
obsega preiskovalnega dejanja.
5. Z izvedenimi preiskovalnimi dejanji na podlagi odredb
Okrožnega sodišča v Ljubljani:
-       št. IV
Kpd 54914/2013 z dne 18. 11. 2013 (Odvetniška družba Jernejčič – Peternelj
in partnerji, odvetnik Andrej Jernejčič),
-       št. IV
Kpd 54914/2013 z dne 18. 11. 2013 (Odvetniška pisarna Vladimir Bilić,
odvetnik Vladimir Bilić),
-       št. IV
Kpd 54914/2013 z dne 18. 11. 2013 (odvetnica Alja Markovič Čas)
so bile kršene pravice iz 35. člena,
prvega odstavka 36. člena in prvega odstavka 37. člena ter pravici iz
prvega odstavka 23. člena in 25. člena Ustave.
6. Prepovedujejo se nadaljnji posegi v odvetniško
zasebnost na podlagi odredb iz prejšnje točke. Preiskovalna dejanja se ne smejo
izvajati brez navzočnosti predstavnika Odvetniške zbornice Slovenije ter brez
spoštovanja jamstev, ki izhajajo iz 3. in 4. točke tega izreka.
7. Vsi predmeti, podatki, listine in dokumentacija v
vseh oblikah, ki so bili zaseženi v preiskovalnih dejanjih pri pritožnikih,
opravljenih na podlagi odredb iz 5. točke tega izreka, morajo biti nemudoma
dani na vpogled pritožnikom, pri katerih so se preiskovalna dejanja izvedla,
njihovim morebitnim odvetnikom oziroma zastopnikom in predstavniku Odvetniške
zbornice Slovenije. Pritožniki in predstavnik Odvetniške zbornice Slovenije
imajo pravico ugovarjati njihovemu zasegu na način in po postopku, določenem v
3. točki tega izreka.
[ … ]«.

Zakon o spremembah in dopolnitvah Zakona o
odvetništvu – ZOdv-E (Uradni list RS, št. 46/16) vsebuje naslednjo prehodno in
končno določbo:
»2. člen
Do uveljavitve dopolnitev statuta Odvetniške zbornice
Slovenije, ki določi vpisnino za vpis v imenik odvetnikov in njeno višino,
velja višina vpisnine za vpis v imenik odvetnikov, ki je veljala 1. aprila
2016.
3. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
odvetništvu – ZOdv-F (Uradni list RS, št. 36/19) vsebuje naslednji prehodni in
končno določbo:
»PREHODNI IN KONČNA DOLOČBA
9. člen
V Zakonu o pravniškem državnem izpitu (Uradni list RS,
št. 83/03 – uradno prečiščeno besedilo, 111/07 in 40/12 – ZUJF) se v
6. členu v 1. točki prvega odstavka za besedo »unije« dodata vejica in
besedilo »Evropskega gospodarskega prostora ali Švicarske konfederacije«.
V četrtem odstavku se za besedo »unije« dodata vejica in
besedilo »Evropskega gospodarskega prostora ali Švicarska konfederacija«.
10. člen
Uredba o preizkusnem izpitu za odvetnike iz drugih držav
(Uradni list RS, št. 132/04) se uskladi s tem zakonom v šestih mesecih od
uveljavitve tega zakona.
11. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembi in dopolnitvi Zakona o
odvetništvu – ZOdv-G (Uradni list RS, št. 130/22) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
Spremenjeni peti odstavek 17. člena zakona se začne
uporabljati šest mesecev od uveljavitve tega zakona.
Do začetka uporabe določbe iz prejšnjega odstavka se
uporablja peti odstavek 17. člena Zakona o odvetništvu (Uradni list RS,
št. 18/93, 24/96 – odl. US, 24/01, 54/08, 35/09, 97/14, 8/16 – odl. US,
46/16 in 36/19).
4. člen
Ta zakon začne veljati petnajsti dan po objavi v Uradnem
listu Republike Slovenije.«.