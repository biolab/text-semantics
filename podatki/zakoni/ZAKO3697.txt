1. člen
Republika Slovenija daje poroštvo za
obveznosti Družbe za avtoceste v Republiki Sloveniji d.d. (v nadaljnjem
besedilu: DARS d.d.) iz naslova kreditov oziroma izdaje obveznic, do skupne
višine 246,72 mio evrov glavnic, s pripadajočimi obrestmi in drugimi stroški, v
tolarski protivrednosti po srednjem tečaju Banke Slovenije na dan sklenitve
kreditnih pogodb oziroma izdaje obveznic.
DARS d.d. lahko najame kredite iz
prejšnjega odstavka pod naslednjimi pogoji:
-       
sredstva se lahko črpajo v več obrokih do konca leta 2008,
-       
rok odplačila je do 30 let, z vključenim najmanj 5-letnim moratorijem na
odplačilo glavnice,
-       
stroški povezani s pripravo in odobritvijo posameznega kredita ne smejo
presegati 0,5% vrednosti tega kredita,
-       
strošek rezervacije sredstev kredita je lahko največ 0,25% od nečrpanega
zneska kredita in se obračuna od pogodbeno določenega datuma črpanja kredita
dalje,
-       
obrestna mera kreditov mora biti primerljiva z obrestno mero za podobne
kredite z državnim poroštvom.
Obveznice iz prvega odstavka tega člena
DARS d.d. lahko izda pod naslednjimi pogoji:
-       
doba odplačila obveznic je do 30 let,
-       
obresti se plačujejo enkrat letno,
-       
obrestna mera mora biti primerljiva z obrestno mero za podobne
obveznosti, zavarovane z državnim poroštvom,
-       
stroški povezani s pripravo oziroma izdajo obveznic ne smejo presegati
1% vrednosti izdanih obveznic,
-       
rok zastaranja pravic iz obveznic je 3 leta po zapadlosti posamezne
obveznosti.
Sredstva kreditov oziroma obveznic iz
prvega odstavka tega člena se namenijo za financiranje realizacije gradnje
načrtovanih avtocestnih odsekov iz nacionalnega programa izgradnje avtocest v
Republiki Sloveniji (Uradni list RS, št. 13/96 in 41/98) v skladu z dinamiko
izvedbe iz letnih planov razvoja in vzdrževanja avtocest, in sicer za odseke:
Krška vas–Obrežje, Škofije–Srmin, Podtabor–Naklo, Bič–Trebnje–Hrastje (etapa:
Korenitka–Pluska), Hrastje–Kronovo (etapa: Hrastje–Lešnica), Šentvid–Koseze in
Smednik–Krška vas.
2. člen
Če DARS d.d. ne bo poravnal obveznosti iz
naslova najetih kreditov oziroma izdanih obveznic, za katere je Republika
Slovenija dala poroštvo po tem zakonu, bo Republika Slovenija na podlagi
pisnega poziva kreditodajalca ali imetnika obveznice poravnala zapadlo
obveznost namesto DARS d.d..
Če se bo DARS d.d. zadolžil z izdajo
obveznic, bo Vlada Republike Slovenije podrobneje opredelila način vnovčitve
poroštva.
3. člen
Obseg izdajanja poroštev Republike
Slovenije po 1. členu tega zakona se zmanjšuje z vsakokratnim zneskom najetega
kredita oziroma izdanih obveznic, za katerega bo dano poroštvo Republike
Slovenije.
4. člen
V primeru zadolžitve s krediti sklene
pogodbe o poroštvu s kreditodajalci v imenu in za račun Republike Slovenije
minister, pristojen za finance.
5. člen
Ministrstvo, pristojno za finance, skrbi za
izvajanje tega zakona ter vseh pravic in obveznosti Republike Slovenije, ki
izhajajo iz njega.
6. člen
Sredstva za izpolnitev poroštvenih
obveznosti Republike Slovenije iz tega zakona se zagotavljajo v proračunu
Republike Slovenije.
7. člen
Če Republika Slovenija izpolni poroštveno
obveznost po tem zakonu, pridobi pravico regresiranja izplačanih zneskov od
DARS d. d., skupaj z vsemi stroški, ki so v zvezi s tem nastali.
Pravico do regresiranja Republika Slovenija
uresniči iz sredstev po vseh virih, ki so namenjeni izgradnji avtocest, če s
tem ni onemogočeno izpolnjevanje obveznosti DARS d. d. po drugih že sklenjenih
pogodbah.
8. člen
V roku 90 dni po izdaji poroštva iz tega
zakona skleneta ministrstvo, pristojno za finance in DARS d.d. pogodbo, s
katero uredita način zavarovanja poroštva.
9. člen
Ta zakon začne veljati naslednji dan po
objavi v Uradnem listu Republike Slovenije.
Št. 440-03/03-121/1
Ljubljana, dne 29. maja 2003.
EPA 848-III
Predsednik
Državnega zbora Republike Slovenije
Borut Pahor l. r.