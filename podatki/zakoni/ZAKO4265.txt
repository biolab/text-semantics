I. Splošne določbe
Vsebina zakona
1. člen
Ta zakon ureja pogoje in postopke za zaščito prič in drugih
oseb, ogroženih zaradi sodelovanja v kazenskem postopku.
Temeljne določbe
2. člen
(1) Zaščita se ogroženim osebam zagotavlja v predkazenskem postopku
ter med in po končanem kazenskem postopku zaradi kaznivih dejanj, določenih v
tem zakonu.
(2) Vključitev ogrožene osebe v program zaščite je prostovoljna.
Temelji na pisnem soglasju ogrožene osebe in odločitvi pristojnega organa v
skladu s tem zakonom.
(3) Podatki, nastali v zvezi z izvajanjem oziroma namenjeni za
izvajanje tega zakona, morajo biti označeni in obravnavani z ustrezno stopnjo
tajnosti, po predpisih, ki urejajo tajne podatke.
Pomen izrazov
3. člen
Posamezni izrazi, uporabljeni v tem zakonu, imajo naslednji pomen:
-       
ogrožena oseba je ogrožena priča ali druga ogrožena oseba;
-       
ogrožena priča je priča, katere vključitev v program zaščite je upravičena
zaradi okoliščin, določenih v tem zakonu in zakonu, ki ureja kazenski postopek;
-       
druga ogrožena oseba je bližnji sorodnik priče (1. do 3. točka prvega
odstavka 236. člena Zakona o kazenskem postopku) oziroma druga oseba, ki je
ogrožena zaradi svojega razmerja do priče;
-       
program zaščite in ukrepi v programu zaščite so ukrepi in dejanja, ki
jih na podlagi sklepa Komisije za zaščito ogroženih oseb predlaga, organizira
oziroma izvaja Enota za zaščito ogroženih oseb, Uprava za izvrševanje kazenskih
sankcij, uprava zavoda za izvrševanje kazni zapora, zavoda za izvrševanje kazni
mladoletniškega zapora ali zavoda za izvrševanje vzgojnih ukrepov;
-       
zaščitena oseba je ogrožena oseba, ki je v skladu s tem zakonom
vključena v program zaščite;
-       
nujni zaščitni ukrepi so ukrepi za zaščito ogrožene osebe pred
vključitvijo v program zaščite;
-       
Enota za zaščito ogroženih oseb (v nadaljnjem besedilu: enota) je
organizacijska enota Policije, ustanovljena za predlaganje, organiziranje in
izvajanje ukrepov in nalog po tem zakonu;
-       
Komisija za zaščito ogroženih oseb (v nadaljnjem besedilu: komisija) je
organ, pristojen za odločanje o vključitvi in prenehanju izvajanja programa
zaščite ter za druga dejanja, določena s tem zakonom.
Uporaba zakona za skesance
4. člen
(1) Če ta zakon ne določa drugače, se določbe tega zakona o
zaščiti ogroženih prič smiselno uporabljajo tudi za osumljence oziroma
osumljenke (v nadaljnjem besedilu: osumljenci) in obdolžence oziroma obdolženke
(v nadaljnjem besedilu: obdolženci), ki se jim sme kazen po Kazenskem zakoniku
omiliti, če so ogroženi, ker so kot storilci kaznivih dejanj, storjenih v
hudodelski združbi, preprečili nadaljnje izvrševanje teh dejanj ali razkrili
podatke, ki so pomembni za preiskovanje in dokazovanje že storjenih kaznivih
dejanj.
(2) Če ta zakon ne določa drugače, se v primerih iz prejšnjega
odstavka določbe tega zakona o drugih ogroženih osebah smiselno uporabljajo
tudi za osebe, ki so ogrožene zaradi svojega razmerja do osumljencev oziroma obdolžencev.
II. Enota za zaščito ogroženih oseb
Pooblastila in naloge enote
5. člen
(1) Enota izvaja nujne zaščitne ukrepe, predlaga, organizira in
izvaja ukrepe po programu zaščite ter opravlja druge naloge, določene s tem
zakonom.
(2) Pri izvajanju nalog enota sodeluje z drugimi
organizacijskimi enotami Policije ter usmerja in usklajuje njihovo delo.
(3) Če se naloge izvajajo v priporu ali v zavodu za prestajanje
kazni zapora, enota sodeluje z upravo zavoda, ki mora upoštevati njene
usmeritve za zagotovitev varnosti zaščitene osebe.
(4) Vsi državni organi, nosilci javnih pooblastil ter organi in
službe samoupravnih lokalnih skupnosti so dolžni na zahtevo enote dajati
potrebno pomoč za izvajanje ukrepov in nalog iz tega zakona.
(5) Na zahtevo enote so upravljavci zbirk osebnih in drugih
podatkov dolžni brezplačno posredovati podatke, potrebne za izvajanje ukrepov
in nalog iz tega zakona.
Varnostni ukrepi
6. člen
(1) Če enota ne more na drug način izvesti nalog iz svoje
pristojnosti, lahko prikrije pravo identiteto svojih zaposlenih ter lastništvo
stvari in prostorov, namenjenih za izvajanje ukrepov.
(2) V primeru iz prejšnjega odstavka lahko enota uporablja tudi
prirejene podatke o osebah, prirejene podatke v zbirkah podatkov ter prirejene
listine, dokumente in identifikacijske oznake.
(3) Ukrepe iz prejšnjega odstavka odredi predsednik komisije
na predlog vodje enote.
III. Komisija za zaščito ogroženih oseb
Sestava komisije
7. člen
(1) Komisijo sestavljajo štirje člani oziroma članice (v
nadaljnjem besedilu: člani):
-       
vrhovni sodnik oziroma sodnica (v nadaljnjem besedilu: vrhovni sodnik)
Vrhovnega sodišča Republike Slovenije, ki je predsednik oziroma predsednica (v
nadaljnjem besedilu: predsednik) komisije,
-       
vrhovni državni tožilec oziroma tožilka (v nadaljnjem besedilu: vrhovni
državni tožilec) Vrhovnega državnega tožilstva Republike Slovenije,
-       
predstavnik oziroma predstavnica (v nadaljnjem besedilu: predstavnik)
ministrstva, pristojnega za pravosodje, in
-       
predstavnik ministrstva, pristojnega za notranje zadeve.
(2) Člane komisije v njihovi odsotnosti nadomeščajo njihovi
namestniki oziroma namestnice (v nadaljnjem besedilu: namestniki). Za
imenovanje, delo in razrešitev namestnikov se smiselno uporabljajo določbe tega
zakona o članih komisije.
(3) Člane komisije imenujejo in razrešujejo predstojniki organov
izmed strokovnjakov s področja kazenskega prava. Imenovanje in razrešitev se
izvede z odločbo v upravnem postopku.
(4) Člani komisije se imenujejo za pet let in so po
prenehanju mandata lahko ponovno imenovani.
(5) Člani komisije so upravičeni do sejnine in povračila dejanskih
stroškov sodelovanja pri delu komisije. Višino sejnine in povračil s
pravilnikom določi minister oziroma ministrica (v nadaljnjem besedilu:
minister), pristojna za notranje zadeve, v soglasju z ministrom, pristojnim za
pravosodje.
(6) Podatki o članih komisije se lahko posredujejo le na zahtevo
sodišča za potrebe kazenskega postopka.
Delo komisije
8. člen
(1) Komisija sprejema svoje odločitve na sejah, ki jih sklicuje
predsednik. Seja komisije je sklepčna, če so navzoči vsi člani ali njihovi
namestniki.
(2) Če s tem zakonom ni drugače določeno, se za odločanje komisije
smiselno uporabljajo določbe zakona, ki ureja splošni upravni postopek. Način
dela je natančneje opredeljen v poslovniku, ki ga komisija sprejme soglasno.
(3) Odločitve komisije o vključitvi v program zaščite in o
prenehanju programa zaščite morajo biti sprejete soglasno. Ostale odločitve
komisija sprejema z večino glasov. Če je glasovanje neodločeno, je odločilen
glas predsednika komisije.
(4) Seje komisije so tajne. Za določitev stopnje tajnosti in
odločanje o dostopu do tajnih podatkov v zvezi z delom komisije je pooblaščen
predsednik komisije.
(5) Na zahtevo komisije mora upravljavec osebnih ali drugih
podatkov brezplačno posredovati podatke iz zbirke, če so podatki potrebni za
njeno delo.
(6) Administrativne in tehnične naloge za komisijo opravlja
enota po odredbi predsednika komisije.
Razrešitev članov komisije
9. člen
Član komisije se razreši pred potekom mandata zaradi:
-       
prenehanja funkcije oziroma dela v organu, ki ga je imenoval,
-       
utemeljenega zaprosila člana,
-       
nevestnega dela v komisiji.
IV. Pogoji in postopek za vključitev v program zaščite
Pogoji za zaščito ogroženih oseb
10. člen
(1) Za zaščito ogroženih oseb po tem zakonu morajo biti izpolnjeni
naslednji pogoji:
1.     
da teče predkazenski ali kazenski postopek zaradi kaznivega dejanja, v
zvezi s katerim se lahko v skladu z določbami zakona, ki ureja kazenski
postopek, s sodno odločbo odredijo prikriti preiskovalni ukrepi;
2.     
da priča ve povedati o kaznivem dejanju iz prejšnje točke, storilcu ali
drugih pomembnih okoliščinah;
3.     
da kaznivega dejanja ni mogoče preiskati oziroma dokazati ali
nadaljnjega izvrševanja kaznivih dejanj preprečiti brez sodelovanja te priče v
predkazenskem ali kazenskem postopku;
4.     
da zaradi takega sodelovanja priče obstaja resna nevarnost za njeno
življenje ali telo oziroma življenje ali telo druge ogrožene osebe;
5.     
da take nevarnosti ni mogoče odvrniti in zagotoviti sodelovanja ogrožene
priče brez izvajanja nujnih zaščitnih ukrepov oziroma programa zaščite po tem
zakonu in
6.     
da je na podlagi ocene enote ugotovljena možnost uspešne izvedbe
programa zaščite.
(2) Pogoj iz 2. točke prejšnjega odstavka mora biti izkazan z
zapisnikom o izjavi, ki jo priča poda pred pristojnim državnim tožilcem oziroma
tožilko (v nadaljnjem besedilu: tožilec). V zapisniku se navede, kaj priča ve o
kaznivem dejanju, storilcu ali drugih pomembnih okoliščinah.
(3) Državni tožilec pred podajo izjave iz prejšnjega odstavka
pričo seznani s pravicami in dolžnostmi, ki jih bo imela pri zaslišanju v
postopku po določbah zakona, ki ureja kazenski postopek.
(4) Osumljenca oziroma obdolženca iz 4. člena tega zakona
državni tožilec pred podajo izjave iz drugega odstavka tega člena seznani z
njegovimi pravicami v postopku ter z možnostjo omilitve kazni po določbah
zakona, ki ureja kazenski postopek.
Nujni zaščitni ukrepi
11. člen
(1) Pred vložitvijo predloga za vključitev v program zaščite se
v nujnih primerih varuje življenje in telo ogroženih oseb po določbah zakona,
ki ureja pooblastila policije.
(2) Po vložitvi predloga za vključitev v program zaščite lahko
generalni državni tožilec na pobudo enote ali pristojnega državnega tožilca
pisno odredi izvajanje nujnih zaščitnih ukrepov, če je to potrebno za
zagotovitev varnosti ogrožene osebe in je ta podala pisno soglasje.
(3) Nujni zaščitni ukrepi iz prejšnjega odstavka so:
-       
svetovanje enote,
-       
tehnično varovanje oseb oziroma bivališča,
-       
fizično varovanje oseb oziroma bivališča,
-       
začasna preselitev oseb,
-       
prirejeni dokumenti,
-       
sprememba identitete.
(4) Nujna zaščitna ukrepa iz pete in šeste alineje prejšnjega
odstavka se izvajata v skladu z določbami V. poglavja tega zakona, razen če ta
zakon določa drugače.
(5) O izvajanju nujnih zaščitnih ukrepov mora enota mesečno
poročati komisiji.
(6) Nujni zaščitni ukrepi se lahko izvajajo najdalj do izteka
roka za odločitev o predlogu za vključitev v program zaščite. V primeru
izvajanja nujnih zaščitnih ukrepov iz pete in šeste alineje drugega odstavka
tega člena mora oseba po izteku tega roka ponovno uporabljati svojo izvirno
identiteto ter izvirne dokumente, prirejene dokumente pa nemudoma vrniti enoti.
Predlog za vključitev v program zaščite
12. člen
(1) Generalni državni tožilec poda komisiji predlog za vključitev
ogrožene priče v program zaščite na pobudo pristojnega državnega tožilca.
(2) Pred podajo pobude iz prejšnjega odstavka mora pristojni
državni tožilec ogroženo pričo poučiti o posledicah vključitve v program
zaščite in pridobiti njeno pisno soglasje za vključitev v program zaščite ter
za obdelavo njenih osebnih podatkov.
(3) Določbe prvega in drugega odstavka tega člena se smiselno
uporabljajo tudi za vključitev drugih ogroženih oseb v program zaščite. Pobudo
za vključitev teh oseb poda pristojnemu državnemu tožilcu enota ali ogrožena
priča z navedbo njihovega razmerja do ogrožene priče in okoliščin, zaradi
katerih je njihova vključitev nujna za uspešno izvedbo programa zaščite.
(4) Predlog za vključitev v program zaščite mora vsebovati dokazila
o izpolnjenih pogojih iz prejšnjih odstavkov tega člena in iz 2. točke prvega
odstavka 10. člena tega zakona ter utemeljitev pogojev iz 1. in 3. do 5. točke
prvega odstavka 10. člena tega zakona.
Uvedba postopka
13. člen
(1) Komisija mora najkasneje v osmih dneh po prejemu predloga
iz prvega odstavka 12. člena tega zakona odločiti, ali bo uvedla postopek za
vključitev v program zaščite.
(2) Komisija s sklepom uvede postopek, če ugotovi, da so
izpolnjeni pogoji iz 12. člena tega zakona. Če pogoji niso izpolnjeni, komisija
s sklepom predlog zavrne. Sklep se vroči generalnemu državnemu tožilcu in
enoti, ki z njim seznani pričo, katere vključitev v program zaščite je bila predlagana.
(3) Pri odločanju po prvem in drugem odstavku tega člena
komisija presoja obstoj pogojev iz 4. in 5. točke prvega odstavka 10. člena
tega zakona ob upoštevanju:
-       
vrste in teže kaznivih dejanj,
-       
nevarnosti osumljencev in oseb, s katerimi so povezani, glede na njihovo
prejšnje življenje,
-       
vrste in resnosti groženj ali izkazane nasilnosti,
-       
možnosti za zaščito ogrožene osebe,
-       
drugih okoliščin, ki kažejo na ogroženost osebe.
(4) Komisija lahko zaradi boljše razjasnitve zadeve na sejo
povabi generalnega državnega tožilca, državnega tožilca, ki je podal pobudo za
vključitev v program zaščite, in vodjo enote.
(5) Zoper sklepe iz tega člena ni pritožbe.
Ocena možnosti uspešne izvedbe programa zaščite
14. člen
(1) Na podlagi sklepa o uvedbi postopka iz prejšnjega člena
in pred odločitvijo komisije o vključitvi ogrožene osebe v program zaščite se
ocenijo možnosti uspešne izvedbe programa zaščite (6. točka prvega odstavka 10.
člena zakona).
(2) Oceno iz prejšnjega odstavka pripravi enota najkasneje v
treh mesecih od uvedbe postopka. V zadevah hudodelskih združb z mednarodnimi
povezavami ali če je za pripravo programa zaščite potrebno sodelovanje drugih držav,
lahko komisija, na obrazložen predlog enote, podaljša ta rok največ za en mesec.
(3) V roku iz prejšnjega odstavka enota pridobi vse osebne
podatke ogrožene priče, podatke o njenem premoženju, obveznostih, drugih
ogroženih osebah ter ostale podatke, potrebne za odločitev o vključitvi v
program zaščite. Ogrožene osebe se lahko napotijo na sistematski zdravstveni pregled,
ki vključuje psihološko testiranje.
(4) Enota pridobi in nadalje obdeluje naslednje podatke
ogrožene osebe:
-       
osebno ime,
-       
enotno matično številko občana ali rojstne podatke (dan, mesec, leto),
državo in kraj rojstva, spol, če gre za tujca, pa lahko tudi drugo splošno
identifikacijsko številko, ki mu jo je dodelila država državljanstva ali pa
vrsto in številko potovalnega dokumenta,
-       
davčno številko in številko zdravstvenega zavarovanja,
-       
naslov stalnega oziroma začasnega bivališča,
-       
državljanstvo,
-       
podatke o zdravstvenem stanju, ki so nujno potrebni za varno in učinkovito
izvajanje programa zaščite,
-       
telesne posebnosti (tetovaže, invalidnost),
-       
predkaznovanost,
-       
izobrazbo, zaposlitev, prejšnje zaposlitve, delovne izkušnje,
-       
osebno ime, enotno matično številko in naslov bivanja zakonca oziroma
partnerja(ke) in mladoletnih otrok, če gre za tujca pa lahko tudi drugo splošno
identifikacijsko številko, ki mu jo je dodelila država državljanstva ali pa številko
potovalnega dokumenta,
-       
lastništvo premičnin oziroma nepremičnin, lastniški deleži v podjetjih,
lastništvo delnic ali vrednostnih papirjev ter drugo premoženje,
-       
finančne obveznosti,
-       
članstvo v klubih, združenjih ter vrsto morebitnih hobijev.
(5) Enota lahko pridobi tudi podatke o narodnosti in
veroizpovedi na podlagi izrecne osebne pisne privolitve ogrožene osebe.
(6) Če enota na podlagi podatkov iz prejšnjega odstavka ugotovi,
da je za uspešno izvedbo programa zaščite potrebna vključitev drugih ogroženih
oseb, katerih vključitev še ni bila predlagana, ali da vključitev posameznih
predlaganih oseb ni potrebna, obvesti o tem generalnega državnega tožilca, ki
lahko predlaga dopolnitev ali spremembo sklepa o uvedbi postopka.
(7) Na podlagi zbranih podatkov enota izdela obrazloženo pozitivno
ali negativno oceno o vključitvi ogroženih oseb v program zaščite.
(8) Če je ocena pozitivna, enota pripravi predlog ukrepov, ki
so potrebni v programu zaščite, in pridobi pisno izjavo ogrožene osebe:
-       
da so vsi osebni in drugi podatki ter izjave, ki jih je posredovala ali
potrdila, resnični in popolni,
-       
da je seznanjena, da v primeru neresničnih ali zamolčanih podatkov ne bo
vključena v program zaščite oziroma bo program prenehal,
-       
da je seznanjena z vsebino programa zaščite, s svojimi dolžnostmi in omejitvami
pravic iz 16. člena ter z razlogi za prenehanje programa zaščite iz 31. člena
tega zakona.
(9) Za vključitev mladoletne osebe ali osebe, ki ji je
odvzeta poslovna sposobnost, v program zaščite je treba pridobiti izjavo iz
prejšnjega odstavka od zakonitega zastopnika.
Odločitev komisije o vključitvi v program zaščite
15. člen
(1) Komisija mora odločiti o vključitvi ogrožene osebe v
program zaščite s sklepom v osmih dneh po prejemu ocene in podpisane izjave iz
14. člena tega zakona. Komisija lahko zaradi boljše razjasnitve zadeve na sejo
povabi vodjo enote.
(2) Če komisija prejme negativno oceno enote o možnosti uspešne
izvedbe programa zaščite, postopek ustavi.
(3) Če komisija prejme pozitivno oceno, odloči o vključitvi v
program zaščite. Sklep o vključitvi vsebuje tudi navedbo ukrepov ter pravice in
dolžnosti ogroženih oseb v programu zaščite.
(4) Komisija vroči sklep enoti, ki z njegovo vsebino seznani ogroženo
pričo, in generalnemu državnemu tožilcu.
(5) Zoper sklepe iz tega člena ni pritožbe.
Dolžnosti zaščitene osebe
16. člen
(1) Dolžnost zaščitene priče je, da v postopkih pred sodiščem
izpove skladno z vsebino izjave iz drugega odstavka 10. člena tega zakona.
(2) Dolžnosti zaščitene osebe so:
-       
da upošteva navodila enote in ukrepe v programu zaščite,
-       
da spoštuje pravni red države, ki bo nudila zaščito,
-       
da ne obvešča drugih oseb o podatkih, povezanih s krajem in naslovom
svoje nastanitve, z delom, ki ga opravlja, in morebitno novo identiteto,
-       
da ne obiskuje krajev, kjer se je v preteklosti zadrževala,
-       
da sprejme zaposlitev, ki jo zagotovi enota, in brez utemeljenega
razloga ne preneha z delom, s katerim pridobiva plačo,
-       
da takoj obvesti enoto o vseh spremembah okoliščin, ki vplivajo na
izvajanje programa zaščite.
(3) Domneva se, da se zaščitena oseba s podpisom izjav iz
drugega odstavka 12. člena in šestega odstavka 14. člena tega zakona strinja z
omejitvijo svobode gibanja in komunikacijske zasebnosti, kolikor je to nujno
potrebno zaradi izvajanja programa zaščite.
Prenos pooblastil
17. člen
Generalni državni tožilec lahko za izvrševanje pristojnosti iz
tega zakona pisno pooblasti drugega državnega tožilca.
V. Ukrepi v programu zaščite
Pomoč zaščitenim osebam
18. člen
(1) Zaščitenim osebam enota zagotavlja potrebno psihološko, psiho-socialno
in pravno pomoč v času trajanja programa ter izvaja ukrepe v programu zaščite v
skladu s tem zakonom.
(2) Pri zagotavljanju pomoči iz prejšnjega odstavka lahko
enota sodeluje z nevladnimi organizacijami, s katerimi so sklenjeni posebni
sporazumi. Če je katera od zaščitenih oseb mladoletnik, enota pri zagotavljanju
pomoči sodeluje tudi s centri za socialno delo.
Vrste ukrepov
19. člen
(1) V programu zaščite se določi enega ali več ukrepov iz
drugega odstavka tega člena v skladu z oceno vrste, stopnje in predvidenega trajanja
ogroženosti.
(2) Ukrepi v programu zaščite so:
-       
ukrepi iz tretjega odstavka 11. člena tega zakona,
-       
preselitev osebe,
-       
(črtana),
-       
onemogočenje posredovanja osebnih podatkov in nadzor poizvedb po
evidencah,
-       
prikritje identitete za potrebe sodnega postopka,
-       
(črtana),
-       
uporaba video-konference in telefonske konference,
-       
mednarodna izmenjava,
-       
ukrepi v zaporu ali zavodu za izvrševanje vzgojnih ukrepov,
-       
ekonomska in socialna podpora.
(3) Izvajanje ukrepov v programu zaščite zagotovi enota.
(4) Ukrepe iz drugega odstavka tega člena, določene v sklepu
o vključitvi ogrožene osebe v program zaščite (15. člen zakona), lahko komisija
na predlog enote iz upravičenih razlogov dopolni ali spremeni.
(5) Državni organi, nosilci javnih pooblastil, organi in službe
samoupravnih lokalnih skupnosti morajo na podlagi pisne odredbe predsednika
komisije izvršiti vsa dejanja, ki so nujna za uspešno izvedbo ukrepov iz tega
člena.
Preselitev osebe
20. člen
(1) Ukrep preselitve osebe se izvaja kot začasna ali trajna
preselitev iz kraja bivanja zaščitene osebe v drug kraj, ki ga določi enota.
Preselitev je mogoča na ozemlju Republike Slovenije ali, v skladu z
mednarodnimi pogodbami, izven ozemlja Republike Slovenije.
(2) Ukrepe, ki se nanašajo na preselitev zaščitenih oseb v
priporu ali na prestajanju kazni zapora, izvaja Uprava za izvrševanje kazenskih
sankcij.
(3) V primeru izvajanja ukrepa iz tega člena izven ozemlja
Republike Slovenije mora enota pristojni organ pogodbenice brez odlašanja
seznanjati z dejstvi, ki lahko vplivajo na varnost zaščitene osebe.
Prirejeni dokumenti
21. člen
(1) Ukrep prirejenih dokumentov obsega izdelavo in uporabo
prirejenih dokumentov, identifikacijskih oznak in drugih listin, pomembnih za
dokaz pravic in pravnih dejstev, ki so povezana z zaščiteno osebo, ter vnos
prirejenih osebnih in drugih podatkov v ustrezne evidence.
(2) Zaščitena oseba, za katero se izdelajo prirejeni dokumenti,
identifikacijske oznake in listine, mora izročiti izvirnike v hrambo enoti.
(3) Brez predhodnega soglasja enote zaščitena oseba ne sme
uporabljati prirejenih dokumentov, identifikacijskih oznak in listin pri
sklepanju pravnih poslov, iz katerih izhajajo dolžnosti ali pravice za tretje
osebe.
(4) Enota poskrbi za izdelavo prirejenih dokumentov, identifikacijskih
oznak in listin.
Onemogočenje posredovanja osebnih podatkov in nadzor
poizvedb po evidencah
22. člen
(1) Ukrep onemogočenja posredovanja osebnih podatkov in
nadzor poizvedb po evidencah se izvrši z odreditvijo upravljavcu osebnih ali
drugih podatkov, da tretji osebi onemogoči dostop do izvirnih podatkov
zaščitene osebe.
(2) Upravljavec osebnih ali drugih podatkov mora onemogočiti dostop
do podatkov in zavarovati izvirne osebne podatke zaščitene osebe.
(3) Upravljavec osebnih ali drugih podatkov nemudoma obvesti
enoto o zahtevi oziroma poizvedbi tretje osebe za podatke iz tega člena, pri
čemer posreduje identifikacijske podatke tretje osebe.
Prikritje identitete za potrebe sodnega postopka
23. člen
Ukrep prikritja identitete za potrebe zaslišanja v sodnem postopku
se odredi in izvaja po določbah zakona, ki ureja kazenski postopek.
Sprememba identitete
24. člen
(1) Sprememba identitete je delna ali celotna zamenjava osebnih
podatkov zaščitene osebe. Enota skupaj z zaščiteno osebo oblikuje novo
identiteto skladno s potrebami programa zaščite. Pri tem se ne smejo uporabiti
identifikacijski podatki druge obstoječe osebe. Povezava nove identitete z izvirno
identiteto ne sme biti evidentirana, razen v evidencah enote.
(2) Enota poskrbi za izdelavo dokumentov, identifikacijskih oznak
in listin v skladu z novo identiteto.
(3) Listine z izvirno identiteto zaščitene osebe se hranijo v
enoti. Evidence, ki vsebujejo osebne podatke izvirne identitete zaščitene
osebe, se ne spreminjajo do zaključka programa zaščite.
(4) Brez predhodnega soglasja enote zaščitena oseba ne sme
uporabljati spremenjenih podatkov iz tega člena za sklepanje pravnih poslov, ki
vplivajo na tretje osebe.
Pravne posledice spremembe identitete
25. člen
(1) Sodelovanje zaščitene osebe v sodnih in upravnih postopkih,
ki so uvedeni pred sprejemom v program zaščite, poteka z izvirno identiteto s
posredovanjem enote.
(2) Druge pravice in obveznosti, ki so nastale pred sprejetjem
v program, zaščitena oseba uresničuje po pooblaščencu, ki ga določi s soglasjem
enote.
(3) Po zaključku programa zaščite lahko oseba ponovno uporabi
izvirno identiteto ali pa obdrži spremenjeno identiteto. Odločitev osebe o
uporabi identitete po zaključku programa zaščite mora biti izražena v pisni
obliki, o čemer enota obvesti komisijo pred sprejemom odločitve komisije o
zaključku programa zaščite. Uporaba izvirne identitete ne vpliva na pravice in
obveznosti iz zakonske zveze in družinskih razmerij, ki so nastale v času
izvajanja programa zaščite.
(4) Morebitne pravice in obveznosti, ki so nastale na podlagi
pravnih poslov v času uporabe spremenjene identitete, razen obveznosti, ki se
nanašajo na sodne in upravne postopke, oseba ureja po pooblaščencu.
Uporaba video-konference in telefonske konference
26. člen
(1) Zaslišanje in druga dejanja zaščitene priče v postopku se
opravijo z uporabo sodobnih tehničnih sredstev, če v skladu z zakonom, ki ureja
kazenski postopek, ni določeno drugače. Sodobna tehnična sredstva obsegajo
zlasti računalniško tehnologijo, elektronsko komunikacijsko omrežje ter druge
pripomočke za prenos slike in glasu.
(2) V postopkih mednarodne pravne pomoči mora biti pri
zaslišanju zaščitene priče v zaprošeni državi prisoten predstavnik te države,
ki poskrbi za zaščito in varnost.
(3) Zaslišanje iz prejšnjega odstavka poteka v skladu s
pravnim redom države prosilke. Zagotoviti je treba prevajalca, čigar stroške
nosi država prosilka, če ni drugače dogovorjeno.
(4) Za zagotovitev svojih pravic lahko zaščitena priča iz
drugega odstavka tega člena uporabi zakonodajo države prosilke ali zaprošene
države, glede na to, katera je zanjo ugodnejša.
(5) Tehnična sredstva iz prvega odstavka tega člena se lahko
uporabijo tudi v primeru zaslišanja zaščitene osebe, ki v konkretni zadevi, v
zvezi s katero se daje mednarodna pravna pomoč, nastopa kot obdolženec, če s
tem soglaša.
Mednarodna izmenjava
27. člen
(1) Mednarodna izmenjava obsega izmenjavo zaščitenih oseb, za
katere je pristojni organ določil ukrep preselitve osebe in izmenjavo osebnih
podatkov zaradi zagotovitve osebne varnosti. Izvaja se s pogodbenicami
mednarodnih pogodb, ki določajo tudi mednarodno izmenjavo in zaščito ogroženih
oseb in obvezujejo Republiko Slovenijo.
(2) Premestitev zaščitene osebe izven ozemlja Republike
Slovenije ali na ozemlje Republike Slovenije se opravi na podlagi pisnega
dogovora enote in organa pogodbenice iz prejšnjega odstavka, ki je pristojen za
izvajanje programa zaščite. S pisnim dogovorom se uredijo vsa vprašanja,
povezana z ukrepi v programu zaščite. Pristojni organ za zaščito prič
pogodbenice prosilke posreduje pristojnemu organu za zaščito prič pogodbenice,
na območje katere bo preseljena zaščitena oseba, naslednje osebne podatke
zaščitene osebe:
-       
osebno ime,
-       
enotno matično številko občana ali rojstne podatke (dan, mesec, leto),
državo in kraj rojstva, spol, če gre za tujca pa lahko tudi drugo splošno
identifikacijsko številko, ki mu jo je dodelila država državljanstva ali pa
vrsto in številko potovalnega dokumenta,
-       
davčno številko,
-       
naslov stalnega oziroma začasnega prebivališča,
-       
državljanstvo,
-       
podatke o zdravstvenem stanju, ki so nujno potrebni za varno in učinkovito
izvajanje programa zaščite,
-       
telesne posebnosti (tetovaže, invalidnost),
-       
predkaznovanost,
-       
podatke o odprtih kazenskih postopkih zoper osebo,
-       
izobrazba in delovne izkušnje,
-       
članstvo v klubih, združenjih ter o vrsti morebitnih hobijev.
(3) Pristojni organ za zaščito prič pogodbenice lahko
obdeluje tudi podatke o narodnosti in veroizpovedi, če so mu bili zakonito
posredovani, ali pa jih sam pridobi na podlagi izrecne osebne pisne privolitve
zaščitene osebe. Pridobljeni podatki se nadalje obdelujejo za potrebe izvajanja
mednarodne izmenjave.
(4) Pred sklenitvijo dogovora iz prejšnjega odstavka enota
obvesti komisijo o zaprosilu pristojnega organa pogodbenice iz prvega odstavka
tega člena za premestitev zaščitene osebe na ozemlje Republike Slovenije
oziroma predlaga komisiji premestitev zaščitene osebe izven ozemlja Republike
Slovenije. Obvestilu oziroma predlogu mora priložiti oceno o možnosti uspešne
izvedbe mednarodne izmenjave, zlasti glede interesa Republike Slovenije za
sodelovanje v mednarodni izmenjavi, zagotavljanja osebne varnosti ter možnostih
bivanja zaščitene osebe. Komisija sprejme sklep, s katerim odloči o izmenjavi,
v osmih dneh po prejemu obvestila oziroma predloga.
(5) Predlog za premestitev zaščitene osebe izven ozemlja
Republike Slovenije enota v skladu s prejšnjim odstavkom posreduje komisiji le,
če ukrep mednarodne izmenjave ni določen v sklepu komisije o vključitvi v
program zaščite (tretji odstavek 15. člena).
(6) Sodelovanje med organi, pristojnimi za izvajanje programa
zaščite ogroženih oseb, poteka neposredno.
Ukrepi v zaporu ali zavodu za izvrševanje vzgojnih
ukrepov
28. člen
(1) Zaščitena oseba, ki je v priporu, na prestajanju kazni zapora,
mladoletniškega zapora ali vzgojnega ukrepa, mora biti ločena od ostalih oseb v
priporu, na prestajanju kazni zapora, mladoletniškega zapora ali vzgojnega
ukrepa.
(2) Uprava zavoda za prestajanje kazni zapora ali, v primeru
mladoletne zaščitene osebe, uprava zavoda za izvrševanje kazni mladoletniškega
zapora ali zavoda za izvrševanje vzgojnih ukrepov mora upoštevati odločitve
komisije za zagotovitev varnosti zaščitene osebe.
Ekonomska in socialna podpora
29. člen
(1) Enota nudi zaščiteni osebi ekonomsko podporo do trenutka
njene ekonomske osamosvojitve, zaščiteni osebi iz 4. člena tega zakona pa
največ šest mesecev po vključitvi v program zaščite, z možnostjo podaljšanja iz
objektivnih in utemeljenih razlogov, o čemer odloči komisija.
(2) Ekonomska podpora, ki se nudi zaščitenim osebam iz 4.
člena tega zakona, ne sme biti večja od zneska, ki je potreben za pokritje
nujnih življenjskih stroškov in vključitev v novo življenjsko okolje. Ostalim
zaščitenim osebam je treba zagotoviti enake življenjske pogoje, kot so jih
imele pred sprejetjem v program zaščite.
(3) Ekonomska osamosvojitev zaščitene osebe se zagotovi z
zaposlitvijo s soglasjem enote oziroma z njeno pomočjo.
(4) Enota nudi zaščiteni osebi socialno podporo z
zagotavljanjem vključitve v izobraževanje in usposabljanje za pridobitev
določene izobrazbe ali določenega poklica zaradi zaposlitve.
Poročanje o izvajanju programov zaščite
30. člen
Enota mora poročati komisiji o izvajanju programov zaščite najmanj
vsakih šest mesecev.
VI. Prenehanje programa zaščite
Razlogi za prenehanje
31. člen
(1) Program zaščite preneha:
-       
če se zaščitena oseba pisno odreče zaščiti,
-       
s smrtjo zaščitene osebe,
-       
po tretjem odstavku tega člena.
(2) Če se zaščitena oseba odreče zaščiti ali če umre, izda
komisija ugotovitveni sklep o prenehanju programa zaščite.
(3) Na predlog generalnega državnega tožilca ali enote lahko
komisija sprejme sklep o prenehanju izvajanja programa zaščite, če:
-       
je prenehala resna nevarnost za življenje ali telo zaščitene osebe,
-       
zaščitena oseba ne izpolnjuje svojih dolžnosti,
-       
se uvede kazenski postopek zoper zaščiteno osebo zaradi suma storitve
kaznivega dejanja v času izvajanja programa zaščite,
-       
se ugotovi, da zaščitena oseba ni podala pravilnih in popolnih podatkov
v postopku vključitve v program zaščite,
-       
tuja država zahteva prekinitev izvajanja programa zaščite za zaščiteno
osebo, ki je preseljena na ozemlje te države.
(4) Komisija vroči sklep o prenehanju programa zaščite enoti,
ki z njegovo vsebino seznani zaščiteno pričo, in generalnemu državnemu tožilcu.
(5) Zoper sklepe iz tega člena ni pritožbe.
Dolžnosti enote za zaščito ogroženih oseb po zaključku
programa zaščite
32. člen
(1) Po izdaji sklepa o prenehanju programa zaščite mora enota
v primeru, da oseba ponovno prevzame izvirno identiteto, zagotoviti, da oseba
enoti izroči listine spremenjene identitete. Če oseba po zaključku programa
obdrži spremenjeno identiteto, ostanejo v njeni uporabi tudi listine
spremenjene identitete.
(2) Listine in podatki, ki nastanejo v času uporabe
spremenjene identitete, se hranijo v skladu s 35. členom tega zakona.
(3) Zaradi zagotavljanja pravic in obveznosti enota zagotovi
možnost povezave med izvirno in spremenjeno identiteto osebe v evidencah.
VII. Evidence in zaščita podatkov
Vrste evidenc
33. člen
(1) Komisija upravlja zbirko osebnih podatkov, ki vsebuje evidence
o:
-       
osebah, ki se obravnavajo po tem zakonu, in
-       
uporabi nujnih zaščitnih ukrepov in ukrepov v programu zaščite.
(2) Evidenca o osebah, ki jih komisija obravnava, vsebuje naslednje
podatke:
-       
evidenčno številko dosjeja,
-       
osebno ime ogrožene osebe,
-       
enotno matično številko občana ali rojstne podatke (dan, mesec, leto),
kraj rojstva, davčno številko in številko zdravstvenega zavarovanja ogrožene
osebe,
-       
naslov stalnega oziroma začasnega bivališča ogrožene osebe,
-       
državljanstvo, narodnost in veroizpoved ogrožene osebe,
-       
družinske in premoženjske razmere ogrožene osebe,
-       
šolsko izobrazbo ogrožene osebe,
-       
poklic in zaposlitev ogrožene osebe,
-       
osebno ime, naziv funkcije ali zaposlitev pooblaščenca ogrožene osebe,
številko telefona, telefaksa in naslov elektronske pošte,
-       
osebno ime kontaktne osebe enote,
-       
številko in datum sklepa o uvedbi ali zavrnitvi uvedbe postopka za
vključitev v program zaščite.
(3) Evidenca o uporabi nujnih zaščitnih ukrepov in ukrepov v
programu zaščite vsebuje naslednje podatke:
-       
evidenčno številko dosjeja,
-       
vrste ukrepov,
-       
številko in datum odredbe oziroma sklepa,
-       
čas trajanja.
Prepoved obveščanja
34. člen
(1) Kadar komisija in enota zbirata osebne in druge podatke po
določbah tega zakona, o tem nista dolžni obvestiti posameznika, na katerega se
podatki nanašajo, če bi to onemogočilo ali otežilo izvajanje programa zaščite,
posameznik pa nima pravice vpogleda v zbrane podatke. Ta prepoved velja tudi za
upravljavce osebnih in drugih podatkov, ki so posredovali zaprošene podatke
komisiji ali enoti. Prepoved obveščanja posameznika, na katerega se zbrani
podatki nanašajo, je potrebno omejiti le za nujno potreben čas, s čimer se
preprečijo škodljive posledice, ki bi nastale s seznanitvijo posameznika z
zbranimi podatki.
(2) O prenehanju razlogov za prepoved obveščanja iz
prejšnjega odstavka komisija ali enota obvesti subjekte iz prejšnjega odstavka,
od katerih je pridobila osebne podatke.
Hramba podatkov
35. člen
(1) Podatki v evidenci o osebah iz drugega odstavka 33. člena
tega zakona se hranijo trajno, podatki v evidenci iz tretjega odstavka 33.
člena tega zakona pa deset let po prenehanju programa zaščite. Podatki
spremenjene identitete se hranijo trajno.
(2) Rok hrambe dokumentarnega gradiva v stalni zbirki je deset
let po prenehanju programa, razen za sklepe in odredbe komisije, ki se hranijo
trajno.
(3) Podatki, ki se po določbah prvega in drugega odstavka
tega člena hranijo trajno, se hranijo v enoti.
(4) Po prenehanju programa zaščite imajo dostop do podatkov v
evidencah iz prvega odstavka tega člena in do dokumentarnega gradiva iz drugega
odstavka tega člena zaposleni v enoti, kadar izvajajo naloge, povezane s
predhodno zaključenim programom zaščite. Dostop do podatkov in dokumentarnega
gradiva zaposlenim dovoli vodja enote.
(5) Po prenehanju programa zaščite lahko osebe, ki so bile
obravnavane na podlagi tega zakona, in tretje osebe dostopajo do podatkov v
evidencah iz prvega odstavka tega člena in do podatkov v dokumentarnem gradivu
iz drugega odstavka tega člena na podlagi pisne zahteve. O zahtevi, ki jo je
podala oseba, ki je bila obravnavana na podlagi tega zakona, odloči vodja
enote, o zahtevi tretje osebe pa odloči predsednik komisije. Pisna zahteva mora
vsebovati:
-       
osebne podatke vlagatelja,
-       
vrsto podatkov, ki jih vlagatelj potrebuje za uresničevanje pravic ali
izvrševanje obveznosti in
-       
obrazložen namen uporabe podatkov.
VIII. Financiranje
Sredstva za delo
36. člen
Sredstva za delo komisije in enote ter za izvajanje nujnih zaščitnih
ukrepov in programa zaščite po tem zakonu se zagotovijo v posebni proračunski
postavki Policije v proračunu Republike Slovenije.
Poslovanje s sredstvi
37. člen
(1) O porabi finančnih sredstev se vodi evidenca.
(2) Poslovanje s finančnimi sredstvi za izvajanje tega zakona
in način vodenja ter uporabe evidence predpiše minister, pristojen za notranje
zadeve, z navodilom.
IX. Nadzor
Finančni nadzor
38. člen
(1) Nadzor nad vsebinsko dokumentacijo glede porabe finančnih
sredstev lahko izvaja le komisija.
(2) Nadzor porabe finančnih oziroma proračunskih sredstev, ki
ga izvajajo drugi pooblaščeni organi, lahko obsega le pregled računovodske
dokumentacije.
Vsebinski in upravni nadzor
39. člen
(1) Nadzor nad delom komisije izvaja predsednik Vrhovnega sodišča
Republike Slovenije ali vrhovni sodnik, ki ga ta pisno pooblasti.
(2) Vsebinski nadzor nad delom enote izvaja komisija. Komisija
lahko v zvezi z izvajanjem nadzora iz prejšnjega odstavka vpogleda v
dokumentacijo enote.
(3) Upravni nadzor nad delom enote izvajajo pristojni organi.
(4) Zapisnik o opravljenem nadzoru se posreduje komisiji oziroma
enoti, ki je dolžna odpraviti ugotovljene nepravilnosti in pomanjkljivosti ter
o tem v določenem roku poročati organu, ki je opravil nadzor.
Način opravljanja nadzora
40. člen
Nadzor po tem poglavju mora biti opravljen na način, ki ne
omogoča razkritja ogroženih oziroma zaščitenih oseb.

Zakon o zaščiti prič – ZZPrič (Uradni list RS,
št. 113/05)
vsebuje naslednje prehodne in končno določbo:
»X. Prehodne in končna določba
Oblikovanje
proračunske postavke
41. člen
(1) Vlada Republike Slovenije pripravi predlog nove proračunske
postavke Policije iz 36. člena tega zakona.
(2) Do oblikovanja nove proračunske postavke iz prejšnjega odstavka
se sredstva za delo organov in za izvajanje nujnih zaščitnih ukrepov ter
programa zaščite po tem zakonu zagotavljajo iz proračunske rezerve.
Ustanovitev komisije
in enote
42. člen
(1) Predstojniki posameznih organov imenujejo člane komisije
in njihove namestnike, ki zastopajo organ, v dveh mesecih po uveljavitvi tega
zakona. Odločbe o imenovanju posredujejo ministru, pristojnemu za notranje
zadeve, ki skliče prvo sejo komisije najkasneje v enem mesecu po prejemu
odločb.
(2) Komisija sprejme poslovnik o delu v treh mesecih po
opravljeni prvi seji.
(3) Vlada Republike Slovenije zagotovi ministrstvu,
pristojnemu za notranje zadeve, dodatnih devet delovnih mest za novo enoto v
sestavi Policije.
(4) Ministrstvo, pristojno za notranje zadeve, pripravi predlog
ustreznih sprememb sistemizacije in zasedbe delovnih mest zaradi oblikovanja
enote v treh mesecih po uveljavitvi tega zakona. V istem času pripravi
materialno-tehnične pogoje za začetek dela enote. Enota prične z delom v treh mesecih
po sprejemu sprememb sistemizacije.
Uskladitev in izdaja
podzakonskih aktov
43. člen
(1) Minister, pristojen za notranje zadeve, uskladi v treh mesecih
po uveljavitvi tega zakona določbe podzakonskih aktov z določbami tega zakona.
(2) Minister, pristojen za pravosodje, uskladi v treh mesecih
po uveljavitvi tega zakona določbe podzakonskih aktov z določbami tega zakona.
(3) Minister, pristojen za notranje zadeve, v soglasju z ministrom,
pristojnim za pravosodje, izda pravilnik iz petega odstavka 7. člena tega
zakona v treh mesecih po uveljavitvi tega zakona.
Oprostitev plačila
davkov
44. člen
Do ustrezne spremembe oziroma dopolnitve zakona, ki ureja
dohodnino, velja, da so finančna sredstva, izročena zaščiteni osebi po tem
zakonu, oproščena davkov in prispevkov.
Začetek veljavnosti in
uporabe
45. člen
Ta zakon začne veljati petnajsti dan po objavi v Uradnem listu
Republike Slovenije, uporabljati pa se začne šest mesecev po njegovi
uveljavitvi.«.

Zakon o dopolnitvi Zakona o zaščiti prič –
ZZPrič-A (Uradni list RS, št. 61/06)
spreminja 44. člen zakona tako, da se glasi:
»Oprostitev plačila
davkov
44. člen
Do ustrezne spremembe oziroma dopolnitve zakona, ki ureja
dohodnino, velja, da so finančna sredstva, izročena zaščiteni osebi oziroma
članu komisije po tem zakonu, oproščena davkov in prispevkov.«;
ter vsebuje naslednjo končno določbo:
»2. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o dohodnini – ZDoh-2 (Uradni list RS,
št. 117/06)
spreminja 44. člen zakona tako, da se glasi:
»Oprostitev plačila
davkov
44. člen
(delno
se preneha uporabljati)
Do ustrezne spremembe oziroma dopolnitve zakona, ki ureja
dohodnino, velja, da so finančna sredstva, izročena zaščiteni osebi oziroma
članu komisije po tem zakonu, oproščena davkov in prispevkov.«;
ter vsebuje naslednjo končno določbo:
»159. člen
(začetek veljavnosti in
uporabe)
Ta zakon začne veljati naslednji dan po objavi v Uradnem
listu Republike Slovenije, uporablja pa se od 1. januarja 2007 dalje, razen:
1.     
45. člena in četrtega odstavka 97. člena, ki se uporabljata že pri
odmeri dohodnine za leto 2006;
2.     
100. člena tega zakona v delu, ki se nanaša na odlog ugotavljanja davčne
obveznosti v primeru zamenjave investicijskih kuponov podsklada za
investicijske kupone drugih podskladov v okviru prehajanja med podskladi pri
istem krovnem vzajemnem skladu, ki se pričnejo uporabljati eno leto po
uveljavitvi zakona o investicijskih skladih in družbah za upravljanje, ki
dopušča ustanovitev krovnih vzajemnih skladov;
3.     
prvega odstavka 61. člena tega zakona, v delu, ki določa regijsko
olajšavo, ki začne veljati in se uporabljati z dnem, ko Evropska komisija
odobri shemo te olajšave; minister, pristojen za finance, v Uradnem listu
Republike Slovenije objavi dan uveljavitve in začetka uporabe te olajšave;
4.     
5. točke drugega odstavka 96. člena tega zakona, ki začne veljati in se
uporabljati z dnem, ko Evropska komisija odobri shemo tveganega kapitala;
minister, pristojen za finance, v Uradnem listu Republike Slovenije objavi dan
uveljavitve in začetka uporabe 5. točke drugega odstavka 96. člena tega zakona;
5.     
145. člena, ki se uporablja od dneva uveljavitve tega zakona.«.

Zakon o spremembah in dopolnitvah Zakona o
zaščiti prič – ZZPrič-B (Uradni list RS, št. 110/07)
vsebuje naslednjo končno določbo:
»2. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o zaščiti
prič – ZZPrič-C (Uradni list RS, št. 30/18)
vsebuje naslednjo končno določbo:
»12. člen
Ta zakon začne veljati petnajsti dan po objavi v Uradnem
listu Republike Slovenije.«.