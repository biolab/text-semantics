I. SPLOŠNE DOLOČBE
1. člen
(vsebina zakona)
(1) S tem zakonom se ureja pravica do zaposlitvene rehabilitacije
in nekatera vprašanja zaposlovanja invalidov ter določajo druge oblike, ukrepi
in vzpodbude za njihovo zaposlovanje ter način njihovega financiranja.
(2) Ta zakon določa tudi vrste nadzora ter organe in institucije,
pristojne za izvajanje tega zakona.
2. člen
(namen zakona)
Namen zakona je povečati zaposljivost invalidov in vzpostaviti
pogoje za njihovo enakovredno udeležbo na trgu dela z odstranjevanjem ovir in
ustvarjanjem enakih možnosti.
(2) Z namenom ohranjanja delovnih mest in ustvarjanja novih
delovnih mest za invalide Republika Slovenija zagotavlja delodajalcem, ki
zaposlujejo invalide nad kvoto, predpisano z uredbo, ki določa kvoto za
invalide, invalidskim podjetjem in zaposlitvenim centrom pomoč v obliki
materialnih vzpodbud, katerih višina je odvisna od stopnje invalidnosti
zaposlenih invalidov in njihovega deleža v skupnem številu vseh zaposlenih
delavcev. 
(3) Med materialne vzpodbude za zaposlovanje invalidov se
štejejo vsa finančna sredstva, ki jih delodajalci prejmejo za ta namen iz
javnih virov (v nadaljnjem besedilu: javna sredstva, prejeta zaradi zaposlenih
invalidov). 
(4) (črtan)
(5) (črtan) 
(6) (črtan)
3. člen
(invalid)
Invalid oziroma invalidka (v nadaljnjem besedilu: invalid) je
oseba, ki pridobi status invalida po tem zakonu ali po drugih predpisih, in
oseba, pri kateri so z odločbo pristojnega organa ugotovljene trajne posledice
telesne ali duševne okvare ali bolezni in ima zato bistveno manjše možnosti, da
se zaposli ali ohrani zaposlitev ali v zaposlitvi napreduje (v nadaljnjem
besedilu: invalid).
4. člen
(zaposlitvena rehabilitacija)
Zaposlitvena rehabilitacija so storitve, ki se izvajajo s ciljem,
da se invalid usposobi za ustrezno delo, se zaposli, zaposlitev zadrži in v
njej napreduje ali spremeni svojo poklicno kariero.
5. člen
(prepoved diskriminacije)
Prepovedana je neposredna in posredna diskriminacija pri
zaposlovanju invalidov, v času trajanja zaposlitve in v zvezi s prenehanjem
zaposlitve ter v postopkih po tem zakonu. 
6. člen
(odločanje o pravicah in obveznostih)
(1) V postopku uveljavljanja pravic po tem zakonu se uporabljajo
določbe zakona, ki ureja splošni upravni postopek, če posamezna vprašanja v tem
zakonu niso drugače urejena.
(2) Ne glede na določbo prejšnjega odstavka se glede
obračunavanja in plačevanja obveznosti po tem zakonu uporabljajo določbe
zakona, ki ureja davčni postopek. 
(3) Zahtevki, odločbe in pritožbe v postopkih za
uveljavljanje pravic in obveznosti po tem zakonu so takse prosti.
7. člen
(uporaba drugih predpisov)
Za delovno pravni položaj ter pravice in obveznosti
invalidov, ki izhajajo iz ureditve po tem zakonu, veljajo splošni predpisi na
področjih delovnih razmerij, pokojninskega in invalidskega zavarovanja,
varnosti in zdravja pri delu, zaposlovanja in zavarovanja za primer
brezposelnosti ter drugih, če posamezna vprašanja v tem zakonu niso drugače
urejena.
8. člen
(Univerzitetni rehabilitacijski inštitut Republike Slovenije
– Soča)
(1) Univerzitetni rehabilitacijski inštitut Republike
Slovenije – SOČA (v nadaljnjem besedilu: Inštitut) opravlja naslednje naloge na
področju zaposlitvene rehabilitacije:
-       
usklajuje in koordinira strokovni razvoj na tem področju,
-       
pripravlja standarde storitev zaposlitvene rehabilitacije,
-       
pripravlja standarde usposabljanj in znanj za strokovne delavce in
izvajalce zaposlitvene rehabilitacije in skrbi za njihovo izvajanje,
-       
pripravlja standarde kakovosti na področju zaposlitvene rehabilitacije,
-       
daje obvezno strokovno mnenje v primeru spora iz prvega odstavka 39.
člena tega zakona,
-       
opravlja raziskovalno delo in
-       
opravlja druge naloge v zvezi z izvajanjem tega zakona na podlagi
vsakoletnega programa dela.
(2) Naloge iz prvih štirih alinej prejšnjega odstavka se izvajajo
kot javno pooblastilo. Sredstva za ta namen se zagotavljajo v proračunu
Republike Slovenije.
9. člen
(strokovni delavci in sodelavci)
(1) Strokovni delavci oziroma strokovne delavke (v nadaljnjem
besedilu: strokovni delavci) na področju zaposlitvene rehabilitacije in
zaposlovanja invalidov so delavci z univerzitetno, visoko oziroma višjo
strokovno izobrazbo medicinske, pedagoške, psihološke, sociološke, socialne ali
druge ustrezne usmeritve in znanji s področja rehabilitacije, zaposlovanja ali
invalidskega varstva, pridobljenimi s specializacijo, dodatnim izobraževanjem
ali usposabljanjem.
(2) Strokovni delavci, ki izvajajo storitve zaposlitvene
rehabilitacije, strokovni delavci v invalidskih podjetjih in zaposlitvenih
centrih ter člani rehabilitacijskih komisij iz 28. člena tega zakona se vsako
leto strokovno izobražujejo in pridobivajo nova znanja s področja zaposlitvene
rehabilitacije. Udeležba na strokovnem izobraževanju je obvezna za vse
strokovne delavce, ki izvajajo storitve zaposlitvene rehabilitacije, in za
člane rehabilitacijskih komisij najmanj dvakrat letno. 
(3) Strokovna izobraževanja s področja zaposlitvene
rehabilitacije izvaja Združenje izvajalcev zaposlitvene rehabilitacije v
Republiki Sloveniji (v nadaljnjem besedilu: Združenje), pri izvajanju
izobraževanj pa sodeluje tudi Inštitut. 
(4) Združenje organizira in izvede strokovno kakovostna
izobraževanja s področja zaposlitvene rehabilitacije vsaj trikrat letno in o
udeležbi strokovnim delavcem in članom rehabilitacijskih komisij, ki se jih
udeležijo, izda potrdila. 
(5) Združenje o vsakem izvedenem izobraževanju pisno obvesti
ministrstvo, pristojno za invalidsko varstvo, priloži pa tudi program
izobraževanja, seznam strokovnih delavcev in članov rehabilitacijskih komisij
ter seznam delodajalcev strokovnih delavcev, ki so se izobraževanja udeležili.
(6) Podporne storitve invalidom v rehabilitaciji in
zaposlitvi lahko nudijo tudi osebe, ki ne izpolnjujejo pogojev iz prvega
odstavka tega člena, imajo pa certifikat o poklicni kvalifikaciji ali druga
ustrezna dokazila o usposobljenosti za opravljanje takih del (strokovni
sodelavci).
II. PRIDOBITEV STATUSA INVALIDA
10. člen
(pogoji za pridobitev statusa invalida)
(1) Status invalida po tem zakonu lahko pridobi oseba, ki:
-       
ni pridobila statusa invalida po drugih predpisih oziroma nima z odločbo
pristojnega organa ugotovljenih trajnih posledic telesne ali duševne okvare ali
bolezni ter zato bistveno manjše možnosti, da se zaposli ali ohrani zaposlitev,
-       
je prijavljena kot brezposelna oseba na Zavodu Republike Slovenije za
zaposlovanje (v nadaljnjem besedilu: Zavod),
-       
je dopolnila starost 15 let oziroma ni stara več, kot je po predpisih o
pokojninskem in invalidskem zavarovanju pogoj za pridobitev pokojnine za
najnižjo pokojninsko dobo in
-       
izpolnjuje merila, določena s tem zakonom.
(2) Ob izpolnjevanju pogojev iz prve, tretje in četrte alinee
prejšnjega odstavka lahko pridobi status invalida po tem zakonu tudi oseba, ki
je zaposlena.
11. člen
(merila za pridobitev statusa invalida)
Za pridobitev statusa invalida po tem zakonu morajo biti pri
osebi ugotovljene:
-       
trajne posledice telesne ali duševne okvare ali bolezni,
-       
težave pri dejavnostih, ki vplivajo na njeno zaposljivost in
-       
ovire pri vključevanju v delovno okolje na način, kot ga opredeljuje
mednarodna klasifikacija funkcioniranja, invalidnosti in zdravja.
12. člen
(pravilnik)
Minister, pristojen za invalidsko varstvo, v soglasju z ministrom,
pristojnim za zdravje, izda pravilnik, s katerim podrobneje opredeli vsebino
meril za priznanje statusa invalida iz 11. člena tega zakona, meril za
priznanje pravice do zaposlitvene rehabilitacije iz 14. člena tega zakona in
meril za ocenjevanje zaposlitvenih možnosti invalidov iz 33. člena tega zakona
na podlagi mednarodne klasifikacije funkcioniranja, invalidnosti in zdravja.
III. ZAPOSLITVENA REHABILITACIJA
13. člen
(pravica do zaposlitvene rehabilitacije)
(1) Zaposlitvena rehabilitacija je pravica invalida do posameznih
storitev iz 15. člena tega zakona v obsegu, na način in v trajanju, opredeljenem
v rehabilitacijskem načrtu.
(2) Invalid lahko uveljavlja pravico do zaposlitvene rehabilitacije,
če nima pravice do enakih storitev po drugih predpisih.
(3) Posamezne storitve zaposlitvene rehabilitacije se lahko
izvajajo v postopkih za uveljavljanje pravic po drugih predpisih oziroma kot
podporne storitve pri izvajanju poklicne rehabilitacije po drugih predpisih. 
(4) Posamezne storitve zaposlitvene rehabilitacije lahko za
invalida uveljavlja tudi delodajalec. V tem primeru sklene z izvajalcem zaposlitvene
rehabilitacije iz 18. člena tega zakona in invalidom pogodbo o izvajanju
storitev zaposlitvene rehabilitacije, s katero dogovori medsebojne pravice in
obveznosti.
14. člen
(merila za priznanje pravice do zaposlitvene rehabilitacije)
Merila za priznanje pravice do zaposlitvene rehabilitacije so:
-       
vpliv posledic telesne ali duševne okvare ali bolezni na posameznika,
-       
potrebe po storitvah zaposlitvene rehabilitacije kot delu celostne
rehabilitacije pri posamezniku,
-       
možnost zaposljivosti s prilagoditvijo ali uporabo sodobnih tehnologij,
-       
ocena socialnega in delovnega okolja (socialne vloge posameznika) in
-       
druga merila, ki se oblikujejo po pravilih stroke.
15. člen
(storitve zaposlitvene rehabilitacije)
Vrste storitev zaposlitvene rehabilitacije so zlasti:
-       
svetovanje, vzpodbujanje in motiviranje invalidov k aktivni vlogi,
-       
priprava mnenja o ravni delovnih sposobnosti, znanj, delovnih navad in
poklicnih interesov,
-       
pomoči pri sprejemanju lastne invalidnosti in seznanjanje o možnostih
vključevanja v usposabljanje in delo,
-       
pomoči pri izboru ustreznih poklicnih ciljev,
-       
razvijanja socialnih spretnosti in veščin,
-       
pomoč pri iskanju ustreznega dela oziroma zaposlitve,
-       
analiza konkretnega delovnega mesta in delovnega okolja invalida,
-       
izdelava načrta prilagoditve delovnega mesta in delovnega okolja
invalida,
-       
izdelava načrta potrebne opreme in sredstev za delo,
-       
usposabljanje na konkretnem delovnem mestu oziroma v izbranem poklicu,
-       
spremljanje in strokovna pomoč pri usposabljanju in izobraževanju,
-       
spremljanje invalida na delovnem mestu po zaposlitvi,
-       
sprotno ocenjevanje uspešnosti rehabilitacijskega procesa,
-       
ocenjevanje doseganja delovnih rezultatov invalidov in
-       
opravljanje drugih storitev zaposlitvene rehabilitacije.
(2) Izvajalec storitev zaposlitvene rehabilitacije ne sme
izvajati storitev iz štirinajste alineje prejšnjega odstavka za invalide, ki so
zaposleni pri njem ali pri pravnih osebah, s katerimi je lastniško povezan. 
16. člen
(pravice in obveznosti invalida v zaposlitveni
rehabilitaciji)
Invalid, ki mu je priznana pravica do zaposlitvene
rehabilitacije, ima naslednje pravice in obveznosti:
-       
pravico do storitev zaposlitvene rehabilitacije v skladu z odločbo in
rehabilitacijskim načrtom,
-       
pravico in obveznost, da v zaposlitveni rehabilitaciji aktivno sodeluje,
-       
pravico do denarnih prejemkov iz 17. člena tega zakona,
-       
druge pravice in obveznosti, ki izhajajo iz načina in obsega izvajanja
zaposlitvene rehabilitacije.
17. člen
(prejemki iz naslova zaposlitvene rehabilitacije)
(1) Invalid, ki mu je priznana pravica do zaposlitvene
rehabilitacije, ima pravico do denarnih prejemkov glede na vrsto, obseg in čas
trajanja storitev, in sicer:
-       
plačila stroškov javnega prevoza za invalida in njegovega spremljevalca
oziroma spremljevalko (v nadaljnjem besedilu: spremljevalec) v primeru, da ga
potrebuje, če je invalidu priznana pravica do storitev iz prve, druge, tretje,
četrte, pete, šeste in desete alinee 15. člena tega zakona,
-       
plačila stroškov za prehrano v višini nadomestila za prehrano med delom
za zaposlene v javnem sektorju, če je invalidu priznana pravica do storitev iz
desete alinee 15. člena tega zakona,
-       
plačila stroškov bivanja v višini največ 20 % minimalne plače
mesečno, če se storitve zaposlitvene rehabilitacije izvajajo več dni zaporedoma
in če je otežen vsakodnevni prihod invalida k izvajalcu zaposlitvene
rehabilitacije,
-       
denarnega prejemka za čas trajanja zaposlitvene rehabilitacije v višini
54 % minimalne plače mesečno, če se storitve zaposlitvene rehabilitacije
izvajajo v obsegu od 60 do vključno 128 ur mesečno oziroma v višini 65 %
minimalne plače mesečno, če se storitve zaposlitvene rehabilitacije izvajajo v
obsegu najmanj 129 ur mesečno. Do denarnega prejemka za čas trajanja
zaposlitvene rehabilitacije je upravičen tudi invalid, ki prejema denarno
nadomestilo ali denarno pomoč po predpisih iz naslova pravic brezposelnih oseb
ali denarno nadomestilo po predpisih iz naslova invalidskega zavarovanja. Če bi
vsota vseh prejemkov iz navedenih naslovov presegla višino odstotka minimalne
plače, določene za posamezen obseg storitev zaposlitvene rehabilitacije, je
invalid, ki je vključen v zaposlitveno rehabilitacijo upravičen le do
ustreznega dela razlike denarnega prejemka iz naslova zaposlitvene
rehabilitacije.
(2) O pravicah iz prejšnjega odstavka odloča Zavod.
18. člen
(izvajanje zaposlitvene rehabilitacije)
(1) Zaposlitvena rehabilitacija se izvaja kot javna služba v
okviru mreže izvajalcev zaposlitvene rehabilitacije, pri čemer se pri
vzpostavitvi mreže upošteva število in potrebe invalidov glede na vrsto
invalidnosti in regionalno pokritost z izvajalci storitev.
(2) V mrežo iz prejšnjega odstavka se vključijo javni zavodi ter
druge pravne ali fizične osebe, ki izpolnjujejo pogoje, predpisane za izvajanje
storitev zaposlitvene rehabilitacije. Fizične osebe in pravne osebe, ki niso
javni zavodi, morajo za izvajanje storitev zaposlitvene rehabilitacije
pridobiti koncesijo po tem zakonu (v nadaljnjem besedilu: izvajalci).
(3) Zaposlitvena rehabilitacija se financira iz sredstev proračuna
Republike Slovenije, če je napotitelj Zavod. Cene storitev zaposlitvene
rehabilitacije določi minister, pristojen za invalidsko varstvo.
IV. KONCESIJA ZA IZVAJANJE STORITEV ZAPOSLITVENE
REHABILITACIJE
19. člen
(podelitev koncesije)
(1) Koncesijo za izvajanje storitev zaposlitvene
rehabilitacije podeli minister, pristojen za invalidsko varstvo.
(2) Ministrstvo, pristojno za invalidsko varstvo, razpiše javni
natečaj za podelitev koncesije iz prejšnjega odstavka, v katerem določi
kadrovske, organizacijske, tehnične in druge pogoje glede na vrsto, obseg in
standarde storitev.
20. člen
(objava javnega natečaja)
(1) Besedilo objave javnega natečaja mora vsebovati:
-       
navedbo, da se koncesija podeljuje v skladu s tem zakonom,
-       
vrsto in obseg storitev zaposlitvene rehabilitacije, ki so predmet
razpisane koncesije,
-       
krajevno območje, za katerega se razpisuje koncesija,
-       
čas trajanja razpisane koncesije,
-       
vrste dokazil o izpolnjevanju predpisanih pogojev in o sposobnosti za
izvajanje storitev zaposlitvene rehabilitacije, ki so predmet koncesije,
-       
rok za prijavo na razpis,
-       
merila za izbiro med ponudbami,
-       
odgovorno osebo za posredovanje informacij v razpisnem roku in
-       
druge podatke, pomembne za javni natečaj.
(2) Zainteresirani ponudniki lahko v času objave javnega natečaja
zahtevajo razpisno dokumentacijo z vsemi podatki, ki jim omogočajo izdelati
popolno ponudbo.
21. člen
(oddaja ponudb)
(1) Vsak ponudnik se na javni natečaj lahko prijavi le z eno
ponudbo.
(2) Ponudnik lahko tekom razpisnega roka svojo ponudbo dopolnjuje
ali spreminja.
(3) Ponudbo lahko odda pravna ali fizična oseba le samostojno.
Če eno ponudbo pripravita skupaj dva ponudnika, strokovna komisija takšno
ponudbo izloči iz nadaljnjega ocenjevanja.
22. člen
(ocena ponudb)
(1) Za izvedbo javnega natečaja in pregled ter oceno na javni
natečaj prispelih ponudb imenuje minister, pristojen za invalidsko varstvo,
strokovno komisijo.
(2) Strokovna komisija iz prejšnjega odstavka izvede odpiranje
prispelih ponudb najkasneje v roku 30 dni po poteku roka za prijavo na javni
natečaj.
(3) Strokovna komisija po zaključenem odpiranju prispelih ponudb
pregleda pravočasno prispele ponudbe in po potrebi zahteva njihovo dopolnitev.
Popolne ponudbe oceni v skladu z objavljenimi merili ter v roku 60 dni od
prejema popolnih ponudb posreduje ministru, pristojnem za invalidsko varstvo,
predlog za podelitev koncesij.
23. člen
(odločba o koncesiji)
(1) Minister, pristojen za invalidsko varstvo, izbranim ponudnikom
z odločbo podeli koncesijo.
(2) Zoper odločbo o podelitvi koncesije ni pritožbe.
24. člen
(pogodba o koncesiji)
Na podlagi dokončne odločbe koncedent najkasneje v roku 30
dni od vročitve odločbe ponudi koncesionarju v podpis koncesijsko pogodbo, s
katero uredita medsebojno koncesijsko razmerje, zlasti pa:
-       
vrsto in obseg storitev zaposlitvene rehabilitacije, ki so predmet
koncesije,
-       
čas, za katerega se sklene koncesijska pogodba,
-       
način financiranja storitev zaposlitvene rehabilitacije,
-       
dolžnost in način poročanja koncesionarja koncedentu,
-       
obveznosti koncesionarja do uporabnikov storitev zaposlitvene rehabilitacije,
-       
sankcije zaradi neizvajanja ali nepravilnega izvajanja koncesije,
-       
način nadzora nad izvajanjem koncesije,
-       
način spreminjanja koncesijske pogodbe oziroma koncesijskega razmerja,
-       
prenehanje koncesijskega razmerja,
-       
obveznosti koncesionarja ob prenehanju koncesijskega razmerja in
-       
druge določbe, pomembne za izvajanje storitev zaposlitvene rehabilitacije,
ki so predmet koncesije.
25. člen
(prenehanje koncesije)
(1) Minister, pristojen za invalidsko varstvo, lahko z
odločbo odvzame koncesijo, če:
-       
koncesionar brez utemeljenega razloga ne podpiše koncesijske pogodbe v
roku, ki je določen v odločbi o podelitvi koncesije,
-       
poteče čas, za katerega je bila podeljena koncesija,
-       
koncesionar ne opravlja javne službe v skladu s predpisi in določbami
koncesijske pogodbe ali
-       
koncesionar ne odpravi pri nadzoru ugotovljenih pomanjkljivosti in
kršitev.
(2) Koncedent pisno opozori koncesionarja na razlog za odvzem
koncesije in mu določi primeren rok za odpravo pomanjkljivosti in kršitev.
(3) Če koncesionar v določenem roku ne odpravi
pomanjkljivosti in kršitev, mu koncedent z odločbo odvzame koncesijo za
opravljanje storitev zaposlitvene rehabilitacije.
(4) Zoper odločbo o odvzemu koncesije ni pritožbe.
V. POSTOPEK ZA PRIDOBITEV STATUSA INVALIDA IN PRAVICE DO
ZAPOSLITVENE REHABILITACIJE
26. člen
(vloga za uveljavljanje pravic)
(1) Pravico do priznanja statusa invalida po tem zakonu in
pravico do zaposlitvene rehabilitacije lahko uveljavlja oseba pri Zavodu. O
priznanju statusa invalida po tem zakonu in pravici do zaposlitvene
rehabilitacije lahko Zavod odloči v istem postopku.
(2) Vlogi iz prejšnjega odstavka priloži oseba zdravniški izvid
z mnenjem osebnega zdravnika ali zdravnika po predpisih o zaposlovanju in
zavarovanju za primer brezposelnosti in drugo dokumentacijo, s katero dokazuje
trajne posledice telesne ali duševne okvare ali bolezni.
(3) Invalid, ki mu je bila izdana odločba o invalidnosti po
drugih predpisih, priloži vlogi za uveljavljanje pravice do zaposlitvene
rehabilitacije tudi dokončno odločbo.
27. člen
(odločanje o pravicah)
(1) Zavod odloča o priznanju statusa invalida, o pravici do
zaposlitvene rehabilitacije in o drugih pravicah, ki iz nje izhajajo, ter o
zaposljivosti invalida v skladu z 34. členom tega zakona, opravlja pa tudi
druge strokovne naloge, določene s tem zakonom.
(2) Organe, pristojne za odločanje o pravicah iz prejšnjega odstavka,
določa statut Zavoda.
(3) Kadar invalid, kateremu je bila z odločbo Zavoda priznana
pravica do zaposlitvene rehabilitacije, to ponovno uveljavlja, ga Zavod brez
izdaje odločbe napoti v storitve zaposlitvene rehabilitacije na podlagi novega
rehabilitacijskega načrta, ki ga izdela rehabilitacijski svetovalec v
sodelovanju z invalidom. 
(4) O pritožbi zoper odločbo, ki jo na prvi stopnji izda
Zavod, odloča ministrstvo, pristojno za invalidsko varstvo.
28. člen
(rehabilitacijske komisije)
(1) V postopku priznanja statusa invalida po tem zakonu in v
postopku uveljavljanja pravice do zaposlitvene rehabilitacije mora Zavod
pridobiti mnenje rehabilitacijske komisije.
(2) Rehabilitacijske komisije izdajajo mnenja v postopkih na
prvi in drugi stopnji. 
(3) Član oziroma članica (v nadaljnjem besedilu: član) rehabilitacijske
komisije, ki je sodeloval pri izdaji mnenja v postopku na prvi stopnji, ne more
biti član rehabilitacijske komisije, ki o isti zadevi daje mnenje na drugi
stopnji.
(4) Listo izvedencev, ki so člani rehabilitacijskih komisij,
imenuje minister, pristojen za invalidsko varstvo, na predlog Zavoda.
(5) Stroški dela rehabilitacijskih komisij se krijejo iz proračuna
Republike Slovenije.
29. člen
(sestava rehabilitacijskih komisij)
(1) Rehabilitacijske komisije na prvi in drugi stopnji
delujejo v sestavi štirih članov, izvedencev svoje stroke, in sicer: 
-       
predsednika – zdravnika specialista medicine dela; 
-       
enega člana – strokovnjaka s področja invalidskega varstva z
univerzitetno, visoko oziroma višjo strokovno izobrazbo pedagoške, psihološke,
sociološke, socialne ali druge usmeritve; 
-       
enega člana – strokovnjaka s področja zaposlovanja in trga dela z
univerzitetno ali visoko strokovno izobrazbo in 
-       
enega člana – strokovnjaka s specifičnih področij glede na telesno
oziroma duševno okvaro ali bolezen obravnavane osebe. 
(2) Pri delu rehabilitacijske komisije lahko na zahtevo
invalida sodeluje izbrani zaupnik invalid ali predstavnik invalidske
organizacije.
30. člen
(mnenje rehabilitacijske komisije)
Rehabilitacijska komisija izda mnenje v skladu z merili, predpisanimi
s pravilnikom iz 12. člena tega zakona. Pri tem upošteva podatke o telesni ali
duševni okvari ali bolezni, podatke o izobrazbi, usposobljenosti in delovnih
izkušnjah, morebitni rehabilitacijski obravnavi in druge podatke, ki lahko vplivajo
na priznanje statusa invalida in na vrsto, obseg in trajanje zaposlitvene
rehabilitacije.
31. člen
(predhodno rehabilitacijsko mnenje)
Pred izdajo mnenja iz prejšnjega člena lahko rehabilitacijska
komisija pridobi mnenje o ravni invalidovih sposobnosti, znanj, delovnih navad
in interesov, ki ga izdela izvajalec zaposlitvene rehabilitacije iz 18. člena
tega zakona.
32. člen
(rehabilitacijski načrt)
(1) Na podlagi mnenja rehabilitacijske komisije izdela rehabilitacijski
svetovalec oziroma rehabilitacijska svetovalka (v nadaljnjem besedilu:
rehabilitacijski svetovalec) Zavoda v sodelovanju z invalidom rehabilitacijski
načrt, ki določa vrsto, obseg, način in trajanje izvajanja storitev
zaposlitvene rehabilitacije.
(2) Rehabilitacijski načrt se med izvajanjem rehabilitacije lahko
dopolnjuje ali spreminja.
33. člen
(ocena zaposlitvenih možnosti)
(1) Zavod po zaključeni zaposlitveni rehabilitaciji izdela oceno
invalidovih zaposlitvenih možnosti na podlagi mesečnih poročil in končne
evalvacije izvajalca zaposlitvene rehabilitacije iz 18. člena tega zakona. Iz
ocene mora biti razvidno predvsem, ali je invalid zaposljiv v običajnem
delovnem okolju, v podporni ali zaščitni zaposlitvi, za katera dela je
usposobljen in kakšne podporne storitve ali prilagoditve potrebuje na delovnem
mestu.
(2) Kadar kljub rehabilitaciji, prilagoditvam delovnega mesta
in delovnega okolja invalid ne more dosegati delovnih rezultatov v višini vsaj
ene tretjine zaposlenega na običajnem delovnem mestu, se v oceni zaposlitvenih
možnosti oceni, da zaradi invalidnosti ni zaposljiv.
(3) Zavod na podlagi ocene iz prvega odstavka tega člena
invalidu zagotavlja pomoč pri iskanju zaposlitve na ustreznih delovnih mestih v
običajnem delovnem okolju, v invalidskih podjetjih, podporni ali zaščitni
zaposlitvi.
(4) Invalidsko podjetje, zaposlitveni center, izvajalec
programa socialne vključenosti ali invalid lahko kadar koli predlaga ponovno
oceno doseganja delovnih rezultatov invalida, če oceni, da se je njegovo
doseganje delovnih rezultatov bistveno spremenilo ali kadar invalid in
delodajalec skleneta pogodbo o zaposlitvi na drugem delovnem mestu. 
(5) Kadar ponovno oceno doseganja delovnih rezultatov
invalida Zavodu predlaga izvajalec programa socialne vključenosti ali invalid,
ki je vključen v program socialne vključenosti, je Zavod dolžan invalida
napotiti na ponovno oceno doseganja delovnih rezultatov. Invalid ima v tem
primeru enake pravice kakor brezposelna oseba, ki je aktivni iskalec
zaposlitve. Zavod lahko napoti invalida na ponovno oceno doseganja delovnih
rezultatov tudi po lastni presoji. 
(6) Invalidsko podjetje, zaposlitveni center ali zaposleni
invalid, ki predlaga ponovno oceno doseganja delovnih rezultatov iz prejšnjega
odstavka, nosi stroške ponovne ocene.
34. člen
(odločba o zaposljivosti)
(1) V primeru, da Zavod na podlagi ocene iz prejšnjega člena
ugotovi, da invalid zaradi invalidnosti ni zaposljiv ali da se lahko zaposli le
v zaščitni ali podporni zaposlitvi, izda o tem odločbo. Zoper odločbo je možna
pritožba.
(2) Zavod lahko na vlogo invalida izda odločbo o
zaposljivosti invalida v zaščitni ali podporni zaposlitvi na podlagi ocene
zaposlitvenih možnosti iz prejšnjega člena tudi v primeru iz tretjega odstavka
13. člena tega zakona ali po zaključeni poklicni rehabilitaciji po drugih
predpisih.
(3) Invalid oziroma delodajalec lahko na podlagi ocene doseganja
delovnih rezultatov po metodologiji iz tretjega odstavka 69. člena tega zakona
ali vloge za novo oceno zaposlitvenih možnosti iz prejšnjega člena zaprosi za
ponovno odločanje o zaposljivosti.
VI. PROGRAMI SOCIALNE VKLJUČENOSTI
35. člen
(programi socialne vključenosti)
(1) Programi socialne vključenosti so socialni programi, namenjeni
podpori in ohranjanju invalidovih delovnih sposobnosti. V programe se vključujejo
invalidi, ki zaradi invalidnosti niso zaposljivi, kar Zavod po zaključeni
zaposlitveni rehabilitaciji ugotovi z odločbo o zaposljivosti iz prejšnjega člena,
invalidi I. kategorije z odločbo Zavoda za pokojninsko in invalidsko
zavarovanje Slovenije brez pravice do invalidske pokojnine po zakonu, ki ureja
pokojninsko in invalidsko zavarovanje, in osebe z motnjo v telesnem in duševnem
razvoju, ki nimajo možnosti vključitve v ustrezne socialno varstvene storitve.
(2) Programe socialne vključenosti izvajajo izvajalci, izbrani
na javnem razpisu, ki ga objavi ministrstvo, pristojno za invalidsko varstvo,
in v katerem določi pogoje za izvajanje programov. Javni razpis se izvede v
skladu s predpisi o izvrševanju proračuna.
(3) Z izbranimi izvajalci iz prejšnjega odstavka ministrstvo,
pristojno za invalidsko varstvo, sklene večletno pogodbo o izvajanju programov
socialne vključenosti, sofinanciranje pa se dogovori z letno pogodbo.
(4) Programi socialne vključenosti se sofinancirajo iz proračuna
Republike Slovenije.
VII. ZAPOSLOVANJE INVALIDOV
36. člen
(izenačevanje v zaposlitvi)
(1) Invalidi se zaposlujejo v običajnem delovnem okolju, v
invalidskih podjetjih ter v podporni in zaščitni zaposlitvi na delih, ki
ustrezajo njihovim sposobnostim.
(2) Delodajalec, ki sklepa pogodbo o zaposlitvi z invalidom za
dela, za katera je bil invalid pri istem delodajalcu že zaposlen, v novi
pogodbi o zaposlitvi ne sme invalidu določiti poskusnega dela, saj se šteje, da
ima invalid znanja in sposobnosti, ki so potrebna za opravljanje tega dela.
(3) Če se invalidu v času trajanja delovnega razmerja stanje
njegove invalidnosti poslabša v primerjavi s stanjem invalidnosti ob sklenitvi
delovnega razmerja, se takšno poslabšanje ob izpolnjevanju drugih pogojev šteje
kot okoliščina, na podlagi katere se invalidu priznajo enake pravice, kot se po
predpisih o pokojninskem in invalidskem zavarovanju in po predpisih o delovnih
razmerjih priznajo delovnim invalidom.
37. člen
(primerna delovna mesta za invalide)
(1) Delodajalci pri planiranju zaposlovanja in zaposlovanju
invalidov upoštevajo Kodeks Mednarodne organizacije dela o ravnanju z
invalidnostjo na delovnem mestu tako, da zagotavljajo enake možnosti invalidov,
njihovo zaposlovanje in ohranitev njihove zaposlitve. 
(2) Primerna delovna mesta za invalide so vsa delovna mesta,
na katerih, ob upoštevanju izjave o varnosti z oceno tveganja, invalidnost ni ovira
za enakovredno opravljanje dela. 
(3) Delodajalci določijo v sistemizaciji delovnih mest
primerna delovna mesta za invalide ter druge ukrepe za ravnanje z invalidnostjo
na delovnem mestu. 
(4) V primeru, ko se delo opravlja s prilagoditvijo delovnega
časa potrebam zaposlenega invalida, ki izhajajo iz njegove invalidnosti, ko se
delo opravlja na domu ali na daljavo, se posebnosti take zaposlitve uredijo v
pogodbi o zaposlitvi.
38. člen
(pravica do sorazmernega dela nadomestil)
(1) Invalid, ki prejema nadomestilo iz naslova invalidnosti oziroma
brezposelnosti in se zaposli za krajši delovni čas od polnega, zadrži pravico
do prejemanja sorazmernega dela tega nadomestila.
(2) Višino in čas prejemanja sorazmernega dela nadomestil iz
prejšnjega odstavka določi izplačevalec nadomestil po predpisih, ki urejajo
pokojninsko in invalidsko zavarovanje ter zavarovanje za primer brezposelnosti.
39. člen
(redna odpoved pogodbe o zaposlitvi invalidu)
(1) Delodajalec ne sme invalidu, ki nima statusa delovnega
invalida, redno odpovedati pogodbe o zaposlitvi zaradi nesposobnosti, če ne
dosega pričakovanih rezultatov in invalid teh rezultatov ne dosega zaradi
invalidnosti.
(2) Invalidu iz prejšnjega odstavka je delodajalec dolžan ponuditi
sklenitev nove pogodbe o zaposlitvi za nedoločen čas za dela, ki ustrezajo
njegovi strokovni izobrazbi in usposobljenosti ter so v skladu z njegovo
delovno zmožnostjo.
40. člen
(način zagotovitve drugega ustreznega dela invalidu)
(1) Delodajalec lahko invalidu odpove pogodbo o zaposlitvi iz
poslovnega razloga ali zaradi nezmožnosti za opravljanje dela pod pogoji iz
pogodbe o zaposlitvi zaradi invalidnosti, če mu hkrati ponudi sklenitev nove
pogodbe o zaposlitvi za nedoločen čas na drugem ustreznem delu, ki ustreza
invalidovi strokovni izobrazbi, usposobljenosti in delovni zmožnosti v skladu s
tem zakonom ali s predpisi, ki urejajo pokojninsko in invalidsko zavarovanje,
ali na podlagi sporazuma z drugim delodajalcem zagotovi, da mu drugi
delodajalec ponudi sklenitev pogodbe o zaposlitvi za nedoločen čas na ustreznem
delu pri njem. 
(2) Če invalid sprejme ponudbo delodajalca ali drugega
delodajalca po prejšnjem odstavku, mora skleniti novo pogodbo o zaposlitvi v
roku 30 dni od prejema pisne ponudbe. 
(3) Če invalid sprejme ponudbo delodajalca za zaposlitev za
nedoločen čas na drugem ustreznem delu, nima pravice do odpravnine, obdrži pa
pravico izpodbijati utemeljenost odpovednega razloga pred pristojnim sodiščem. 
(4) Če invalid v roku 30 dni od prejema pisne ponudbe ne
sprejme ponudbe delodajalca za sklenitev nove pogodbe o zaposlitvi za drugo
ustrezno delo za nedoločen čas, nima pravice do odpravnine. 
(5) Če invalid sprejme ponudbo drugega delodajalca za
zaposlitev za nedoločen čas na ustreznem delu pri njem, mu delodajalec ni
dolžan izplačati odpravnine, če se drugi delodajalec v pogodbi o zaposlitvi
zaveže, da bo glede minimalnega odpovednega roka in pravice do odpravnine upošteval
delovno dobo delavca pri obeh delodajalcih. 
(6) Če delodajalec invalidu utemeljeno ne more ponuditi nove
pogodbe o zaposlitvi v skladu z drugim odstavkom prejšnjega člena ali če
delodajalec invalidu ali delovnemu invalidu ne more ponuditi nove pogodbe o
zaposlitvi v skladu s prvim odstavkom tega člena, o čemer odloči komisija za
ugotovitev razlogov za odpoved pogodbe o zaposlitvi v skladu s predpisi, ki
urejajo pokojninsko in invalidsko zavarovanje, lahko redno odpove pogodbo o
zaposlitvi za nedoločen čas brez ponudbe nove pogodbe o zaposlitvi. 
(7) V primeru odpovedi pogodbe o zaposlitvi iz prejšnjega
odstavka se pri izračunu osnove za določitev višine odpravnine upošteva prejeta
plača, preračunana na polni delovni čas. 
(8) Stroški dela komisije za ugotovitev razlogov za odpoved
pogodbe o zaposlitvi iz šestega odstavka tega člena se za invalide, ki niso
delovni invalidi, krijejo iz sredstev Sklada Republike Slovenije za
vzpodbujanje zaposlovanja invalidov (v nadaljnjem besedilu: Sklad). 
1. Zaščitna zaposlitev
41. člen
(zaščitna zaposlitev)
(1) Zaščitna zaposlitev je zaposlitev invalida na delovnem mestu
in v delovnem okolju, prilagojenem delovnim sposobnostim in potrebam invalida,
ki ni zaposljiv na običajnem delovnem mestu (v nadaljnjem besedilu: zaščiteno delovno
mesto).
(2) Zaščitena delovna mesta se določijo s splošnim aktom
delodajalca, ki običajno delovno mesto razdeli na več funkcionalno povezanih
zaščitenih delovnih mest, na katerih zaposluje invalide, za katere je Zavod z
odločbo iz 34. člena tega zakona ugotovil, da se zaradi svoje invalidnosti
lahko zaposlijo le na zaščitenih delovnih mestih 
(3) Delodajalci, ki s splošnim aktom nimajo določenih pogojev
za opravljanje dela na posameznem delovnem mestu, morajo zaščitena delovna
mesta določiti v izjavi o varnosti. 
(4) Zaščitena delovna mesta zagotavljajo predvsem
zaposlitveni centri, lahko pa tudi invalidska podjetja, ki določijo zaščitena
delovna mesta na način iz tega člena. 
(5) Tudi opravljanje dela invalida na domu je lahko
opredeljeno kot zaščiteno delovno mesto.
42. člen
(pravice invalida v zaščitni zaposlitvi)
(1) Invalid sklene z delodajalcem pogodbo o zaposlitvi na
zaščitenem delovnem mestu, v kateri se poleg obveznih sestavin v skladu s
predpisi o delovnih razmerjih opredelijo tudi način in obseg izvajanja
strokovne pomoči in spremljanja invalida na delovnem mestu oziroma druge
storitve glede na ugotovljene potrebe invalida.
(2) Na podlagi sklenjene pogodbe iz prejšnjega odstavka ima
invalid pravico do subvencije plače, lahko pa tudi do podpornih storitev, v
skladu s tem zakonom.
43. člen
(zaposlitveni center)
(1) Zaposlitveni center je pravna oseba, ki se ustanovi zaradi
zaposlovanja invalidov izključno na zaščitenih delovnih mestih in izpolnjuje
kadrovske, organizacijske, tehnične in druge pogoje, ki jih predpiše minister,
pristojen za invalidsko varstvo, in ima izdelan poslovni načrt. Občine skrbijo
za vzpodbujanje ustanavljanja in delovanja zaposlitvenih centrov na svojem
območju.
(2) Zaposlitveni centri in invalidska podjetja morajo imeti
najmanj pet zaposlenih.
(3) Zaposlitveni center s splošnim aktom opredeli število zaščitenih
delovnih mest za invalide. Opredeli tudi število delovnih mest za strokovne
delavce in sodelavce iz 9. člena tega zakona, ki se financirajo iz javnih sredstev.
(4) Invalidom, zaposlenim na zaščitenih delovnih mestih, zagotavlja
zaposlitveni center delo na svojem sedežu, v svojih poslovnih enotah, na
podlagi sklenjenih poslovnih pogodb pa občasno lahko tudi pri poslovnih
partnerjih. Zaposlitveni center mora zagotavljati programe, ki vsem zaposlenim invalidom
zagotavljajo stalno in neprekinjeno delo in vse pravice, ki izhajajo iz
sklenjenega delovnega razmerja.
44. člen
(izpolnjevanje pogojev)
(1) Izpolnjevanje pogojev za delovanje zaposlitvenega centra
ugotavlja strokovna komisija iz 56. člena tega zakona. Minister, pristojen za
invalidsko varstvo, z odločbo ugotovi, ali so izpolnjeni pogoji za delovanje
zaposlitvenega centra.
(2) Zoper odločbo iz prejšnjega odstavka ni pritožbe.
(3) Na podlagi dokončne odločbe se zaposlitveni center vpiše
v razvid zaposlitvenih centrov, ki ga vodi ministrstvo, pristojno za invalidsko
varstvo.
45. člen
(vpliv na sprejemanje odločitev)
(1) Zaposlitveni center mora pred odločanjem o povečanju ali
zmanjšanju osnovnega kapitala, spremembi lastništva, spremembi dejavnosti,
pridobitvi ali odtujitvi nepremičnin in sprejetjem sklepa o prenehanju ter o
drugih pomembnih odločitvah, ki so povezane z namenom njegovega delovanja, obvestiti
ministrstvo, pristojno za invalidsko varstvo.
(2) Minister, pristojen za invalidsko varstvo, lahko z
odločbo prepove sprejetje odločitev, ki bi lahko škodljivo vplivale na
ohranjanje delovnih mest za invalide.
(3) Za povečanje ali zmanjšanje števila zaposlenih v zaposlitvenem
centru mora zaposlitveni center pridobiti soglasje ministrstva, pristojnega za
invalidsko varstvo.
46. člen
(oprostitve in olajšave)
(1) Zaposlitveni centri so zaradi zagotavljanja zaščitenih delovnih
mest za invalide organizacije posebnega pomena.
(2) Finančna sredstva iz naslova, z zakoni in drugimi predpisi
določenih, posebnih oprostitev in olajšav so zaposlitveni centri dolžni
prikazovati na posebnem kontu in uporabiti za namene, določene v 61. členu tega
zakona.
47. člen
(uporaba predpisov o javnih naročilih)
Predpisi o javnih naročilih, ki urejajo oddajo javnih naročil
invalidskim podjetjem, se smiselno uporabljajo tudi za zaposlitvene centre.
2. Podporna zaposlitev
48. člen
(podporna zaposlitev)
(1) Podporna zaposlitev je zaposlitev invalida na delovnem mestu
v običajnem delovnem okolju s strokovno in tehnično podporo invalidu,
delodajalcu in delovnemu okolju.
(2) Invalidu se lahko zagotavlja pri uvajanju v delo, na delovnem
mestu in pri vključevanju v delovno okolje strokovna podpora z informiranjem,
svetovanjem in usposabljanjem, osebno asistenco, spremljanjem pri delu,
razvojem osebnih metod dela in ocenjevanjem njegove delovne uspešnosti ter tehnična
podpora s prilagoditvijo delovnega mesta in sredstev za delo.
(3) Delodajalcu in delovnemu okolju invalida se zagotavlja strokovna
podpora z informiranjem in svetovanjem.
49. člen
(pogoji za podporno zaposlitev)
Za zaposlitev invalida, za katerega je Zavod z odločbo iz 34.
člena tega zakona ugotovil, da je zaradi svoje invalidnosti zaposljiv le v
podporni zaposlitvi, morajo biti izpolnjeni naslednji pogoji:
-       
usposobljenost invalida za opravljanje del na konkretnem delovnem mestu,
-       
motiviranost in druge osebnostne lastnosti invalida, ki zagotavljajo
uspešno delo,
-       
izdelan individualiziran načrt podpore invalidu in delodajalcu,
-       
pripravljenost delodajalca za sodelovanje in prilagoditev delovnega
okolja ter delovnega mesta v skladu z načrtom iz prejšnje alinee.
50. člen
(pravice invalida v podporni zaposlitvi)
(1) Invalid sklene z delodajalcem pogodbo o zaposlitvi, v
kateri se poleg obveznih sestavin v skladu s predpisi o delovnih razmerjih
opredelijo tudi način in obseg strokovne in tehnične podpore invalidu,
delodajalcu in delovnemu okolju.
(2) Na podlagi sklenjene pogodbe iz prejšnjega odstavka ima
invalid lahko pravico do subvencije plače, če dosega nižje delovne rezultate,
ugotovljene na podlagi ocene doseganja delovnih rezultatov iz tretjega odstavka
69. člena tega zakona, v višini in na način, predpisan s tem zakonom.
51. člen
(zagotavljanje podpornih storitev)
(1) Podporne storitve v rehabilitaciji in zaposlitvi za
invalida, delodajalca ali delovno okolje invalida lahko izvajajo strokovni
delavci in sodelavci iz 9. člena tega zakona, zaposleni pri delodajalcu,
izvajalcih zaposlitvene rehabilitacije, v zaposlitvenih centrih ali v
invalidskih podjetjih, lahko pa tudi druge fizične osebe, ki izpolnjujejo
pogoje za opravljanje teh storitev v skladu s predpisi.
(2) Podporne storitve se plačujejo po cenah, ki jih določi minister,
pristojen za invalidsko varstvo. Financirajo se lahko iz sredstev proračuna
Republike Slovenije, Sklada ali drugih virov.
3. Invalidska podjetja
52. člen
(pojem invalidskega podjetja)
Kot invalidsko podjetje lahko posluje gospodarska družba, ki
je organizirana in deluje kot kapitalska družba v skladu z določbami zakona, ki
ureja gospodarske družbe, če posamezna vprašanja njenega pravnega statusa,
upravljanja in poslovanja s tem zakonom niso urejena drugače.
53. člen
(pogoji delovanja)
(1) Gospodarska družba, ki je registrirana kot družba z omejeno
odgovornostjo, delniška družba ali komanditna delniška družba, lahko posluje
kot invalidsko podjetje, če med celim poslovnim letom zaposluje in usposablja
najmanj 40% invalidov od vseh zaposlenih v družbi.
(2) Kapitalska družba izpolnjuje pogoj iz prejšnjega odstavka,
če:
-       
ima izdelan poslovni načrt,
-       
zaposluje in usposablja invalide, ki se zaradi invalidnost ne morejo
zaposliti ali zadržati zaposlitve pri delodajalcih v običajnem delovnem okolju,
ker jim ne morejo zagotoviti ustreznih delovnih mest in
-       
zaposluje najmanj enega strokovnega delavca iz 9. člena tega zakona, če
zaposluje in usposablja več kot tri invalide, sicer pa na vsakih 20 zaposlenih
invalidov enega strokovnega delavca.
54. člen
(status invalidskega podjetja)
(1) Gospodarska družba, ki izpolnjuje pogoje iz prejšnjega člena,
lahko začne poslovati kot invalidsko podjetje,ko pridobi status invalidskega
podjetja.
(2) Status invalidskega podjetja gospodarski družbi z odločbo
podeli minister, pristojen za invalidsko varstvo, po pridobitvi predhodnega
soglasja Vlade Republike Slovenije.
(3) Če gospodarska družba v enem letu po pridobitvi predhodnega
soglasja Vlade Republike Slovenije ni pridobila statusa invalidskega podjetja
na način iz prejšnjega odstavka, Vlada Republike Slovenije predhodno soglasje
prekliče.
55. člen
(vloga za pridobitev statusa)
(1) Vlogo za pridobitev statusa invalidskega podjetja lahko
vloži gospodarska družba, ki želi poslovati kot invalidsko podjetje, na
ministrstvo, pristojno za invalidsko varstvo. 
(2) Vlogo za pridobitev statusa invalidskega podjetja lahko
vloži tudi gospodarska družba ali druga pravna ali fizična oseba, ki želi
ustanoviti gospodarsko družbo, ki bi poslovala kot invalidsko podjetje.
(3) Kadar vlogo za pridobitev statusa invalidskega podjetja vloži
gospodarska družba, ki ne izpolnjuje predpisane kvote za zaposlovanje invalidov
iz 62. člena tega zakona in želi ustanoviti gospodarsko družbo, ki bi poslovala
kot invalidsko podjetje, se vloga zavrže.
56. člen
(strokovna komisija)
(1) Za obravnavo vlog in ugotavljanje izpolnjevanja pogojev za
pridobitev statusa invalidskega podjetja, nadzor nad izpolnjevanjem pogojev za
ohranitev statusa in nadzor nad uporabo finančnih sredstev iz naslova
oprostitev in olajšav, minister, pristojen za invalidsko varstvo, imenuje
strokovno komisijo.
(2) Minister, pristojen za invalidsko varstvo, izda
pravilnik, s katerim opredeli postopek in način za ugotavljanje pogojev za
pridobitev statusa invalidskega podjetja, za nadzor nad izpolnjevanjem pogojev
za ohranitev statusa in za nadzor nad uporabo finančnih sredstev iz naslova
oprostitev in olajšav.
57. člen
(delitev dobička)
(1) Invalidska podjetja in zaposlitveni centri morajo najmanj
80 % dobička poslovnega leta nameniti za povečanje osnovnega kapitala družbe,
povečanje zakonskih rezerv ali ga porabiti za enak namen kakor finančna
sredstva iz naslova oprostitev in olajšav iz 61. člena tega zakona. 
(2) Ne glede na določbo prejšnjega odstavka lahko invalidsko
podjetje del dobička poslovnega leta izplača delavcem skladno z zakonom, ki
ureja udeležbo delavcev pri dobičku. 
58. člen
(lastništvo in vpliv na sprejemanje odločitev)
(1) V primeru, da se lastniški delež posameznega družbenika
oziroma delničarja poveča tako, da bi znašal 25% ali več osnovnega kapitala
družbe, je invalidsko podjetje predhodno dolžno o tem obvestiti ministrstvo,
pristojno za invalidsko varstvo. 
(2) Invalidsko podjetje je dolžno predhodno pisno obvestiti
ministrstvo, pristojno za invalidsko varstvo, o sprejetju sklepa o prenehanju
gospodarske družbe, drugih statusnih spremembah in pomembnih razvojnih
odločitvah, ki lahko vplivajo na ohranjanje delovnih mest za invalide. 
(3) V primerih iz prvega in drugega odstavka tega člena lahko
minister, pristojen za invalidsko varstvo, v roku 30 dni od prejema obvestila
zahteva razveljavitev sprejete odločitve, ki bi lahko škodljivo vplivala na
ohranjanje delovnih mest za invalide. 
(4) Za povečanje ali zmanjšanje števila zaposlenih v invalidskem
podjetju nad 20 delavcev v posameznem koledarskem letu mora invalidsko podjetje
pridobiti soglasje ministrstva, pristojnega za invalidsko varstvo.
59. člen
(revizija računovodskih izkazov)
(1) Invalidska podjetja in zaposlitveni centri, ki se po
določbah zakona, ki ureja gospodarske družbe, razvrščajo v srednje ali velike
družbe, revidirajo računovodske izkaze vsako leto, invalidska podjetja in
zaposlitveni centri, ki se razvrščajo v majhne družbe, pa na vsaka tri leta. 
(2) Vsa invalidska podjetja in zaposlitveni centri vsako
poslovno leto zagotovijo revizorjevo poročilo o opravljenih dogovorjenih
postopkih, s katerimi revizijska družba, ustanovljena v skladu z zakonom, ki
ureja revidiranje, ugotovi, ali so javna sredstva, prejeta zaradi zaposlenih
invalidov, prikazana na posebnem kontu in je zagotovljena njihova namenska
poraba skladno z določbami tega zakona. 
(3) Invalidska podjetja in zaposlitveni centri ministrstvu,
pristojnemu za invalidsko varstvo, predložijo letna poročila skupaj z
revizorjevim poročilom o opravljenih dogovorjenih postopkih najpozneje v 30
dneh po njihovem prejemu. 
60. člen
(odvzem in prenehanje statusa)
(1) Invalidskemu podjetju ali zaposlitvenemu centru se z
odločbo odvzame status invalidskega podjetja ali status zaposlitvenega centra,
če je ugotovljeno: 
-       
da ne izpolnjuje več pogojev za ohranitev statusa po tem zakonu, 
-       
da ne uporablja javnih sredstev, prejetih zaradi zaposlenih invalidov,
skladno z 61. členom tega zakona, 
-       
da krši določbe 57. ali 64. člena tega zakona, 
-       
da v roku, ki ga določi ministrstvo, pristojno za invalidsko varstvo,
temu ne pošlje vseh zahtevanih podatkov, ki se nanašajo na poslovanje
invalidskega podjetja ali zaposlitvenega centra, 
-       
da ministrstvo, pristojno za invalidsko varstvo, ni obvestil o spremembi
lastništva, ali se na kakšen drug način izogiba izvajanju nadzora, 
-       
da po revizorjevem mnenju računovodski izkazi niso resničen in pošten
prikaz finančnega stanja pravne osebe, ki je bila predmet revidiranja, 
-       
da po revizorjevem mnenju ni prikazoval in porabljal javnih sredstev,
prejetih zaradi zaposlenih invalidov, skladno s tem zakonom, 
-       
da na poziv ministrstva, pristojnega za invalidsko varstvo,
neporabljenih javnih sredstev, prejetih zaradi zaposlenih invalidov, ni nakazal
Republiki Sloveniji ali 
-       
da huje krši predpise s področja delovnopravne in davčne zakonodaje,
varstva in zdravja pri delu in socialnega varstva. 
(2) Minister, pristojen za invalidsko varstvo, odvzame status
invalidskega podjetja ali zaposlitvenega centra tudi na podlagi njihove vloge
za odvzem statusa. 
(3) Zoper odločbo o odvzemu statusa invalidskega podjetja ali
zaposlitvenega centra ni pritožbe. 
(4) Status invalidskega podjetja ali zaposlitvenega centra
preneha z uvedbo stečajnega postopka. Uvedba stečajnega postopka je razlog za
izbris invalidskega podjetja iz registra invalidskih podjetji ali
zaposlitvenega centra iz razvida zaposlitvenih centrov, ki ju vodi ministrstvo,
pristojno za invalidsko varstvo, po uradni dolžnosti. 
61. člen
(način porabe sredstev iz naslova oprostitev in ugodnosti
pri plačevanju prispevkov zaradi zaposlovanja invalidov)
(1) Delodajalci, ki zaradi zaposlenih invalidov pridobijo
sredstva iz naslova oprostitev in ugodnosti pri plačevanju prispevkov, nagrade
za preseganje kvote in subvencioniranje plač invalidom zaradi doseganja nižjih
delovnih rezultatov, morajo ta sredstva prikazovati na posebnem kontu, način
porabe teh sredstev pa urejata 33. in 34. člen Uredbe Komisije (EU) št.
651/2014 z dne 17. junija 2014 o razglasitvi nekaterih vrst pomoči za
združljive z notranjim trgom pri uporabi členov 107 in 108 Pogodbe (UL L št.
187 z dne 26. 6. 2014, str. 1; v nadaljnjem besedilu: Uredba 651/2014/EU). 
(2) Delodajalci so dolžni ministrstvu, pristojnemu za
invalidsko varstvo, mesečno posredovati podatke o pridobljenih in porabljenih
sredstvih iz prejšnjega odstavka, preko sistema elektronskega poslovanja
Sklada. 
(3) Delodajalci neporabljena javna sredstva, ki jih pridobijo
zaradi zaposlenih invalidov, obrestujejo najmanj po referenčni obrestni meri,
določeni skladno z 9. členom Uredbe Komisije (ES) št. 794/2004 z dne 21. aprila
2004 o izvajanju Uredbe Sveta (ES) št. 659/1999 o določitvi podrobnih pravil za
uporabo člena 93 Pogodbe ES (UL L št. 140 z dne 30. 4. 2004, str. 1), kot je
bila spremenjena z Uredbo Komisije (ES) št. 271/2008 z dne 30. januarja 2008 o
spremembi Uredbe (ES) št. 794/2004 o izvajanju Uredbe Sveta (ES) št. 659/1999 o
določitvi podrobnih pravil za uporabo člena 93 Pogodbe ES (UL L št. 82 z dne
25. 3. 2008, str. 1), ki je objavljena na spletni strani ministrstva,
pristojnega za finance. 
(4) Če delodajalci prejetih sredstev iz prvega odstavka tega
člena ne porabijo v treh letih od prejema ali jih ne porabijo skladno s prvim
odstavkom tega člena, jih obrestovana na način iz prejšnjega odstavka, nakažejo
Republiki Sloveniji oziroma Skladu. 
61.a člen
(kršitev pravila kumulacije)
Delodajalci, pri katerih je ob nadzoru ugotovljeno, da so
kršili določbe Uredbe 651/2014/EU v delu, ki se nanaša na kumulacijo pomoči za
zaposlovanje invalidov, do pomoči niso več upravičeni v tekočem letu in v
naslednjem koledarskem letu, poleg tega pa morajo prejemniki javna sredstva, ki
presegajo dovoljeno višino pomoči, obrestovana po referenčni obrestni meri,
nakazati Republiki Sloveniji oziroma Skladu. 
VIII. KVOTNI SISTEM ZAPOSLOVANJA INVALIDOV
62. člen
(dolžnost zaposlovanja invalidov – kvota)
(1) Delodajalci, ki zaposlujejo najmanj 20 delavcev, razen
tujih diplomatskih in konzularnih predstavništev, invalidskih podjetij in
zaposlitvenih centrov, so dolžni zaposlovati invalide v okviru določenega
deleža od celotnega števila zaposlenih delavcev (v nadaljnjem besedilu: kvota).
(2) V skupno število zaposlenih po tem zakonu se štejejo tudi
družbeniki zasebnih družb in zavodov v Republiki Sloveniji, ki so poslovodne
osebe na podlagi pogodbe o zaposlitvi pri istem delodajalcu, samostojni
podjetniki posamezniki in druge osebe, ki na območju Republike Slovenije
samostojno opravljajo poklicno oziroma drugo dovoljeno dejavnost ter so na teh
podlagah zavarovani. 
(3) Kvoto iz prvega odstavka tega člena določi Vlada
Republike Slovenije na predlog Ekonomsko socialnega sveta z uredbo. Kvota je
glede na registrirano področje glavne dejavnosti SKD delodajalca lahko
različna, vendar ne more biti nižja od 2% in ne višja od 6% od skupnega števila
zaposlenih delavcev.
(4) V primeru, da tako izračunana kvota ne predstavlja celega
števila, se vrednosti do 0,5% zaokrožijo navzdol in vrednosti od vključno 0,5%
zaokrožijo navzgor.
(5) V kvoto se štejejo invalidi, ki jih delodajalci prijavijo
v zavarovanje kot invalide skladno z Navodilom za izpolnjevanje obrazca prijave
v zavarovanje za invalide (Uradni list RS, št. 10/05 in 43/05).
63. člen
(vštevanje v kvoto)
(1) V kvoto se vštevajo vsi invalidi iz 3. člena tega zakona,
ki imajo sklenjeno pogodbo o zaposlitvi za najmanj 20 ur tedensko.
(2) (črtan). 
64. člen
(nadomestna izpolnitev kvote)
(1) Delodajalec, ki ne izpolnjuje kvote z zaposlenimi
invalidi in ima sklenjeno pogodbo o poslovnem sodelovanju z invalidskim
podjetjem ali zaposlitvenim centrom, lahko zniža obveznost plačila prispevka za
vzpodbujanje zaposlovanja invalidov z realizirano nadomestno izpolnitvijo
kvote. Za nadomestno izpolnitev kvote šteje v koledarskem letu sklenjena in
realizirana pogodba o poslovnem sodelovanju z invalidskim podjetjem ali
zaposlitvenim centrom, po kateri se priznajo stroški dela v višini najmanj 15
minimalnih plač letno za vsakega invalida, ki bi ga moral delodajalec zaposliti
v okviru predpisane kvote. Ob tem se upoštevajo le dejansko realizirane pogodbe
in plačilo po realiziranih pogodbah. 
(2) Delodajalec, zavezanec h kvoti, ki namerava nadomestno
izpolniti kvoto, mora Skladu oddati napoved nadomestne izpolnitve kvote v roku
deset dni od sklenitve pogodbe. Napoved odda na spletnem naslovu Sklada za
elektronsko izmenjavo podatkov skupaj s pogodbo o poslovnem sodelovanju iz
prejšnjega odstavka. 
(3) Sklad upošteva napoved nadomestne izpolnitve kvote od
prvega dne meseca, v katerem prejme pogodbo iz prejšnjega odstavka. Nadomestno
izpolnitev kvote je mogoče napovedati za največ 12 mesecev koledarskega leta. 
(4) Izdelki in storitve, ki so predmet pogodbe o poslovnem
sodelovanju, morajo biti izdelani ali storitve opravljene z delavci
invalidskega podjetja ali zaposlitvenega centra. Predmet pogodbe o poslovnem
sodelovanju za nadomestno izpolnitev kvote ne smejo biti posredovalne ali
posredniške storitve, razen za posredovanje začasne delovne sile, ali storitve
preprodaje blaga. V primeru dvoma je dokazno breme na strani delodajalca,
zavezanca h kvoti. 
(5) Invalidsko podjetje ali zaposlitveni center mora imeti v
Poslovnem registru Slovenije registrirano dejavnost, ki je predmet pogodbe o
poslovnem sodelovanju. 
(6) Iz pogodbe o poslovnem sodelovanju mora biti razvidno
zlasti: 
-       
predmet pogodbe, 
-       
vrednost za posamezno vrsto storitve ali izdelkov in skupna pogodbena
vrednost brez DDV za obdobje nadomestnega izpolnjevanja kvote, 
-       
stroški dela za posamezno vrsto storitve ali izdelkov in celotni stroški
dela po pogodbi brez DDV za obdobje nadomestnega izpolnjevanja kvote, razvidni
iz kalkulacije, ki jo mora invalidsko podjetje ali zaposlitveni center na
zahtevo Sklada predložiti v vpogled. 
(7) Napovedi nadomestne izpolnitve kvote, ki jih zavezanci h
kvoti Skladu ne bodo poslali pravočasno, ali pogodbe o poslovnem sodelovanju,
ki ne bodo sklenjene skladno z določbami zakona, ki ureja obligacijska
razmerja, in z določbami tega zakona, se ne upoštevajo. 
(8) Delodajalec, zavezanec h kvoti, mora mesečno do zadnjega
dne v mesecu za pretekli mesec oddati mesečno poročilo o izpolnitvi pogodbenih
obveznosti. Poročilo, ki ga poleg odgovorne osebe delodajalca, zavezanca h
kvoti, podpiše odgovorna oseba invalidskega podjetja ali zaposlitvenega centra,
odda na spletnem naslovu Sklada za elektronsko izmenjavo podatkov. Poročilo je
podlaga za knjigovodsko listino, ki velja kot obvestilo delodajalcem,
zavezancem h kvoti, o višini mesečnega prispevka. 
(9) Če delodajalec, zavezanec h kvoti, v roku iz prejšnjega
odstavka Skladu ne odda mesečnega poročila, se šteje, da kvota ni bila
izpolnjena. Naknadno dokazovanje realizacije pogodbe za nadomestno izpolnitev
kvote ali oddaja mesečnega poročila kot dokazila o nadomestni izpolnitvi kvote
po predpisanem roku nista mogoča. 
(10) Sklad upošteva realizacijo nadomestne kvote do višine
mesečne obveznosti. Morebitno večjo realizacijo nadomestne izpolnitve kvote
Sklad upošteva za izpolnjevanje mesečne obveznosti delodajalca v prihodnjih
mesecih. Morebitno večjo realizacijo nadomestne izpolnitve kvote Sklad ne
upošteva za izpolnjevanje obveznosti delodajalca v naslednjem letu. 
(11) Delodajalcu, zavezancu h kvoti, pri katerem je v
postopku nadzora ugotovljena kršitev pri uveljavljanju nadomestne izpolnitve
kvote, Sklad ne upošteva uveljavljanje nadomestne izpolnitve kvote za tekoče
leto, delodajalec, zavezanec h kvoti, pa ne more nadomestno izpolnjevati kvote
tudi v naslednjem koledarskem letu. Če je v postopku nadzora ugotovljena
kršitev pri uveljavljanju nadomestne izpolnitve kvote za tekoče in pretekla
leta, Sklad o ugotovitvi s poročilom o nadzoru obvesti delodajalca. Sklad na
podlagi navedenega brez predhodne izdaje opomina izda odločbo o obveznosti
plačila prispevka, skupaj z zamudnimi obrestmi, za obdobje ugotovljene kršitve
po 65. členu tega zakona. 
65. člen
(plačilo zaradi neizpolnjevanja kvote)
(1) Sklad za delodajalca, zavezanca h kvoti, ki ne izpolnjuje
kvote, objavi obveznost plačila prispevka na spletnem mestu Sklada za
elektronsko izmenjavo podatkov najpozneje do desetega dne v mesecu za pretekli
mesec. Podlaga za objavo so podatki iz uradnih evidenc upravljavcev podatkov.
Objava velja kot obvestilo zavezancem h kvoti o višini mesečnega prispevka. 
(2) Delodajalec, zavezanec h kvoti, ki ne izpolni kvote z
zaposlenimi invalidi niti z nadomestno izpolnitvijo kvote, mora do vključno
zadnjega dne v mesecu za pretekli mesec plačati v Sklad prispevek za
vzpodbujanje zaposlovanja invalidov v višini 70 % minimalne plače za vsakega
invalida, ki bi ga moral zaposliti za izpolnitev predpisane kvote. 
(3) Če delodajalec, zavezanec h kvoti, ne izpolnjuje
obveznosti iz drugega odstavka tega člena, mu Sklad izda odločbo o obveznosti
plačila. 
(4) Pritožba zoper odločbo iz prejšnjega odstavka ne zadrži
izvršitve. 
(5) O pritožbi odloča ministrstvo, pristojno za invalidsko
varstvo. 
(6) Če Sklad ugotovi, da je delodajalec plačal prispevek v
višjem znesku, kakor ga je dolgoval, mu preveč plačani znesek vrne skladno z
določbami zakona, ki ureja davčni postopek. 
(7) Če ima delodajalec neporavnane zapadle obveznosti do
Sklada in je vložil zahtevek za izplačilo vzpodbud po tem zakonu, Sklad izvede
pobot terjatev in obveznosti v skladu z zakonom, ki ureja davčni postopek in
delodajalca o tem pisno obvesti.
66. člen
(prijava invalida v zavarovanje)
(1) Na obrazcih za prijavo, odjavo ali spremembo obveznega
pokojninskega in invalidskega ter zdravstvenega zavarovanja delavcev je
potrebno označiti, da se prijavlja ali odjavlja delavec invalid. 
(2) Zavod za zdravstveno zavarovanje Slovenije mesečno
posreduje Skladu podatke o prijavi in odjavi zaposlenih invalidov pri
posameznih delodajalcih. 
(3) Delodajalci, ki zaposlujejo invalide, nimajo pa jih
prijavljenih na Zavodu za zdravstveno zavarovanje Slovenije kot invalide v
skladu z Navodilom za izpolnjevanje obrazca prijave v zavarovanje za invalide,
ne morejo uveljavljati njihovega vštevanja v kvoto, prav tako pa tudi ne
preseganja kvote za obdobje, ko invalidov niso imeli ustrezno prijavljenih. 
(4) Če delodajalec ugotovi, da se podatki iz njegovih evidenc
razlikujejo od podatkov v uradni evidenci Zavoda za zdravstveno zavarovanje
Slovenije, jih mora zaradi uveljavljanja spremembe obračuna kvote uskladiti na
Zavodu za zdravstveno zavarovanje Slovenije in hkrati o tem obvestiti Sklad do
15. v mesecu za pretekli mesec. 
IX. VZPODBUDE ZA ZAPOSLOVANJE INVALIDOV
67. člen
(vrste finančnih vzpodbud)
Za enakopravnejše vključevanje invalidov v zaposlitev se
lahko priznajo naslednje finančne vzpodbude:
-       
subvencije plač invalidom,
-       
plačilo stroškov prilagoditve delovnih mest in sredstev za delo
invalidov,
-       
plačilo stroškov storitev v podpornem zaposlovanju,
-       
oprostitev plačila prispevkov za pokojninsko in invalidsko zavarovanje
zaposlenih invalidov,
-       
nagrade za preseganje kvote,
-       
letne nagrade delodajalcem za dobro prakso na področju zaposlovanja
invalidov in
-       
druge vzpodbude na področju zaposlovanja invalidov in ohranjanja
delovnih mest za invalide ter druge razvojne vzpodbude.
1. Subvencije plač invalidom
68. člen
(pravica do subvencije plače)
(1) Subvencija plače je pravica invalida, zaposlenega na
zaščitenem delovnem mestu, lahko pa tudi v podporni zaposlitvi in invalidskem
podjetju, ki jo uveljavlja invalid pri Skladu zaradi doseganja nižjih delovnih
rezultatov, ki so posledica njegove invalidnosti. 
(2) Invalid, ki se je usposabljal na konkretnem delovnem
mestu pri delodajalcu, lahko vloži vlogo za priznanje pravice iz prejšnjega
odstavka, ko z delodajalcem sklene pogodbo o zaposlitvi za enako ali podobno
delo. 
(3) Invalid, ki se zaposli pri delodajalcu brez predhodnega
usposabljanja za enako ali podobno delo, ali zaposleni invalid, katerega
delodajalec po preteku treh mesecev od zaposlitve napoti na oceno doseganja
delovnih rezultatov, ker ocenjuje, da so ti nižji od pričakovanih, lahko na
podlagi izdelane ocene vloži vlogo za priznanje pravice iz prvega odstavka tega
člena. 
(4) O pravici do subvencije plače zaposlenemu invalidu odloča
Sklad. 
(5) O pritožbi zoper odločbo o pravici do subvencije plače
odloča ministrstvo, pristojno za invalidsko varstvo, po predhodnem mnenju
komisije, ki jo imenuje minister, pristojen za invalidsko varstvo, iz vrst
strokovnjakov Sklada, Zavoda in ministrstva, pristojnega za invalidsko varstvo.
(6) Sklad vroči odločbo o pravici do subvencije plače
zaposlenemu invalidu in njegovemu delodajalcu. 
(7) V primeru ponovne ocene doseganja delovnih rezultatov, s
katero je ugotovljeno drugačno doseganje delovnih rezultatov kakor v prejšnji
oceni, mora zaposleni invalid na Sklad vložiti novo vlogo za subvencijo plače. 
69. člen
(določanje višine subvencije plače)
(1) Osnova za izračun subvencije plače invalida na zaščitenih
delovnih mestih, v podporni zaposlitvi in pri zaposlitvi v invalidskih
podjetjih je minimalna plača. 
(2) Višina subvencije plače invalida je odvisna od stopnje
invalidnosti. 
(3) Merila in postopek za določitev višine subvencije plače
za invalide predpiše minister, pristojen za invalidsko varstvo. 
70. člen
(odstotek subvencije plače)
Invalidi so upravičeni do naslednjih odstotkov subvencije
plače od osnove iz prvega odstavka prejšnjega člena, glede na obliko
zaposlitve:
-       
v zaščitni zaposlitvi od 30% do 70%,
-       
v podporni zaposlitvi od 5% do 30% in
-       
v invalidskem podjetju od 5% do 30%.
71. člen
(način določanja plače invalida)
(1) Subvencija plače invalida je sestavni del plačila za delo
po pogodbi o zaposlitvi.
(2) Delodajalec mora pri plači invalida, zaposlenega v podporni
zaposlitvi ali v invalidskem podjetju, ki ima pravico do subvencije plače v
skladu z 68. členom tega zakona, upoštevati, da plača, ki jo invalidu izplača
za opravljeno delo in subvencija plače, izplačana po tem zakonu, skupaj
predstavljata plačo delovnega mesta, za katerega ima invalid sklenjeno pogodbo
o zaposlitvi oziroma najmanj minimum, določen z zakonom oziroma kolektivno
pogodbo. 
(3) Na zaščitenih delovnih mestih sta plača, ki jo za opravljeno
delo invalida izplača delodajalec in subvencija plače, izplačana po tem zakonu,
skupaj minimum, določen z zakonom oziroma kolektivno pogodbo.
(4) Delodajalec Skladu pošlje zahtevek za povračilo subvencij
plače za invalide v elektronski obliki na spletnem mestu Sklada .
(5) Zahtevek mora delodajalec vložiti najpozneje v roku 30
dni od dneva izplačila plač, Sklad pa subvencije plač povrne delodajalcu v roku
enega meseca od prejema zahtevka. Če delodajalec ne odda zahtevka za povračilo
subvencij plač v predpisanem roku, mu Sklad subvencij ne povrne. 
(6) V primeru neupravičeno izplačanih subvencij plač Sklad
delodajalcu izda odločbo, s katero mu naloži vračilo neupravičeno izplačanih
subvencij skupaj z obrestmi od dneva izplačila neupravičeno izplačanih
subvencij do vračila teh Skladu v roku 30 dni od vročitve odločbe. 
(7) Pritožba zoper odločbo iz prejšnjega odstavka ne zadrži
izvršitve. O pritožbi odloča ministrstvo, pristojno za invalidsko varstvo. 
2. Druge vrste finančnih vzpodbud
72. člen
(plačilo stroškov prilagoditve delovnega mesta in sredstev za
delo)
(1) Na podlagi izdelanega individualnega načrta prilagoditve,
iz katerega je razvidno, da se invalid zaradi invalidnosti lahko zaposli le na
zanj prilagojenem delovnem mestu ali da za opravljanje delovnih nalog potrebuje
prilagojena sredstva za delo, lahko delodajalec zaprosi Sklad za plačilo
primerne prilagoditve. 
(2) Upravičeni stroški plačila prilagoditve so stroški, ki
jih je treba dodati stroškom, ki bi pri delodajalcu nastali, če bi zaposloval
delavce, ki niso invalidi. Upravičeni stroški ne smejo presegati 100 %
upravičenih stroškov, opredeljenih v 42. členu Uredbe o splošnih skupinskih
izjemah. 
(3) K vlogi je treba poleg individualnega načrta primerne
prilagoditve priložiti dokazilo o invalidnosti, odločbo Zavoda o zaposljivosti
v podporni ali zaščitni zaposlitvi, če jo ima, in dva specificirana predračuna
stroškov primerne prilagoditve dveh različnih dobaviteljev ali izvajalcev
prilagoditve. 
(4) Vlogo lahko vloži delodajalec, ki sklene pogodbo o
zaposlitvi z brezposelnim invalidom za najmanj 12 mesecev, ali za že
zaposlenega invalida, če ni drugega zavezanca za plačilo stroškov prilagoditve.
V tem primeru mora predložiti podpisano izjavo o tem. 
(5) Izjemoma lahko izvajalci zaposlitvene rehabilitacije za
invalide, ki so opredeljeni kot zavarovanci s prišteto dobo za pridobitev in
odmero pravic na podlagi osebnih okoliščin, kakor to določajo predpisi s
področja pokojninskega in invalidskega zavarovanja, zaprosijo za plačilo stroškov
prilagoditve že v času trajanja zaposlitvene rehabilitacije, če bi bilo njeno
izvajanje brez ustreznih prilagoditev nemogoče, kar mora biti razvidno iz
rehabilitacijskega načrta. 
(6) Sklad obravnava prejeto vlogo skupaj s predstavnikom
Inštituta in ministrstva, pristojnega za invalidsko varstvo, na obravnavo pa
povabi tudi izvajalca zaposlitvene rehabilitacije, ki je izdelal načrt
prilagoditve. 
(7) V primeru nepopolne vloge lahko Sklad v osmih dneh od
prejetja vloge zahteva tudi dodatno dokumentacijo v zvezi s prilagoditvijo ali
v sodelovanju z izvajalcem zaposlitvene rehabilitacije in delodajalcem opravi
ogled delovnega mesta. 
(8) Sklad financira stroške primerne prilagoditve v višini
dejanskih stroškov v skladu z drugim odstavkom tega člena. 
73. člen
(plačilo stroškov podpornih storitev)
(1) Delodajalec, ki ima z invalidom sklenjeno pogodbo o
podporni zaposlitvi in izdelan načrt podpornih storitev, ki jih invalid
potrebuje, lahko na Sklad vloži vlogo za plačilo stroškov podpornih storitev,
katere lahko izvaja oseba, ki ni strokovni delavec iz 9. člena tega zakona. 
(2) Sklad delodajalcu plača podporne storitve le za čas, ki
ga izvajalec podpornih storitev porabi neposredno za pomoč invalidu. 
(3) K vlogi mora priložiti odločbo Zavoda o podporni zaposlitvi,
pogodbo o zaposlitvi in individualni načrt podpornih storitev. 
(4) Sklad financira podporne storitve iz prejšnjega odstavka
v obsegu največ do 30 ur mesečno po ceniku, ki ga sprejme minister, pristojen
za invalidsko varstvo. 
(5) Delodajalec mora Skladu mesečno na predpisanem obrazcu
poslati zahtevek za plačilo podpornih storitev, ki so bile nudene invalidu v
preteklem mesecu, skupaj s poročilom o opravljenih storitvah. 
(6) Poročilo iz prejšnjega odstavka podpišejo delodajalec,
invalid in izvajalec podpornih storitev. 
(7) Delodajalec mora osebi, ki izvaja podporne storitve, na
plačni listi ločeno prikazati znesek plačila, ki ga oseba prejme za opravljene
podporne storitve. Če podporne storitve izvaja oseba, ki ni zaposlena pri istem
delodajalcu kakor invalid, ki se mu nudijo podporne storitve, delodajalec
znesek plačila za opravljene podporne storitve nakaže invalidu, kar mora biti
razvidno iz invalidove plačne liste. 
74. člen
(oprostitev plačila prispevkov)
(1) Ne glede na določbe drugega odstavka 60. člena Zakona o
zdravstvenem varstvu in zdravstvenem zavarovanju (Uradni list RS, št. 72/06 –
uradno prečiščeno besedilo, 114/06 – ZUTPG, 91/07, 76/08, 62/10 – ZUPJS, 87/11,
40/12 – ZUJF, 21/13 – ZUTD-A, 91/13, 99/13 – ZUPJS-C, 99/13 – ZSVarPre-C in 111/13
– ZMEPIZ-1) in drugega odstavka 11. člena Zakona o starševskem varstvu in
družinskih prejemkih (Uradni list RS, št. 26/14) so invalidska podjetja in
zaposlitveni centri oproščeni plačila prispevkov in sicer: 
-       
zaposlitveni centri so oproščeni plačila prispevkov za vse zaposlene
delavce, 
-       
invalidska podjetja so oproščena plačila prispevkov za zaposlene
invalide, 
-       
invalidska podjetja, ki imajo zaposlenih več kakor tretjino invalidov,
ki niso delovni invalidi II. ali III. kategorije oziroma imajo zaposlenih več
kakor tretjino delovnih invalidov s prišteto dobo za pridobitev in odmero
pravic na podlagi osebnih okoliščin, so oproščena plačila prispevkov za vse
zaposlene delavce in 
-       
invalidska podjetja, ki imajo zaposlenih vsaj 50 % invalidov, so
oproščena plačila prispevkov za vse zaposlene delavce. 
(2) Invalidska podjetja so v primerih iz tretje in četrte
alinee prejšnjega odstavka oproščena plačila prispevkov od osnove za plačilo
prispevkov od plače, nadomestila plače in drugih prejemkov iz delovnega
razmerja za zaposlene delavce, ki niso invalidi, za posamezni mesec, v višini
prispevkov od osnove do tri kratnika vsakokratne minimalne plače v Republiki
Sloveniji. Če so plača, nadomestilo plače in drugi prejemki iz delovnega
razmerja za isti mesec izplačani v več delih ali ločeno, se ob izplačilu
zadnjega dela izvede poračun prispevkov. 
(3) Delodajalci so za invalide, ki jih zaposlujejo nad
predpisano kvoto in katerih invalidnost ni posledica poškodbe pri delu ali
poklicne bolezni pri istem delodajalcu, na podlagi odločbe Sklada oproščeni
plačila prispevkov za obvezno pokojninsko in invalidsko zavarovanje. 
(4) Določba prejšnjega odstavka velja tudi za delodajalce, ki
zaposlujejo manj kot 20 delavcev in za samozaposlene invalide. 
(5) O pravici iz tretjega in četrtega odstavka tega člena
odloča Sklad, o pritožbi pa odloča ministrstvo, pristojno za invalidsko
varstvo. 
(6) Prispevke za obvezno pokojninsko in invalidsko
zavarovanje iz tretjega in četrtega odstavka tega člena prikazuje delodajalec
oziroma samozaposleni invalid na posebnem kontu in jih kot odstopljena sredstva
uporabi za namene iz 61. člena tega zakona. 
(7) Samozaposleni invalidi, ki si ne izplačujejo plače,
morajo pri porabi oproščenih prispevkov upoštevati pravilo »de minimis«. 
(8) Delodajalci iz prvega, drugega, tretjega in četrtega
odstavka tega člena morajo seznaniti pooblaščenega revizorja, da mora
revidirati letno poročilo v delu, ki se nanaša na porabo javnih sredstev,
prejetih zaradi zaposlenih invalidov, po dogovorjenih postopkih iz drugega odstavka
59. člena tega zakona. 
(9) Zavodu za pokojninsko in invalidsko zavarovanje Slovenije
pokriva prispevke iz drugega, tretjega in četrtega odstavka tega člena
Republika Slovenija iz proračuna. 
(10) Neposredni in posredni uporabniki državnega proračuna
niso upravičeni do oprostitve plačila prispevkov za pokojninsko in invalidsko
zavarovanje po določbah tega člena.
75. člen
(nagrada za preseganje kvote)
(1) Vlada Republike Slovenije v uredbi iz tretjega odstavka
62. člena tega zakona določi višino in čas prejemanja nagrade delodajalcu, ki
zaposluje več invalidov, kot je določeno s kvoto in delodajalcu, ki zaposluje
manj kot 20 delavcev in ima zaposlene invalide, pod pogojem, da njihova
invalidnost ni nastala kot posledica poškodbe pri delu ali poklicne bolezni pri
tem delodajalcu.
(2) Sklad na vlogo delodajalca izda odločbo o višini denarne
nagrade.
(3) Prejeta sredstva iz prvega odstavka tega člena mora
delodajalec porabiti za namene iz 61. člena tega zakona. 
(4) Samozaposleni invalidi, ki si ne izplačujejo plače,
morajo v primeru uporabe nagrade za preseganje kvote za namen iz prvega
odstavka 61. člena tega zakona, upoštevati merila in pogoje, ki veljajo za
pravilo »de minimis« in so podrobneje določeni v uredbi, ki določa višino kvote
za zaposlovanje invalidov za delodajalce. 
(5) Neposredni in posredni uporabniki državnega proračuna
niso upravičeni do nagrade za preseganje kvote po določbah tega člena. 
76. člen
(letne nagrade za dobro prakso)
(1) Ministrstvo, pristojno za invalidsko varstvo, vsako leto
razpiše javni natečaj za podelitev letnih nagrad delodajalcem za dobro prakso
na področju zaposlovanja invalidov. Javni natečaj, v katerem so opredeljena merila
za izbor, pripravi odbor, ki ga imenuje minister, pristojen za invalidsko
varstvo.
(2) Nagrade podeljuje minister, pristojen za invalidsko varstvo.
X. SKLAD ZA VZPODBUJANJE ZAPOSLOVANJA INVALIDOV
77. člen
(ustanovitev in upravljanje Sklada)
(1) Sklad je javni finančni sklad, ki ga z namenom vzpodbujanja
razvoja zaposlovanja invalidov v skladu s tem zakonom in ohranjanja delovnih
mest zanje v imenu Republike Slovenije ustanovi Vlada Republike Slovenije.
Soustanovitelja sklada sta Zavod za pokojninsko in invalidsko zavarovanje
Slovenije in Zavod.
(2) Zavod za pokojninsko in invalidsko zavarovanje Slovenije ob
ustanovitvi prispeva v namensko premoženje sklada delež iz sredstev za
invalidsko zavarovanje v višini, kot jo določi v skladu z zakonom in lahko na
enak način povečuje njegovo vrednost. Zavod nameni za ustanovitev sklada delež sredstev
v višini kot je določeno v proračunu Republike Slovenije za namene povečanja
zaposlenosti invalidov in lahko iz istega vira povečuje vrednost namenskega
premoženja.
(3) Vlada Republike Slovenije in oba zavoda iz prejšnjega odstavka
uredijo medsebojna razmerja z ustanovitvenim aktom Sklada.
(4) Pri upravljanju Sklada sodelujejo tudi predstavniki sindikalnih
zvez in konfederacij, reprezentativnih za območje države, in predstavniki
delodajalskih združenj, reprezentativnih za območje države.
(5) Ustanovitelji z ustanovitvenim aktom določijo, da imajo
sindikati in delodajalske organizacije iz prejšnjega odstavka najmanj po enega
člana v nadzornem svetu Sklada.
78. člen
(delovno področje Sklada)
(1) Sklad odloča o pravicah in obveznostih invalidov in delodajalcev
v skladu s pooblastili po tem zakonu in opravlja druge naloge, za katere je
pristojen v skladu s tem zakonom in ustanovitvenim aktom.
(2) Sklad določi operativni način izvajanja pooblastil, ki
jih ima na podlagi tega zakona. 
79. člen
(sredstva Sklada)
(1) Sklad pridobiva namenska denarna sredstva iz:
-       
plačil delodajalcev zaradi neizpolnjevanja predpisane kvote,
-       
sredstev Zavoda za pokojninsko in invalidsko zavarovanje Slovenije,
namenjenih pospeševanju zaposlovanja nezaposlenih delovnih invalidov,
-       
namenskih prihodkov proračuna Republike Slovenije iz naslova plačanih
glob za storjene prekrške in odvzeto premoženjsko korist po tem zakonu,
-       
sredstev proračuna Republike Slovenije, namenjenih subvencioniranju plač
invalidov,
-       
donacij in
-       
drugih virov.
(2) Sredstva za delo Sklada se zagotavljajo iz proračuna Republike
Slovenije.
(3) Sklad mora zagotavljati ločeno vodenje sredstev iz prvih
dveh odstavkov tega člena.
(4) Republika Slovenija zagotavlja sredstva za kritje pravic,
ki se po tem zakonu financirajo iz Sklada, iz proračuna Republike Slovenije,
kadar drugi prihodki Sklada ne zadostujejo za kritje obveznosti Sklada. Višina
sredstev, ki jih zagotavlja proračun Republike Slovenije, se opredeli v finančnem
načrtu Sklada.
80. člen
(namen uporabe zbranih sredstev)
Denarna sredstva, pridobljena s plačilom zaradi
neizpolnjevanja kvote, Sklad uporablja za subvencije plač invalidov po tem
zakonu in za financiranje drugih vzpodbud iz 67. člena tega zakona.
81. člen
(zbiranje in posredovanje podatkov)
(1) Sklad brezplačno pridobiva osebne in druge podatke iz
zbirk podatkov in evidenc v skladu s tem zakonom od upravljavcev, ki jih
vodijo.
(2) Posamezniki in delodajalci morajo Skladu na njegovo zahtevo
posredovati tudi vse podatke, ki jih Sklad potrebuje pri odločanju o pravicah
in obveznostih, za katere je pristojen.
(3) Sklad lahko podatke, ki jih pridobi od zavezancev iz
prvega in drugega odstavka tega člena, uporabi samo za potrebe postopkov po tem
zakonu.
XI. NADZOR
82. člen
(vrste nadzora)
Nadzor po tem zakonu obsega:
-       
strokovni nadzor, ki ga izvajajo strokovne komisije, ki jih imenuje
minister, pristojen za invalidsko varstvo,
-       
finančni nadzor, ki ga izvaja Računsko sodišče Republike Slovenije,
-       
nadzor nad poslovanjem izvajalcev zaposlitvene rehabilitacije v zvezi z
izvajanjem storitev zaposlitvene rehabilitacije in izvajalcev programov
socialne vključenosti, zaposlitvenih centrov, invalidskih podjetij, Sklada in
Zavoda, ki ga izvaja ministrstvo, pristojno za invalidsko varstvo,
-       
nadzor nad izvajanjem pravic iz naslova delovnih razmerij in
zaposlovanja po tem zakonu, ki ga izvaja Inšpektorat Republike Slovenije za
delo,
-       
nadzor nad izpolnjevanjem kvote, ki ga izvaja Sklad,
-       
nadzor nad izpolnitvijo pogodb o poslovnem sodelovanju zaradi nadomestne
izpolnitve kvote, ki ga izvaja Sklad oziroma njegov pooblaščenec, 
-       
nadzor nad porabo oproščenih prispevkov iz 74. člena tega zakona in
nagrade za preseganje kvote iz 75. člena tega zakona, ki ga izvaja komisija, ki
jo imenuje minister, pristojen za invalidsko varstvo in 
-       
nadzor nad izvajanjem ocenjevanja doseganja delovnih rezultatov
zaposlenih invalidov, ki ga izvaja Inštitut in o rezultatih nadzora poroča
ministrstvu, pristojnemu za invalidsko varstvo. 
XII. VODENJE ZBIRK PODATKOV
83. člen
(način vodenja zbirk podatkov)
(1) Ministrstvo, pristojno za invalidsko varstvo, vodi:
-       
evidenco vseh javnih sredstev, ki jih prejme posamezni delodajalec
zaradi zaposlenih invalidov, 
-       
razvid izvajalcev programov socialne vključenosti, 
-       
razvid izvajalcev zaposlitvene rehabilitacije,
-       
razvid zaposlitvenih centrov in
-       
register invalidskih podjetij.
(2) Vpis v razvid oziroma v register in izbris iz razvida oziroma
iz registra se izvede na podlagi dokončne odločbe ministra, pristojnega za
invalidsko varstvo, in vsebuje naslednje podatke:
-       
zaporedno številko vpisa,
-       
datum vpisa in številko ter datum odločbe, ki je podlaga za vpis,
-       
ime, sedež in osebno ime zastopnika pravne osebe,
-       
datum izbrisa in številko ter datum odločbe, ki je podlaga za izbris.
(3) Ne glede na določbe prejšnjega odstavka se izbris iz
razvida ali registra opravi tudi na podlagi izbrisa pravnega subjekta iz
sodnega registra. 
(4) Ministrstvo, pristojno za invalidsko varstvo, lahko zbira
podatke o zaposlenih delavcih v invalidskih podjetjih, zaposlitvenih centrih in
pri delodajalcih, ki so upravičeni do oprostitev in olajšav po 74. členu tega
zakona in nagrade za preseganje kvote po 75. členu tega zakona, in sicer: 
-       
ime in priimek, 
-       
davčno številko, 
-       
podatke o prebivališču, 
-       
podatke o invalidnosti. 
(5) Ministrstvo, pristojno za invalidsko varstvo, vodi evidenco
o višini vseh prejetih javnih sredstev za zaposlene invalide pri posameznih
delodajalcih, in sicer evidenco o višini sredstev za: 
-       
subvencije plač invalidov, zaposlenih v zaposlitvenih centrih, 
-       
subvencije plač invalidov, zaposlenih v invalidskih podjetjih, 
-       
subvencije plač invalidov, zaposlenih v invalidskih podjetjih s težjimi
invalidi, 
-       
subvencije plač invalidov pri delodajalcih, ki presegajo kvoto, 
-       
subvencije plač invalidov, zaposlenih v invalidskih podjetjih, ki imajo
zaposlenih vsaj 50 % invalidov, 
-       
oproščene prispevke za pokojninsko in invalidsko zavarovanje v
zaposlitvenih centrih, 
-       
oproščene prispevke za pokojninsko in invalidsko zavarovanje v
invalidskih podjetjih, 
-       
oproščene prispevke za pokojninsko in invalidsko zavarovanje v
invalidskih podjetjih s težjimi invalidi, 
-       
oproščene prispevke za pokojninsko in invalidsko zavarovanje pri
delodajalcih, ki presegajo kvoto, 
-       
oproščene prispevke za pokojninsko in invalidsko zavarovanje v
invalidskih podjetjih, ki imajo zaposlenih vsaj 50 % invalidov, 
-       
oproščene prispevke za zdravstveno varstvo in zdravstveno zavarovanje v
zaposlitvenih centrih, 
-       
oproščene prispevke za zdravstveno varstvo in zdravstveno zavarovanje v
invalidskih podjetjih, 
-       
oproščene prispevke za zdravstveno varstvo in zdravstveno zavarovanje v
invalidskih podjetjih s težjimi invalidi, 
-       
oproščene prispevke za zdravstveno varstvo in zdravstveno zavarovanje v
invalidskih podjetjih, ki imajo zaposlenih vsaj 50 % invalidov, 
-       
plačilo stroškov za prilagoditev delovnih mest in sredstev za delo, 
-       
plačilo stroškov prilagoditve prostorov, 
-       
stroške zaposlitve osebja za čas, ki ga to porabi za pomoč invalidom, 
-       
stroške prilagoditve ali nakupa opreme ali pridobitve in prilagoditve
programske opreme, 
-       
kritje stroškov gradnje lastnih poslovnih prostorov, stroške prenove
prostorov, njihovo širitev ali nakup nove opreme ter stroškov režijskih
delavcev in prevoznih stroškov, ki jih imajo delodajalci zaradi zaposlenih
invalidov, 
-       
obresti od neporabljenih javnih sredstev, prejetih za zaposlene
invalide, 
-       
druge vzpodbude na področju zaposlovanja invalidov in ohranjanja
delovnih mest za invalide ter druge razvojne vzpodbude, 
-       
letne nagrade delodajalcem za dobro prakso na področju zaposlovanja
invalidov, 
-       
nagrade za preseganje kvote, 
-       
subvencije plač invalidov, prejetih na podlagi ocene doseganja delovnih
rezultatov. 
(6) Minister, pristojen za invalidsko varstvo, podrobneje
predpiše način zbiranja in vodenja evidenc iz prejšnjega odstavka ter način
poročanja delodajalcev. 
84. člen
(vodenje evidenc)
(1) Evidence po tem zakonu vodijo Zavod, Sklad, Zavod za
zdravstveno zavarovanje Slovenije,, davčni organ po zakonu, ki ureja davčni
postopek, in ministrstvo, pristojno invalidsko varstvo. 
(2) Podatki iz evidenc se smejo uporabljati za nadzor nad
prejetimi državnimi pomočmi pri delodajalcih, ki zaposlujejo invalide, za
potrebe izvajanja tega zakona, za uveljavljanje pravic s področja socialne
varnosti pri pristojnih institucijah ter za statistične ali znanstveno
raziskovalne namene.
(3) Pravne osebe iz prvega odstavka tega člena, Zavod za
pokojninsko in invalidsko zavarovanje Slovenije, davčni organ po zakonu, ki
ureja davčni postopek, in pristojni državni organi lahko neposredno izmenjujejo
podatke iz evidenc, ki jih vodijo. 
(4) Pravne osebe iz prvega in tretjega odstavka tega člena
lahko neposredno izmenjujejo tudi osebne podatke iz evidenc, ki jih vodijo, in
sicer: 
-       
osebno ime, 
-       
enotno matično številko občana, 
-       
podatek o prebivališču, 
-       
datum nastanka invalidnosti, 
-       
šifro invalidnosti, 
-       
datum zaposlitve pri delodajalcu, 
-       
datum vključitve v obvezna socialna zavarovanja s statusom invalida in 
-       
naziv delovnega mesta. 
(5) Pravne osebe iz prvega in tretjega odstavka tega člena
morajo najpozneje do zadnjega dne v mesecu marcu za preteklo leto ministrstvu,
pristojnemu za invalidsko varstvo, sporočiti podatke o višini državnih pomoči
iz evidenc, ki jih vodijo, za vse gospodarske družbe, ki so prejemniki javnih
sredstev zaradi zaposlenih invalidov. 
(6) Podrobnejši način sporočanja podatkov iz prejšnjega
odstavka in način vodenja ter obdelave podatkov predpiše minister, pristojen za
invalidsko varstvo.
(7) Čas hrambe podatkov iz evidenc, predpisanih s tem zakonom,
je 50 let.
85. člen
(evidence Zavoda)
Zavod na podlagi tega zakona vodi naslednje evidence:
-       
evidenco brezposelnih invalidov,
-       
evidenco invalidov, ki so pridobili status po tem zakonu,
-       
evidenco invalidov, ki jim je bila priznana pravica do zaposlitvene
rehabilitacije,
-       
evidenco invalidov, ki jim je bila izdana odločba, da niso zaposljivi,
-       
evidenco invalidov, ki jim je bila izdana odločba o zaposljivosti na
zaščitenih delovnih mestih,
-       
evidenco invalidov, ki jim je bila izdana odločba o zaposljivosti v
podporni zaposlitvi.
-       
(črtana)
-       
(črtana)
-       
(črtana)
(2) Zavod upravlja, vodi in vzdržuje zbirke podatkov za
potrebe: 
-       
izvajanja storitev zaposlitvene rehabilitacije, 
-       
izvajanja nadzora nad porabo sredstev, spremljanja in načrtovanja ter
vodenja politike na področju zaposlovanja invalidov, 
-       
razvojno raziskovalnih dejavnosti s področja zaposlovanja invalidov, 
-       
zbiranja in vodenja statističnih podatkov s področja zaposlitvene
rehabilitacije. 
(3) Zbirke podatkov obsegajo naslednje podatke: 
1.     
osebne podatke, in sicer: 
-       
ime in priimek, 
-       
podatki o rojstvu in smrti, 
-       
davčna številka, 
-       
spol, 
-       
številka transakcijskega računa osebe, 
-       
podatki o državljanstvu, 
-       
podatki o prebivališču, 
-       
podatki o invalidnosti, 
-       
podatki o izobrazbi ali poklicu, dodatnih znanjih, usposobljenosti in
izkušnjah, 
-       
podatki o bolezni in funkcioniranju, 
-       
podatki o dosedanjih zaposlitvah in 
-       
podatke, ki se nanašajo na prijavo, vodenje in prenehanje vodenja
evidence; 
2.     
podatke za obravnavo, in sicer: 
-  podatek o vrsti vloge, 
-  podatki o priznanih
stroških, 
-  podatki o izvajanju
zaposlitvene rehabilitacije, 
-  podatki o mnenju
rehabilitacijske komisije, 
-  podatki o ciljih
rehabilitacije, 
-  podatki o zaposljivosti, 
-  podatki o vključitvi v
ukrepe aktivne politike zaposlovanja, 
-  podatki o delazmožnosti, 
-  podatki, ki se nanašajo na
uporabo storitev po tem zakonu, in 
-  podatki o zdravniških
obravnavah; 
3.     
podatke o izvajalcih zaposlitvene rehabilitacije, in sicer: 
-  matična številka, 
-  davčna številka, 
-  naziv, 
-  naslov in 
-  podatki o kontaktnih osebah;
4.     
podatke o delodajalcih, in sicer: 
-  matična številka, 
-  davčna številka, 
-  naziv, 
-  naslov, 
-  podatki o kontaktnih osebah
in 
-  podatki o izvedenih storitvah.
86. člen
(podatki v evidencah Zavoda)
Zavod poleg podatkov, ki jih vodi za vse brezposelne osebe na
podlagi predpisov s področja zaposlovanja in zavarovanja za primer
brezposelnosti, vodi po tem zakonu še naslednje podatke:
-       
številko, datum in organ, ki je izdal odločbo o invalidnosti,
-       
vrsta invalidnosti,
-       
številko in datum izdaje odločbe o priznani pravici do zaposlitvene
rehabilitacije iz 27. člena tega zakona,
-       
številko in datum izdaje odločbe o zaposljivosti iz 34. člena tega
zakona,
-       
število, vrste in obseg strokovne in tehnične podpore invalidu,
delodajalcu in delovnemu okolju v podporni zaposlitvi.
87. člen
(evidence Sklada)
Sklad na podlagi tega zakona vodi naslednje evidence:
-       
evidenco delodajalcev, ki so po tem zakonu dolžni zaposlovati invalide,
-       
evidenco delodajalcev, ki zaradi neizpolnjevanja kvote plačujejo v Sklad
prispevek za vzpodbujanje zaposlovanja invalidov,
-       
evidenco delodajalcev, ki zaposlujejo večje število invalidov od
predpisane kvote,
-       
evidenco prejemnikov subvencije plače,
-       
evidenco prejemnikov plačila stroškov storitev v podpornem zaposlovanju,
-       
evidenco prejemnikov plačila stroškov prilagoditve delovnega mesta in
sredstev za delo,
-       
evidenco upravičencev do oprostitve plačila prispevkov za pokojninsko in
invalidsko zavarovanje.
(2) Za namen ugotovitve izpolnjevanja predpisane kvote za
zaposlovanje invalidov iz 62. člena tega zakona lahko Sklad delodajalcu
posreduje osebne podatke pri njem zaposlenih invalidov, ki jih je pridobil od
Zavoda za zdravstveno zavarovanje Slovenije in sicer osebno ime, enotno matično
številko občana, podatek o prebivališču, šifro invalidnosti, datum zaposlitve
pri delodajalcu, datum vključitve v obvezna socialna zavarovanja s statusom
invalida in naziv delovnega mesta. 
88. člen
(podatki o delodajalcih v evidencah Sklada)
Evidence delodajalcev iz prvih štirih alinej prejšnjega
člena, ki jih vodi Sklad, vsebujejo naslednje podatke: 
-       
naziv in sedež delodajalca ter ime osebe, pooblaščene za zastopanje,
-       
glavno dejavnost delodajalca,
-       
število vseh zaposlenih pri delodajalcu,
-       
število zaposlenih invalidov pri delodajalcu z ločenim prikazom števila
sklenjenih pogodb o opravljanju dela na domu, dela na daljavo in dela na
posebej primernih delovnih mestih za invalide,
-       
vrednost, čas trajanja in število sklenjenih pogodb delodajalca o
poslovnem sodelovanju iz 64. člena tega zakona,
-       
dejavnost delodajalca, ki je uveljavil pravico iz 72., 73. in 74. člena
tega zakona.
89. člen
(podatki o posameznikih – prejemnikih vzpodbud v evidencah
Sklada)
Evidence posameznikov – prejemnikov finančnih vzpodbud iz četrte,
pete, šeste in sedme alineje 87. člena tega zakona, ki jih vodi Sklad,
vsebujejo naslednje podatke:
-       
osebne podatke prejemnikov vzpodbud (ime in priimek, EMŠO, davčno
številko, podatke o prebivališču, podatke o invalidnosti),
-       
številko in datum izdaje odločbe o priznanju pravice do subvencije plače
po 68. členu tega zakona,
-       
odstotek subvencije plače glede na obliko zaposlitve po 70. členu tega
zakona,
-       
obdobje, za katero je sklenjena pogodba o zaposlitvi in priznana
subvencija plače,
-       
način, obseg in predmet prilagoditve iz prvega odstavka 72. člena tega
zakona,
-       
vrsta in obseg podpornih storitev iz prvega odstavka 73. člena tega
zakona.
90. člen
(evidenca Zavoda za zdravstveno zavarovanje Slovenije)
(1) Zavod za zdravstveno zavarovanje Slovenije vodi podatke o
zavarovancih, vključenih v zdravstveno zavarovanje, iz katerih je razvidno, ali
je zavarovanec invalid iz 3. člena tega zakona.
(2) Podrobnejša navodila za izpolnjevanje obrazca prijave v
zavarovanje predpiše minister, pristojen za zdravje, v soglasju z ministrom,
pristojnim za invalidsko varstvo, in so del obrazca.
91. člen
(varstvo osebnih podatkov)
Za zbiranje, uporabo in posredovanje osebnih podatkov po tem
zakonu se uporabljajo določbe predpisov, ki urejajo varstvo osebnih podatkov.
XIII. KAZENSKE DOLOČBE
92. člen
(prekršek zaradi neplačevanja obveznosti iz naslova kvote)
(1) Z globo od 400 eurov do 41.700 eurov se kaznuje za
prekršek pravna oseba in samostojni podjetnik posameznik, če ne izpolnjuje
obveznosti plačevanja prispevka za neizpolnjevanje kvote iz 65. člena tega
zakona.
(2) Z globo od 1.200 eurov do 41.700 eurov se kaznuje za
prekršek pravna oseba in samostojni podjetnik posameznik, če se z navajanjem
napačnih podatkov skuša izogniti izpolnjevanju kvote oziroma plačevanju
obveznosti zaradi neizpolnjevanja kvote iz 63. in 65. člena tega zakona. 
(3) Z globo od 400 eurov do 2.000 eurov se kaznuje tudi
odgovorna oseba pravne osebe ali odgovorna oseba samostojnega podjetnika
posameznika, ki stori prekršek iz prvega odstavka tega člena, z globo v višini
od 800 eurov do 4.100 eurov pa odgovorna oseba pravne osebe ali odgovorna oseba
samostojnega podjetnika posameznika, ki stori prekršek iz prejšnjega odstavka.
93. člen
(prekrški z delovno pravnega področja in zaposlovanja)
(1) Z globo od 1.200 eurov do 4.100 eurov se kaznuje za
prekršek pravna oseba in samostojni podjetnik posameznik, če:
-       
ne upošteva določb o sklepanju pogodb o zaposlitvi v zaščitni zaposlitvi
(42. člen) ali podporni zaposlitvi (50. člen) in
-       
ne upošteva določb o načinu izplačevanja plač v skladu z 71. členom tega
zakona.
(2) Z globo od 400 eurov do 2.000 eurov se kaznuje tudi
odgovorna oseba pravne osebe ali odgovorna oseba samostojnega podjetnika
posameznika, ki stori prekršek iz prejšnjega odstavka.
94. člen
(prekrški invalidskih podjetij in zaposlitvenih centrov)
(1) Z globo od 12.500 eurov do 41.700 eurov se kaznuje za
prekršek invalidsko podjetje, če:
-       
uporablja odstopljena sredstva v nasprotju z nameni iz 61. člena tega
zakona,
-       
razdeli dobiček v nasprotju z določbo 57. člena tega zakona,
-       
ne predloži revidiranega poročila iz 59. člena tega zakona ministrstvu,
pristojnem za invalidsko varstvo.
(2) Z globo od 12.500 eurov do 41.700 eurov se kaznuje za
prekršek zaposlitveni center, če: 
-       
uporablja odstopljena sredstva v nasprotju z nameni iz 61. člena tega
zakona; 
-       
razdeli dobiček v nasprotju z določbo 57. člena tega zakona. 
(3) Z globo od 400 eurov do 4.100 eurov se kaznuje tudi
odgovorna oseba invalidskega podjetja ali zaposlitvenega centra, ki stori
prekršek iz prvega in drugega odstavka tega člena. 
(4) Določbe prve alinee prvega odstavka tega člena in
prejšnjega odstavka se smiselno uporabljajo za vse pravne subjekte, ki so
oproščeni plačila prispevkov za socialno varnost.
95. člen
(odvzem premoženjske koristi)
(1) Če se pri finančnem nadzoru oziroma pri nadzoru nad
poslovanjem invalidskega podjetja ugotovi, da je bil storjen prekršek iz
prejšnjega člena, lahko Davčna uprava Republike Slovenije z odločbo odvzame
premoženjsko korist, ki je bila pridobljena s storjenim prekrškom.
(2) Globe, plačane iz naslova prekrškov po tem zakonu, in
odvzeta premoženjska korist iz prejšnjega odstavka so namenski prihodki
proračuna Republike Slovenije, ki se namenijo za vzpodbujanje razvoja
zaposlovanja invalidov in ohranjanje delovnih mest za invalide. Zbrana sredstva
se v bilanci odhodkov namenjajo Skladu iz 77. člena tega zakona.
96. člen
(organ za odločanje o prekrških)
(1) O prekrških po tem zakonu odloča Davčna uprava Republike
Slovenije in Inšpektorat Republike Slovenije za delo.
(2) Izterjane globe za storjene prekrške po tem zakonu se
zbirajo na posebnem kontu Sklada in porabljajo za vzpodbujanje razvoja
zaposlovanja invalidov in ohranjanja delovnih mest za invalide.

Zakon o zaposlitveni rehabilitaciji in
zaposlovanju invalidov – ZZRZI (Uradni list RS, št. 63/04) vsebuje naslednje prehodne in
končne določbe:
»XIV. PREHODNE IN KONČNE DOLOČBE
97. člen
(začasni izvajalci
zaposlitvene rehabilitacije)
Do sprejema mreže izvajalcev zaposlitvene rehabilitacije iz
18. člena tega zakona izvajajo posamezne storitve zaposlitvene rehabilitacije
pooblaščeni izvajalci, ki so bili na podlagi javnega razpisa pred uveljavitvijo
tega zakona izbrani s sklepom ministra, pristojnega za invalidsko varstvo.
98. člen
(dokončanje postopkov)
(1) Osebe, ki so na dan uveljavitve tega zakona vključene v
katerikoli rehabilitacijski program iz programa aktivne politike zaposlovanja,
nadaljujejo s programom skladno z zaposlitvenim načrtom. Na predlog Zavoda
program zaključijo v skladu s 33. in 34. členom tega zakona.
(2) Postopki za pridobitev statusa invalidne osebe po Zakonu
o usposabljanju in zaposlovanju invalidnih oseb (Uradni list SRS, št. 18/76 in
Uradni list RS, št. 8/90), začeti pred uveljavitvijo tega zakona, se končajo po
določbah navedenega zakona.
99. člen
(višina subvencije do
izdaje podzakonskih aktov)
Do sprejema podzakonskih predpisov iz 12. člena in tretjega
odstavka 69. člena tega zakona se subvencije plače za invalide, zaposlene v
invalidskih podjetjih, določajo po Pravilniku o merilih za nadomestitev dela
stroškov invalidskim podjetjem, subvencije plače za zaposlene invalide na zaščitenih
delovnih mestih in v podporni zaposlitvi pa v višini 20% minimalne plače.
100. člen
(rok za uskladitev
družbenih pogodb in poslovanja invalidskih podjetij)
Gospodarske družbe, ki so pridobile status invalidskega podjetja
do uveljavitve tega zakona, so dolžne v enem letu po uveljavitvi tega zakona
uskladiti družbene pogodbe in poslovanje z določbami tega zakona.
101. člen
(rok za vzpostavitev
registra invalidskih podjetij)
Invalidska podjetja se vpišejo v register invalidskih
podjetij najkasneje v roku treh let po uveljavitvi tega zakona.
102. člen
(rok za ustanovitev Sklada)
Sklad iz 77. člena tega zakona se ustanovi najkasneje v roku
šestih mesecev po uveljavitvi tega zakona.
103. člen
(rok za zbiranje podatkov)
(1) Najkasneje v roku šest mesecev po vpisu v register pristojnega
sodišča mora Sklad zbrati podatke o vseh delodajalcih iz 62. člena tega zakona,
podatke o vseh zaposlenih pri teh delodajalcih in podatke o vseh zaposlenih
invalidih iz 63. člena tega zakona.
(2) V roku iz prejšnjega odstavka delodajalci Skladu posredujejo
tudi en originalni izvod pogodbe o poslovnem sodelovanju iz 64. člena tega
zakona.
(3) Zavod za zdravstveno zavarovanje Slovenije najkasneje v
roku štirih mesecev po uveljavitvi tega zakona dopolni evidenco zavarovancev,
vključenih v zdravstveno zavarovanje, s podatkom o invalidnosti zavarovancev po
3. členu tega zakona.
104. člen
(rok za začetek izvajanja
javnih pooblastil Inštituta)
Inštitut najkasneje v roku šestih mesecev po uveljavitvi tega
zakona preuredi svojo notranjo organizacijo tako, da bo lahko opravljal naloge
in javna pooblastila iz 8. člena tega zakona za vse skupine invalidov.
105. člen
(rok za izdajo uredbe Vlade
Republike Slovenije)
Vlada Republike Slovenije izda uredbo iz tretjega odstavka 62.
člena tega zakona najkasneje do 31. decembra 2004.
106. člen
(rok za izdajo podzakonskih
aktov)
Minister, pristojen za invalidsko varstvo, izda podzakonske akte
iz 12. člena, prvega odstavka 43. člena in iz tretjega odstavka 69. člena tega
zakona najkasneje v roku šestih mesecev od uveljavitve tega zakona.
107. člen
(izrekanje denarnih kazni)
(1) Globe, določene s tem zakonom, se do začetka uporabe Zakona
o prekrških (Uradni list RS, št. 7/03) v postopku o prekršku izrekajo kot
denarne kazni, in sicer za:
-       
prekršek iz 92. člena tega zakona v razponih, kot so določeni z Zakonom
o prekrških (Uradni list SRS, št. 25/83, 36/83 – popr., 42/85, 2/86 – popr.,
47/87 in 5/90 ter Uradni list RS, št. 10/91, 13/93, 66/93, 35/97, 73/97 –
odločba US, 87/97, 73/98, 31/2000 in 24/01),
-       
prekršek iz prvega odstavka 93. člena tega zakona v razponu od 300.000
do 1,000.000 tolarjev, za prekršek iz drugega odstavka 93. člena tega zakona v
razponu od 100.000 do 500.000 tolarjev in
-       
prekršek iz prvega odstavka 94. člena tega zakona v razponu od 3,000.000
do 10,000.000 tolarjev, za prekršek iz drugega odstavka 94. člena tega zakona v
razponu od 100.000 do 500.000 tolarjev.
(2) Do začetka uporabe Zakona o prekrških (Uradni list RS,
št. 7/03) se za odgovorno osebo samostojnega podjetnika posameznika ne
uporablja določba tretjega odstavka 92. člena in drugega odstavka 93. člena
tega zakona.
108. člen
(uporaba določb 95. in 96.
člena tega zakona)
Določbe 95. in 96. člena tega zakona se začnejo uporabljati 1.
januarja 2005.
109. člen
(razveljavitev predpisov)
(1) Z dnem, ko začne veljati ta zakon, prenehajo veljati: 
-       
Zakon o usposabljanju in zaposlovanju invalidnih oseb (Uradni list SRS,
št. 18/76 in Uradni list RS, št. 8/90), Samoupravni sporazum o merilih in
postopku za ugotavljanje lastnosti invalidne osebe (Uradni list SRS, št. 17/78)
in Samoupravni sporazum o obveznem minimumu medicinske dokumentacije v postopku
uveljavljanja pravic iz naslova invalidnosti (Uradni list SRS, št. 66/89),
izdana na njegovi podlagi,
-       
Zakon o zaposlovanju slepih invalidnih oseb (Uradni list SRS, št.
12/70), ki pa se uporablja do začetka izvajanja kvotnega sistema zaposlovanja
invalidov iz 62. člena tega zakona, 
-       
določba sedme alinee prvega odstavka 48. člena Zakona o zaposlovanju in
zavarovanju za primer brezposelnosti (Uradni list RS, št. 5/91, 17/91 – popr.,
12/92, 12/93, 71/93, 2/94 – popr., 38/94, 69/98, 65/2000, 97/01 – ZSDP, 42/02 –
ZDR, 67/02 in 2/04 – ZDSS-1) in 
-       
Pravilnik o merilih za nadomestitev dela stroškov invalidskim podjetjem
(Uradni list RS, št. 54/97).
(2) Izvršilni predpisi iz prve in četrte alinee prejšnjega odstavka
se uporabljajo do sprejema pravilnika iz 12. člena tega zakona in metodologije
iz tretjega odstavka 69. člena tega zakona, kolikor niso v nasprotju z
določbami tega zakona.
110. člen
(uskladitev drugih
predpisov)
(1) Ne glede na določbe drugega odstavka 446. člena Zakona o
pokojninskem in invalidskem zavarovanju (Uradni list RS, št. 106/99, 72/2000,
81/2000 – ZPSV-C, 124/2000, 109/01, 108/02, 110/02 – ZISDU-1, 63/03 –
ZIPRS0304-A, 63/03 – odločba US, 135/03 in 2/04 – ZDSS-1) se določbe 102. do
105. členov Zakona o pokojninskem in invalidskem zavarovanju začnejo
uporabljati z dnem uveljavitve uredbe Vlade Republike Slovenije iz tretjega
odstavka 62. člena tega zakona.
(2) Določbe 569. člena Zakona o gospodarskih družbah (Uradni
list RS, št. 30/93, 29/94, 45/94, 82/94, 20/98, 32/98, 37/98, 84/98, 6/99,
54/99, 31/2000, 36/2000, 45/01, 59/01 in 93/02 – odločba US) se najkasneje v
roku šest mesecev od uveljavitve tega zakona uskladijo z določbami tega zakona.
111. člen
(uveljavitev zakona)
Ta zakon začne veljati petnajsti dan po objavi v Uradnem listu
Republike Slovenije.«.

Zakon o spremembah in dopolnitvah Zakona o
zaposlitveni rehabilitaciji in zaposlovanju invalidov – ZZRZI-A (Uradni list
RS, št. 72/05) spreminja 101. člen zakona tako,
da se glasi:
»101. člen
(rok za vzpostavitev
registra invalidskih podjetij)
Invalidska podjetja se vpišejo v register invalidskih
podjetij najkasneje do 1. januarja 2007.«;
ter vsebuje naslednje prehodne in končne
določbe:
»PREHODNE IN KONČNE DOLOČBE
26. člen
Pravilnik iz 14. člena tega zakona izda minister, pristojen
za invalidsko varstvo, najkasneje do 31. decembra 2005.
27. člen
Merila in postopek za določitev višine subvencije plače za
invalide iz 19. člena tega zakona določi minister, pristojen za invalidsko
varstvo, najkasneje do 31. decembra 2005.
28. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
zaposlitveni rehabilitaciji in zaposlovanju invalidov – ZZRZI-B (Uradni list
RS, št. 114/06) vsebuje naslednjo prehodno in
končno določbo:
»PREHODNA IN KONČNA DOLOČBA
8. člen
Povezane družbe po zakonu, ki ureja gospodarske družbe, so
samostojno zavezane k izpolnjevanju kvote od 1. januarja 2007.
9. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
zaposlitveni rehabilitaciji in zaposlovanju invalidov – ZZRZI-C (Uradni list
RS, št. 87/11) vsebuje naslednje prehodne in
končno določbo:
»PREHODNE IN KONČNA DOLOČBA
35. člen
Ministrstvo, pristojno za invalidsko varstvo, vzpostavi evidence
o vseh javnih sredstvih, ki jih prejmejo delodajalci za zaposlene invalide,
najkasneje v enem letu od uveljavitve tega zakona.
36. člen
Slovenski inštitut za revizijo najkasneje v šestih mesecih po
uveljavitvi tega zakona predpiše dogovorjene postopke za revidiranje javnih
sredstev, prejetih za zaposlene invalide.
37. člen
(1) 19. člen tega zakona se začne uporabljati 1. 1. 2012. Do
takrat se uporablja 64. člen Zakona o zaposlitveni rehabilitaciji in
zaposlovanju invalidov (Uradni list RS, št. 16/07 – uradno prečiščeno
besedilo). 
(2) Prvi odstavek 74. člena zakona se začne uporabljati 1. 1.
2012.
38. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o pokojninskem in invalidskem
zavarovanju – ZPIZ-2 (Uradni list RS, št. 96/12) vsebuje naslednjo končno določbo:
»431. člen
(začetek veljavnosti)
Ta zakon začne veljati prvi dan naslednjega meseca po objavi
v Uradnem listu Republike Slovenije.«.

Zakon o spremembah in dopolnitvah Zakona o
zaposlitveni rehabilitaciji in zaposlovanju invalidov – ZZRZI-D (Uradni list
RS, št. 98/14) vsebuje naslednjo prehodno in
končno določbo:
»PREHODNA IN KONČNA DOLOČBA
10. člen
Določba 7. člena tega zakona velja za vsa izplačila
delodajalcev od dneva uveljavitve tega zakona.
11. člen
Ta zakon začne veljati 1. januarja 2015.«.

Zakon o spremembi Zakona o zaposlitveni
rehabilitaciji in zaposlovanju invalidov – ZZRZI-E (Uradni list RS, št. 18/21) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
Osebam, ki so ob uveljavitvi tega zakona vključene v storitev
izvajanja zaposlitvene rehabilitacije, Zavod po uradni dolžnosti uskladi obseg
in trajanje pravice do denarnih prejemkov iz naslova zaposlitvene
rehabilitacije v skladu s tem zakonom, najpozneje v 30 dneh od začetka
veljavnosti tega zakona.
3. člen
Ta zakon začne veljati petnajsti dan po objavi v Uradnem
listu Republike Slovenije.«.