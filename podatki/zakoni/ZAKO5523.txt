I. SPLOŠNE DOLOČBE
1. člen
(vsebina zakona)
Ta zakon z namenom krepitve delovanja pravne države določa
ukrepe in metode za krepitev integritete in transparentnosti ter za
preprečevanje korupcije in preprečevanje in odpravljanje nasprotja interesov.
2. člen
(uresničevanja namena zakona)
Namen tega zakona se uresničuje tako, da se:
1.     
z omejevanjem in preprečevanjem korupcije ter nadzorom nad
nezdružljivostjo funkcij z drugimi funkcijami in dejavnostmi zagotovi neodvisno
izpolnjevanje ustavno in zakonsko določenih funkcij;
2.     
z uresničevanjem resolucije, ki ureja preprečevanje korupcije,
oblikovanjem strokovnih mnenj in standardov dobre prakse, nudenjem pomoči pri
izobraževanju, zagotavljanju ozaveščenosti ter načrtovanju in ocenjevanju
integritete na vseh ravneh vzpodbuja in krepi sposobnost posameznikov in institucij,
da prevzamejo odgovornost za razvoj integritete in s tem tudi za preprečevanje
in odkrivanje korupcije;
3.     
z nadzorom nad premoženjem in sprejemanjem daril funkcionarjev,
preprečevanjem in odpravljanjem nasprotja interesov ter koruptivnih ravnanj ter
nadzorom nad lobiranjem vzpodbuja in krepi transparentnost v procesih in
postopkih izvrševanja javne oblasti pri opravljanju javnih funkcij in pri upravljanju
javnih zadev;
4.     
z določitvijo pogojev za opravljanje dejavnosti lobiranja pri delovanju
javnega sektorja, zagotovi transparentnost te dejavnosti na način, ki bo
podpiral dobre, omejeval in kaznoval neetične prakse lobiranja;
5.     
z zaščito prijaviteljev koruptivnih ravnanj vzpodbuja in krepi
odkrivanje, preprečevanje ter odpravljanje koruptivnih ravnanj;
6.     
z uresničevanjem mednarodnih obveznosti Republike Slovenije vzpodbuja,
podpira in krepi sodelovanje in strokovno pomoč pri preprečevanju in zatiranju
korupcije na mednarodni ravni;
7.     
z ustanovitvijo in zagotavljanjem pogojev za delovanje Komisije za
preprečevanje korupcije kot samostojnega in neodvisnega državnega organa za
krepitev integritete in protikorupcijskega delovanja, ter določitvijo njenih
nalog in pristojnosti vzpodbuja in krepi sodelovanje državnih organov in
organov samoupravnih lokalnih skupnosti (v nadaljnjem besedilu: organi lokalne
skupnosti), organizacij javnega sektorja, oseb z javnimi pooblastili,
institucij civilne družbe, medijev in pravnih ter fizičnih oseb pri dvigu
integritete v Republiki Sloveniji, preprečevanju korupcije in učinkovitem
odzivu države proti vsem oblikam koruptivnih ravnanj.
3. člen
(veljavnost zakona)
(1) Ta zakon velja za javni sektor, če drug zakon vprašanj, ki
so urejena s tem zakonom, ne ureja drugače.
(2) Če ta zakon tako določa, velja tudi za zasebni sektor.
4. člen
(pomen izrazov)
Izrazi, uporabljeni v tem zakonu, pomenijo:
1.     
»korupcija« je vsaka kršitev dolžnega ravnanja uradnih in odgovornih
oseb v javnem ali zasebnem sektorju, kot tudi ravnanje oseb, ki so pobudniki
kršitev, ali oseb, ki se s kršitvijo lahko okoristijo, zaradi neposredno ali
posredno obljubljene, ponujene ali dane oziroma zahtevane, sprejete ali
pričakovane koristi zase ali za drugega;
2.     
»mednarodna korupcija« je korupcija, v kateri je udeležena najmanj ena
fizična ali pravna oseba iz tujine;
3.     
»integriteta« je pričakovano delovanje in odgovornost posameznikov in
organizacij pri preprečevanju in odpravljanju tveganj, da bi bila oblast,
funkcija, pooblastilo ali druga pristojnost za odločanje uporabljena v
nasprotju z zakonom, pravno dopustnimi cilji in etičnimi kodeksi;
4.     
»javni sektor« so državni organi in samoupravne lokalne skupnosti (v
nadaljnjem besedilu: lokalne skupnosti), javne agencije, javni skladi, javni
zavodi, javni gospodarski zavodi, Banka Slovenije, druge osebe javnega prava,
ki so posredni uporabniki državnega proračuna ali proračuna lokalne skupnosti,
pravne osebe, ki jih je ustanovila država ali lokalna skupnost, javna podjetja,
gospodarske družbe in druge pravne osebe, v katerih ima večinski delež oziroma
prevladujoč vpliv država ali lokalna skupnost;
5.     
»funkcionarji oziroma funkcionarke« (v nadaljnjem besedilu:
funkcionarji) so poslanci državnega zbora, člani državnega sveta, predsednik
republike, predsednik vlade, ministri, državni sekretarji, sodniki ustavnega
sodišča, sodniki, državni tožilci, generalni sekretar vlade, generalni sekretar
predsednika republike, šef kabineta predsednika republike, namestnik
generalnega sekretarja predsednika republike, svetovalec predsednika republike,
generalni sekretar državnega zbora, sekretar državnega sveta, funkcionarji v
drugih državnih organih in lokalnih skupnostih, poslanci iz Republike Slovenije
v Evropskem parlamentu, če njihove pravice in obveznosti niso drugače urejene z
akti Evropskega parlamenta in drugi funkcionarji iz Republike Slovenije v
evropskih institucijah in drugih mednarodnih institucijah, če jih tja napoti
Republika Slovenija, ter člani sveta Banke Slovenije, če njihove pravice in
obveznosti niso drugače urejene z zakonom, ki ureja Banko Slovenije, in drugimi
predpisi, ki obvezujejo Banko Slovenije;
6.     
»družinski člani« so zakonec, otroci, posvojenci, starši, posvojitelji,
bratje, sestre in osebe, ki s posameznikom živijo v skupnem gospodinjstvu ali v
zunajzakonski skupnosti;
7.     
»uradniki oziroma uradnice na položaju« (v nadaljnjem besedilu: uradniki
na položaju) so generalni direktorji, generalni sekretarji ministrstev,
predstojniki organov v sestavi ministrstev, predstojniki vladnih služb, osebe s
posebnimi pooblastili v Banki Slovenije, načelniki upravnih enot, direktorji oziroma
tajniki občinskih uprav;
8.     
»poslovodne osebe« so direktorji in člani kolektivnih poslovodnih
organov javnih agencij, javnih skladov, javnih zavodov, javnih gospodarskih
zavodov in drugih oseb javnega prava, ki so posredni uporabniki državnega
proračuna ali proračuna lokalne skupnosti, pravnih oseb, ki jih je ustanovila
država ali lokalna skupnost, javnih podjetij, gospodarskih družb in drugih
pravnih oseb, v katerih imata država ali lokalna skupnost večinski delež ali
prevladujoč vpliv;
9.     
»uradne osebe« so funkcionarji, uradniki na položaju in drugi javni
uslužbenci, uslužbenci zaposleni v Banki Slovenije, poslovodne osebe in člani
organov upravljanja, vodenja in nadzora v subjektih javnega sektorja;
10.  
»osebe, odgovorne za javna naročila« so osebe, ki jih naročniki
imenujejo v strokovne komisije za oddajo javnega naročila in osebe, ki
odločajo, potrjujejo in predlagajo vsebino razpisne dokumentacije, ocenjujejo
ponudbe oziroma naročniku predlagajo izbor ponudnika, kadar gre za javna
naročila, za katera je potrebno v skladu z zakonom, ki ureja javno naročanje,
izvesti postopek javnega naročanja in pod pogojem, da je ocenjena vrednost
posameznega naročila enaka ali višja od 100.000 eurov brez DDV, ne glede na to,
ali so ta naročila ali del dokumentacije o javnem naročilu v skladu z zakonom,
ki ureja tajne podatke, označeni s stopnjo tajnosti. Za osebe, odgovorne za
javna naročila, se štejejo tudi osebe, ki v skladu s to definicijo sodelujejo
pri javnem naročanju in niso v delovnem razmerju pri naročniku;
11.  
»nasprotje interesov« so okoliščine, v katerih zasebni interes uradne
osebe ali osebe, ki jo subjekt javnega sektorja imenuje kot zunanjega člana
komisije, sveta, delovnih skupin ali drugega primerljivega telesa, vpliva ali
ustvarja videz, da vpliva na nepristransko in objektivno opravljanje njenih
javnih nalog;
12.  
»zasebni interes osebe« iz prejšnje točke pomeni premoženjsko ali
nepremoženjsko korist zanjo, za njene družinske člane in za druge fizične ali
pravne osebe, s katerimi ima ali je imela ta oseba ali njen družinski član
osebne, poslovne ali politične stike;
13.  
»interesne organizacije« so pravne osebe zasebnega prava in druge pravno
urejene oblike združevanja fizičnih ali pravnih oseb, v imenu in na račun
katerih lobist opravlja dejavnost lobiranja;
14.  
»lobiranje« je delovanje lobistov, ki za interesne organizacije izvajajo
nejavno vplivanje na odločanje državnih organov, Banke Slovenije, organov
lokalnih skupnosti in nosilcev javnih pooblastil pri obravnavi in sprejemanju
predpisov in drugih splošnih aktov ter na odločanje državnih organov, Banke
Slovenije, organov in uprav lokalnih skupnosti ter nosilcev javnih pooblastil o
drugih zadevah razen tistih, ki so predmet sodnih in upravnih postopkov,
postopkov, izvedenih po predpisih, ki urejajo javna naročila, in drugih
postopkov, pri katerih se odloča o pravicah ali obveznostih posameznikov. Za
dejanje lobiranja šteje vsak nejavni stik lobista z lobiranci, ki ima namen
vplivati na vsebino ali postopek sprejemanja prej navedenih odločitev;
15.  
»lobist oziroma lobistka« (v nadaljnjem besedilu: lobist) je oseba, ki
opravlja dejanja lobiranja in je vpisana v register lobistov, ali oseba, ki
opravlja dejanja lobiranja in je zaposlena v interesni organizaciji, za katero
lobira oziroma je zakoniti zastopnik ali izvoljeni predstavnik te interesne
organizacije;
16.  
»lobiranci oziroma lobiranke« (v nadaljnjem besedilu: lobiranci) so
funkcionarji in javni uslužbenci v državnih organih, Banki Slovenije, organih
in upravi lokalne skupnosti ter pri nosilcih javnih pooblastil, ki odločajo ali
sodelujejo pri obravnavi in sprejemanju predpisov, drugih splošnih aktov in
odločitev iz 14. točke tega člena, s katerimi z namenom lobiranja komunicira
lobist;
17.  
»nosilci ukrepov« so organi in organizacije, ki so z akcijskim načrtom
za uresničevanje resolucije določeni kot izvajalci ukrepov za dosego ciljev
resolucije.
II. KOMISIJA ZA PREPREČEVANJE KORUPCIJE
1. Opredelitev, sestava in nadzor nad delom Komisije za
preprečevanje korupcije
5. člen
(položaj komisije)
Komisija za preprečevanje korupcije (v nadaljnjem besedilu: komisija)
je samostojen in neodvisen državni organ, ki z namenom krepitve učinkovitega
delovanja pravne države in preprečevanja njenega ogrožanja s koruptivnimi
dejanji v okviru in na podlagi zakonov samostojno izvršuje pristojnosti in
opravlja naloge, določene v tem in v drugih zakonih.
6. člen
(sredstva za delo komisije)
Sredstva za delo komisije se zagotavljajo v proračunu Republike
Slovenije na predlog komisije. Komisija samostojno odloča o porabi proračunskih
sredstev.
7. člen
(komisija)
(1) Komisija ima predsednika komisije in dva namestnika
predsednika komisije. Predsednik komisije in namestnika predsednika komisije so
funkcionarji.
(2) Funkciji predsednika in namestnika predsednika komisije
nista združljivi z opravljanjem funkcije ali delom v drugi osebi javnega ali
zasebnega prava, ki deluje na področjih, na katerih komisija izvršuje
pristojnosti po tem zakonu.
(3) Predsednik in namestnika predsednika komisije morajo
najkasneje v roku enega meseca po nastopu funkcije prenehati opravljati delo
ali funkcijo iz prejšnjega odstavka.
(4) Predsednik komisije je imenovan za dobo šestih let,
namestnika predsednika za dobo petih let, na svoje funkcije pa so lahko imenovani
dvakrat zapored.
(5) Funkcionar komisije, ki mu je potekel mandat ali je
odstopil, opravlja funkcijo s polnimi pooblastili do začetka opravljanja
funkcije novega funkcionarja, razen če je bil razrešen zaradi razlogov iz druge
do pete alineje prvega odstavka 22. člena tega zakona.
7.a člen
(izločitev funkcionarja komisije ali uslužbenca komisije)
(1) Funkcionar komisije ali uslužbenec komisije v postopkih
po tem zakonu ne sme sodelovati pri obravnavi zadeve ali odločati o zadevi, v
kateri je udeležen sam ali je z osebo, ki je v zadevi udeležena, ali njenim
zakonitim zastopnikom, ali pravnim pooblaščencem v konkretni zadevi:
1.     
v sorodstvenem razmerju v ravni vrsti ali v stranski vrsti do vštetega
tretjega kolena,
2.     
v zakonski zvezi ali v svaštvu do vštetega drugega kolena ali če z njo
živi ali je živela v zunajzakonski skupnosti ali v partnerski zvezi oziroma
nesklenjeni partnerski zvezi ali
3.     
v razmerju skrbnika, varovanca, rejnika ali otroka, ki je nameščen v
rejništvo.
(2) Funkcionar ali uslužbenec komisije ne sme sodelovati pri
obravnavi zadeve ali odločati o zadevi, če obstajajo druge okoliščine, v
katerih njegov zasebni interes vpliva oziroma vzbuja videz, da vpliva ali bi
lahko vplival na njegovo nepristranskost in objektivnost pri opravljanju javnih
nalog in izvajanju uradnih postopkov v zvezi z obravnavano zadevo.
(3) O izločitvi funkcionarja komisije s sklepom odločata
preostala dva funkcionarja komisije, o izločitvi uslužbenca komisije pa
predsednik komisije ali oseba, ki jo za to pooblasti. Zahtevo za izločitev
lahko poda funkcionar ali uslužbenec komisije, prijavitelj, obravnavana oseba
oziroma oseba, ki je subjekt nadzora po tem zakonu, iz razlogov po prvem ali
drugem odstavku tega člena.
(4) Določbe tega člena veljajo tudi za postopke, ki jih
komisija vodi v skladu z zakonom, ki ureja splošni upravni postopek, za
postopke, ki jih vodi po zakonu, ki ureja prekrške, pa veljajo določbe o
izločitvi v skladu z zakonom, ki ureja prekrške.
8. člen
(pogoji za delovanje komisije)
(1) Predsednik in namestnika predsednika komisije opravljajo svojo
funkcijo polni delovni čas.
(2) Pri komisiji je zaposleno potrebno število javnih
uslužbencev. Vrste in število delovnih mest javnih uslužbencev se določijo z
aktom o sistemizaciji.
2. Izbirni postopek, imenovanje, delovanje, naloge in
pristojnosti komisije
9. člen
(pogoji za imenovanje funkcionarjev komisije)
(1) Oseba je lahko imenovana za funkcionarja komisije, če:
-       
je državljan Republike Slovenije in obvlada slovenski jezik;
-       
ima najmanj izobrazbo, pridobljeno po študijskih programih druge
stopnje, ali raven izobrazbe, ki v skladu z zakonom, ki ureja visoko šolstvo, ustreza
izobrazbi druge stopnje;
-       
ima najmanj deset let delovnih izkušenj pri opravljanju nalog, za katere
je zahtevana izobrazba iz prejšnje alineje, od tega najmanj tri leta delovnih
izkušenj na področju, za katero kandidira, ali na sorodnem področju v javnem
ali zasebnem sektorju, pri čemer se izpolnjevanje pogoja delovnih izkušenj
presoja po zakonu, ki ureja javne uslužbence;
-       
zoper njo ni bila vložena pravnomočna obtožnica ali na podlagi obtožnega
predloga razpisana glavna obravnava zaradi naklepnega kaznivega dejanja, za
katerega se storilec preganja po uradni dolžnosti;
-       
ni bila pravnomočno obsojena zaradi naklepnega kaznivega dejanja;
-       
ni član organov politične stranke ali zadnji dve leti pred kandidiranjem
ni opravljala funkcije v izvršilni, sodni ali zakonodajni veji oblasti na
državni ali lokalni ravni;
-       
po evropski jezikovni lestvici izkazuje višjo raven znanja angleškega
ali francoskega jezika;
-       
v kandidacijskem postopku in postopku imenovanja izkaže, da je
osebnostno primerna in strokovno usposobljena za opravljanje funkcije.
(2) Kandidat je dolžan seznaniti kandidacijsko komisijo z
morebitnimi preteklimi in sedanjimi osebnimi okoliščinami, ki bi lahko vplivale
ali ustvarjale videz, da vplivajo na njegovo nepristransko ter objektivno
opravljanje funkcije oziroma bi lahko škodovale ugledu komisije.
(3) Ni osebnostno primerna tista oseba, za katero je na
podlagi dosedanjega dela, ravnanja in vedenja možno utemeljeno sklepati, da
funkcije ne bo opravljala strokovno, pošteno, vestno, ali da ne bo varovala
ugleda, nepristranskosti in neodvisnosti komisije.
(4) Kandidat mora kandidaturi priložiti in pred kandidacijsko
komisijo osebno predstaviti strokovno utemeljeno strategijo razvoja in dela
komisije ter njeno uporabnost in izvedljivost za čas trajanja svojega mandata.
(5) Kandidacijska komisija v poslovniku določi način svojega
dela. Strokovno usposobljenost preverja s smiselno uporabo standardov, meril in
metod uradniškega sveta.
9.a člen
(kandidacijski postopek in postopek imenovanja
funkcionarjev)
(1) Funkcionarje komisije imenuje predsednik republike.
(2) Predsednik komisije najkasneje pol leta pred iztekom
mandata predsednika oziroma namestnikov predsednika o tem obvesti predsednika
republike, ta pa pozove predlagatelje za člane kandidacijske komisije, da
imenujejo svoje člane v roku 15 dni od prejema obvestila predsednika republike.
Hkrati s pozivom za imenovanje članov kandidacijske komisije predsednik
republike izvede javna poziva za zbiranje kandidatur za predsednika komisije in
namestnika predsednika komisije. Za zbiranje kandidatur določi rok, ki ne sme
biti krajši od 14 dni. Pravočasne kandidature generalni sekretar Urada
predsednika Republike Slovenije (v nadaljnjem besedilu: urad predsednika
republike) posreduje kandidacijski komisiji.
(3) Kandidacijski postopek za izbiro primernih kandidatov za
predsednika in namestnika izvede kandidacijska komisija, sestavljena iz petih
članov. V kandidacijsko komisijo imenujejo:
-       
enega člana ministrstvo, pristojno za javno upravo, izmed uradnikov z
delovnega področja krepitve integritete in omejevanja korupcijskih tveganj v
javnem sektorju;
-       
enega člana neprofitne organizacije zasebnega sektorja, ki delujejo na
področjih varstva človekovih pravic, integritete, etike, lobiranja ali
preprečevanja korupcije;
-       
enega člana Državni zbor Republike Slovenije;
-       
po enega člana Sodni svet in Državnotožilski svet izmed članov, ki
sestavljajo Komisijo za etiko in integriteto,
ki imenovanja sporočijo uradu predsednika
republike.
(4) Za člana kandidacijske komisije ne more biti imenovana
oseba, ki je član organov politične stranke, ali ki je zadnji dve leti
opravljala funkcije v izvršilni ali zakonodajni veji oblasti na državni ali
lokalni ravni, ali ki je s kandidatom v razmerju, določenem v prvem odstavku
7.a člena tega zakona. Omejitev opravljanja funkcije v izvršilni veji oblasti
ne velja za člane kandidacijske komisije iz četrte alineje prejšnjega odstavka.
(5) Člani kandidacijske komisije so pri svojem delu
samostojni, neodvisni in niso vezani na nobene usmeritve ali napotke, delujejo
po svoji vesti, odgovorno, skladno z ustavo in zakonom ter etično in
transparentno. Kandidacijska komisija pri ugotavljanju pogojev ter preverjanju
osebnostne primernosti in strokovne usposobljenosti upošteva določbe tega
zakona in standarde strokovne usposobljenosti, merila za izbiro in metode
preverjanja usposobljenosti, določene v poslovniku iz petega odstavka
9. člena tega zakona.
(6) Prvo sejo kandidacijske komisije skliče generalni
sekretar urada predsednika republike v sedmih dneh po poteku roka iz tretjega
stavka drugega odstavka tega člena.
(7) Kandidacijska komisija postopek vodi tako, da o njegovem
poteku vodi, hrani in arhivira sledljiv zapis za vsakega kandidata. Razgovori s
kandidati pred kandidacijsko komisijo se snemajo.
(8) Kandidacijska komisija v 30 dneh po izteku roka iz
tretjega stavka drugega odstavka tega člena posreduje predsedniku republike
abecedni seznam kandidatov za funkcijo predsednika komisije oziroma kandidatov
za funkciji namestnikov predsednika komisije, ki izpolnjujejo pogoje iz prve do
sedme alineje prvega odstavka 9. člena tega zakona, skupaj s kratkim
obrazloženim mnenjem o osebnostni primernosti in strokovni usposobljenosti za
opravljanje funkcije za vsakega kandidata posebej, in abecedni seznam tistih,
ki ne izpolnjujejo pogojev iz prve do sedme alineje prvega odstavka
9. člena tega zakona.
(9) Pred imenovanjem predsednika komisije ali namestnika
predsednika komisije urad predsednika republike povabi kandidata oziroma
kandidate, da predstavijo strokovno utemeljeno strategijo razvoja in dela
komisije ter dajo morebitna dodatna pojasnila v zvezi s svojo kandidaturo. Predstavitev
je odprta za javnost.
(10) Predsednik republike imenuje predsednika komisije ali
namestnika predsednika komisije v 15 delovnih dneh po prejemu seznamov kandidatov
iz osmega odstavka tega člena.
(11) Če predsednik republike ne imenuje nobenega kandidata za
predsednika oziroma namestnika predsednika komisije, takoj ponovi postopek
javnega poziva za zbiranje kandidatur.
(12) Naloge iz tega člena, potrebne za izvedbo zbiranja
kandidatur, izbor primernih kandidatov in administrativno-tehnična opravila za
delo kandidacijske komisije, opravlja urad predsednika republike.
(13) Dokumentacija o kandidacijskem postopku in postopku
imenovanja se hrani skladno s pravili, ki urejajo hrambo dokumentarnega gradiva
v javni upravi.
10. člen
(pristojnosti predsednika komisije)
(1) Predsednik komisije zastopa komisijo ter vodi in
organizira njeno delo.
(2) Predsednik komisije izmed imenovanih namestnikov predsednika
komisije določi prvega in drugega namestnika.
(3) Predsednik komisije lahko pooblasti posameznega
namestnika, da organizira in vodi delo na posameznih področjih.
(4) Predsednika komisije v primeru njegove odsotnosti ali zadržanosti
nadomešča prvi namestnik, v primeru odsotnosti ali zadržanosti predsednika
komisije in prvega namestnika pa ga nadomešča drugi namestnik. Če je predsednik
komisije razrešen zaradi razlogov iz 22. člena tega zakona, razen razloga
iz prve alineje prvega odstavka 22. člena tega zakona, do imenovanja novega
predsednika naloge predsednika s polnimi pooblastili opravlja njegov prvi
namestnik.
11. člen
(način delovanja komisije)
(1) Komisija deluje in odloča kot kolegijski organ, ki ga
sestavljajo funkcionarji iz prvega odstavka 7. člena tega zakona.
(2) Komisija kot kolegijski organ:
-       
odloča o uvedbi in izvedbi postopkov po prvem odstavku 13. člena
tega zakona in sprejema odločitve v teh postopkih,
-       
odloča o zahtevi za izvedbo ukrepov skladno s 13.a, 13.b in 13.c členom
tega zakona,
-       
sprejema ukrepe za zaščito prijavitelja skladno s 23. in 25. členom
tega zakona,
-       
odloča o obstoju nasprotja interesov pri uradnih ravnanjih uradnih oseb
iz petega odstavka 38. člena tega zakona,
-       
odredi izdelavo, uresničitev in dopolnitev načrta integritete iz drugega
odstavka 47. člena tega zakona,
-       
določa prednostne naloge in smernice delovanja komisije, njene politike
na posameznem področju dela, programe dela, finančne in kadrovske načrte ter
nadzira njihovo izvajanje,
-       
sprejema letna poročila komisije, poslovnik ter akt o notranji organizaciji
in sistemizaciji in
-       
odloča o drugih zadevah iz pristojnosti komisije, če tako zahteva
funkcionar komisije, ker meni, da je v zadevi zaradi njene pomembnosti potrebno
kolegijsko odločanje.
(3) Zadeve iz prejšnjega odstavka komisija obravnava na
sejah. Seja je sklepčna, če sta na njej prisotna vsaj dva člana komisije. Kadar
komisija zaseda v polni sestavi, odločitve sprejema z večino glasov članov,
kadar pa zaseda v sestavi dveh članov, ta odločitve sprejema soglasno. Član
komisije se glasovanja ne more vzdržati. Podatek o glasovanju je sestavni del
odločitve.
(4) Člani komisije pri odločanju niso vezani na nobene
usmeritve ali napotke in odločajo na podlagi ustave in zakona.
(5) Komisija lahko na svoje seje z njihovo privolitvijo vabi
predstavnike neprofitnih organizacij zasebnega sektorja s področja dela
komisije, reprezentativnih sindikatov javnega sektorja (v nadaljnjem besedilu:
sindikati) in drugih organizacij ter posameznike, za katere predsedujoči oceni,
da bi s svojim strokovnim znanjem in izkušnjami lahko pripomogli k uspešni
obravnavi posameznih točk dnevnega reda.
(6) Komisija lahko ugotovitve in druge odločitve v zvezi s
postopki, ki jih vodi po tem zakonu in ki se nanašajo na funkcionarja, uradnika
na položaju, poslovodno osebo in člana organov upravljanja, vodenja in nadzora
v subjektih javnega sektorja ali na pravno osebo, predstavi javnosti z objavo
na svoji spletni strani in na drug primeren način. Ugotovitve ali druge
odločitve komisija objavi po preteku roka za vložitev tožbe v upravnem sporu,
če ta ni vložena, oziroma po odločitvi sodišča v upravnem sporu.
(7) Ne glede na prejšnji odstavek lahko komisija izda
sporočilo za javnost o zaključku postopka pred komisijo, ki vsebuje navedbo
subjekta iz šestega odstavka tega člena, navedbo o vrsti postopka, ki ga je
vodila, ter odločitev, zoper katero je bila vložena tožba v upravnem sporu.
Sporočilo za javnost ne sme razkrivati dejanskega stanja.
(8) Komisija dokumente iz šestega odstavka tega člena objavi
tako, da osebne podatke drugih oseb psevdonimizira in da iz njih ni mogoče
razbrati podatkov, varovanih z določbami drugih zakonov.
(9) Če bi javna objava odločitve komisije ogrozila nadaljnje
postopke komisije, jo komisija za ustrezen čas odloži. Če bi javna objava
odločitve komisije na podlagi mnenja pristojnega organa ogrozila interese
predkazenskega, kazenskega ali drugega sodnega, nadzornega ali revizijskega
postopka, se komisija o terminu in vsebini javne objave predhodno posvetuje s
pristojnim organom.
(10) Komisija svoje poslovanje uredi s poslovnikom in drugimi
splošnimi akti. Poslovnik se objavi v Uradnem listu Republike Slovenije.
12. člen
(naloge in pristojnosti komisije)
(1) Komisija:
-       
izvaja nadzor nad določbami tega zakona o nezdružljivosti funkcij, o
prepovedi članstva in dejavnosti, o omejitvah in prepovedih sprejemanja daril,
o omejitvah poslovanja, o dolžnem izogibanju nasprotju interesov, o dolžnosti
prijave premoženjskega stanja, o dolžnostih v zvezi z načrti integritete, o
lobiranju in o protikorupcijski klavzuli;
-       
izvaja ukrepe za zaščito prijaviteljev;
-       
pripravlja strokovne podlage za krepitev integritete in za programe usposabljanja,
usposablja osebe, ki so odgovorne za načrte integritete, in druge zavezance po
tem zakonu ter s predstavniki istovrstnih oseb javnega prava ali njihovih
združenj sooblikuje dobre prakse za identifikacijo in obvladovanje kršitev
integritete, omejevanje in preprečevanje korupcije in nasprotja interesov;
-       
svetuje pri krepitvi integritete ter preprečevanju in odpravljanju
tveganj za korupcijo v javnem in zasebnem sektorju in v tem okviru svetuje ali
sama vzpostavlja sisteme, aplikacije ali druge mehanizme za povečanje
transparentnosti delovanja javnega sektorja, tudi z uporabo sodobne
tehnologije;
-       
opravlja analize delovanja javnega sektorja in objavlja rezultate,
vključno z osebnimi podatki, v skladu z zakonom, ki ureja dostop do informacij
javnega značaja;
-       
zaradi zagotavljanja transparentnosti delovanja javnega sektorja
pridobiva, uporablja, obdeluje in objavlja podatke o denarnih tokovih subjektov
javnega sektorja;
-       
spremlja in analizira podatke o stanju in uresničevanju nalog za
preprečevanje korupcije v Republiki Sloveniji, podatke o številu kaznivih
dejanj korupcije v Republiki Sloveniji ter spremlja in analizira zadeve s
področja mednarodne korupcije;
-       
izdaja priporočila in pojasnila o vprašanjih, povezanih z vsebino tega
zakona;
-       
skrbi za izvajanje resolucije, ki ureja preprečevanje korupcije v
Republiki Sloveniji, pripravlja resolucijo in njene spremembe ter jih predlaga
v obravnavo vladi, ki jih predloži v sprejem državnemu zboru;
-       
daje priporočila za aktivnosti za uresničevanje resolucije, ki ureja
preprečevanje korupcije v Republiki Sloveniji, posameznim organom, opredeljenim
v resoluciji;
-       
pristojnim organom v Republiki Sloveniji daje priporočila glede
uresničevanja obveznosti, ki izhajajo iz mednarodnih aktov s področja
preprečevanja korupcije;
-       
sodeluje s pristojnimi državnimi organi pri pripravi predpisov s
področja preprečevanja korupcije, spremlja uresničevanje teh predpisov ter daje
pobude za njihove spremembe in dopolnitve ter daje mnenja o ustreznosti določb
predlogov zakonov in podzakonskih aktov z vidika predpisov, ki urejajo področje
integritete in preprečevanja korupcije;
-       
daje državnemu zboru in vladi pobude za ureditev določenega področja v
skladu s svojimi nalogami in pristojnostmi;
-       
sodeluje s podobnimi organi drugih držav in mednarodnih organizacij ter
mednarodnimi neprofitnimi organizacijami zasebnega sektorja s področja dela
komisije;
-       
sodeluje z znanstvenimi, strokovnimi, medijskimi in neprofitnimi
organizacijami zasebnega sektorja s področja dela komisije;
-       
pripravlja izhodišča za kodekse ravnanja;
-       
vodi evidence v skladu s tem zakonom;
-       
opravlja druge naloge, določene s tem in drugimi zakoni.
(2) V zvezi z uresničevanjem naloge iz sedme alineje
prejšnjega odstavka policija, državno tožilstvo in sodišče obveščajo komisijo o
zaključeni obravnavi kaznivih dejanj korupcije, v katerih so istočasno
osumljeni, ovadeni, obtoženi ali obsojeni slovenski in tuji državljani oziroma
pravne osebe s sedežem v Republiki Sloveniji in tujini, v roku 30 dni po
zaključku zadev, in sicer policija z obvestilom o načinu zaključka zadeve,
državno tožilstvo z aktom o zavrženju ovadbe ali odstopu od pregona, sodišče pa
s sodbo ali sklepom. Dolžnost obveščanja velja tudi kadar v okviru mednarodnega
sodelovanja od tujih policijskih ali pravosodnih organov izvedo za zaključeno
zadevo v tuji državi, v kateri je bil ovaden, obtožen ali obsojen državljan
Republike Slovenije.
(3) V zvezi z uresničevanjem naloge iz dvanajste alineje
prvega odstavka tega člena pripravljavci zakonov in drugih predpisov komisiji
posredujejo predloge zakonov in drugih predpisov najkasneje v času, ko poteka
medresorsko usklajevanje.
(4) Policija, državna tožilstva in sodišča komisiji
najpozneje do konca marca tekočega leta za preteklo leto posredujejo
statistične podatke v zvezi s postopki, ki se nanašajo na kazniva dejanja
korupcije, in sicer:
-       
policija posreduje podatke o številu obravnavanih kaznivih dejanj
korupcije, številu osumljencev in številu vloženih kazenskih ovadb oziroma
poslanih poročil na državno tožilstvo;
-       
Vrhovno državno tožilstvo Republike Slovenije posreduje podatke o
številu vloženih obtožnih aktov, številu zavrženih kazenskih ovadb po končanem
postopku poravnavanja ali odloženega kazenskega pregona, podatke o zakonski
označbi kaznivega dejanja in številu obtoženih oseb;
-       
sodišča posredujejo podatke o številu izdanih odločb na prvi stopnji
(obsodilne, oprostilne, druge odločitve), številu obdolžencev in obsojencev po
posameznih zadevah, številu pravnomočno zaključenih zadev (obsodilne,
oprostilne, druge odločitve) ter številu obdolžencev in obsojencev po
posameznih zadevah in v zvezi s pravnomočno zaključenimi zadevami: število
izrečenih kazni zapora in število obsodb na pogojno kazen zapora.
(5) Če gre za kaznivo dejanje z mednarodnim elementom, organi
iz prejšnjega odstavka navedejo tudi ta podatek. Za kaznivo dejanje z
mednarodnim elementom gre, če so izpolnjeni pogoji iz drugega odstavka tega
člena.
(6) Komisija na začetku leta za potrebe posredovanja
statističnih podatkov v naslednjem koledarskem letu sporoči seznam kaznivih dejanj
korupcije, v zvezi s katerimi je potrebno sporočati podatke.
(7) Policija, državno tožilstvo in sodišče na zahtevo
komisije posredujejo tudi druge statistične podatke za uresničevanje nalog
komisije iz sedme alineje prvega odstavka tega člena, v kolikor z njimi
razpolagajo.
13. člen
(pristojnosti komisije ob sumu korupcije ali drugih kršitev)
(1) Komisija lahko na svojo pobudo ali na podlagi prijave
pravne ali fizične osebe uvede postopek zaradi:
1.     
suma korupcije, ki ne obsega kršitev iz 2. do 13. točke tega odstavka;
2.     
suma kršitve integritete uradne osebe;
3.     
suma kršitve obveznosti vključitve protikorupcijske klavzule v pogodbo;
4.     
suma kršitve dolžnosti pridobitve izjave oziroma podatkov o udeležbi
fizičnih in pravnih oseb v lastništvu ponudnika ter o gospodarskih subjektih,
za katere se glede na določbe zakona, ki ureja gospodarske družbe, šteje, da so
povezane družbe s ponudnikom;
5.     
suma kršitve določb o zaščiti prijaviteljev;
6.     
suma opravljanja nezdružljive funkcije, dejavnosti ali članstva;
7.     
suma kršitve pri sprejemanju daril;
8.     
suma kršitev določb o prepovedi oziroma omejitvah poslovanja;
9.     
suma kršitve določb o nasprotju interesov;
10.  
suma kršitve dolžnosti prijave premoženjskega stanja;
11.  
suma nesorazmernega povečanja premoženja;
12.  
suma kršitve določb o lobiranju;
13.  
suma kršitve dolžnosti, povezanih z izdelavo načrta integritete.
(2) Komisija v poslovniku določi natančnejša pravila za
postopanje s prijavami, ki vključujejo tudi merila za sprejem prijave v
obravnavo oziroma za zavrnitev, zavrženje ali odstop prijave drugemu organu
(predhodni preizkus prijave). V poslovniku se določijo tudi merila za določanje
vrstnega reda obravnave prijav oziroma za uvedbo postopka na lastno pobudo,
način odločanja o obravnavi posameznih zadev in podrobnejša pravila za izvedbo
postopkov po tem členu.
(3) Če komisija v okviru postopka zaradi suma korupcije iz 1.
točke prvega odstavka tega člena zazna znake kaznivega dejanja, nemudoma vloži
ovadbo. Postopek zaradi suma korupcije lahko komisija z vložitvijo ovadbe
zaključi, lahko pa izda in javno objavi tudi načelno mnenje, v katerem se na
načelni ravni opredeli do ugotovljenega ravnanja in do morebitnih sistemskih
pomanjkljivosti ali neskladij, ki omogočajo takšno ravnanje, ter predlaga
ukrepe za izboljšanje stanja. Načelno mnenje lahko komisija izda tudi, če ne
zazna znakov kaznivega dejanja. Načelno mnenje komisije ne pomeni odločanja o
kazenski, prekrškovni, odškodninski ali disciplinski odgovornosti pravne ali
fizične osebe in nima oblike upravne odločbe. V načelnem mnenju komisija ne sme
objaviti osebnih podatkov fizičnih in pravnih oseb iz konkretne zadeve ali
podatkov na podlagi katerih bi jih bilo mogoče prepoznati. Ne glede na prejšnji
stavek, sme komisija, kadar je to potrebno zaradi opisa in opredelitve do
ugotovljenega ravnanja, objaviti zgolj psevdonimizirane osebne podatke, vendar
tako, da fizične ali pravne osebe ni mogoče prepoznati.
(4) V primeru suma kršitve integritete uradne osebe iz
2. točke prvega odstavka tega člena komisija izda ugotovitve o konkretnem
primeru, ki vsebujejo opis dejanskega stanja, oceno kršitve uradne osebe z
vidika krepitve integritete in v primeru ugotovljenih nepravilnosti pojasnilo,
kakšno bi bilo pričakovano ravnanje. Osnutek ugotovitev o konkretnem primeru
komisija pošlje obravnavani uradni osebi, ki se lahko v roku, ki ga komisija
določi glede na okoliščine obravnavane kršitve, vendar ne krajšem od treh dni,
izjasni o navedbah glede dejanskega stanja. Ob pošiljanju osnutka obravnavani
osebi, se jo obvesti, da bo njen odgovor objavljen skupaj z ugotovitvami o
konkretnem primeru.
(5) V primeru suma kršitev iz 3. do 13. točke prvega odstavka
tega člena, ki so v tem zakonu določene za prekršek, pooblaščena uradna oseba
komisije kot prekrškovnega organa uvede prekrškovni postopek in odloči o
prekršku.
(6) Komisija lahko z namenom preprečevanja in odvračanja
ravnanj, ki pomenijo kršitev tega zakona po pravnomočnosti odločbe o prekršku,
ki se nanaša na funkcionarja, odločitev predstavi javnosti z objavo na svoji
spletni strani in na drug primeren način. Objava obsega podatke o kršitelju
(osebno ime ali naziv in sedež pravne osebe), kršitvi (opis okoliščin, ki
pomenijo prekršek) in izrečeni sankciji. Objava je na spletni strani javno
dostopna pet let po objavi.
(7) V primeru suma kršitev iz 3. do 13. točke prvega odstavka
tega člena, ki v tem zakonu niso določeni kot prekršek, komisija izvede
ugotovitveni postopek in sprejme ukrepe ali opravi druga dejanja v skladu z
zakonom. Pred dokončnim sprejetjem odločitve mora komisija v roku, ki ga določi
glede na okoliščine obravnavane kršitve, vendar ne krajšem od treh dni,
pridobiti izjavo obravnavane osebe o očitkih in ugotovitvah glede kršitev.
Osebo se ob tem obvesti, da bo v primeru javne objave ugotovitev komisije,
objavljen tudi njen odgovor.
(8) Po prejemu odgovora obravnavane osebe iz četrtega in
sedmega odstavka tega člena lahko komisija:
-       
sprejme ugotovitve ali odločitev, kot so bile v osnutku ugotovitev ali
odločitve, v katerih se opredeli do navedb iz odgovora obravnavane osebe ter
postopek obravnave zadeve zaključi in o tem obvesti obravnavano osebo;
-       
sprejme drugačne ugotovitve ali odločitev, kot so bile v osnutku
ugotovitev ali odločitve, in ponovno izvede postopek po tem členu, če se
dejstva in pravne okoliščine bistveno razlikujejo;
-       
obravnavano osebo, ki je poslala odgovor, povabi na sejo komisije z
namenom razjasnitve dodatnih okoliščin in izvede morebitne nadaljnje
aktivnosti, potrebne za razjasnitev primera.
(9) Če se obravnavana oseba do navedb v osnutku ne izjasni,
to ni ovira za izdajo ugotovitev komisije. Če komisija ugotovitve v konkretnem
primeru skladno s šestim odstavkom 11. člena tega zakona javno objavi,
objavi tudi odgovor obravnavane osebe.
(10) Če komisija zazna, da na določenem področju obstajajo
sistemska korupcijska tveganja, izda priporočilo za pravilno ravnanje subjektov,
ki delujejo na tem področju.
(11) Komisija na podlagi zahteve državnih organov,
organizacij in drugih fizičnih ali pravnih oseb oblikuje odgovore, mnenja in
pojasnila o vprašanjih s svojega delovnega področja.
(12) Komisija ne obravnava zadev, če je od dogodka, na
katerega se zadeva nanaša, preteklo več kot pet let.
13.a člen
(pristojnost zahtevati nadzor)
(1) Komisija lahko na podlagi nepravilnosti ali kršitev,
ugotovljenih pri izvajanju postopka iz prejšnjega člena da obrazloženo pobudo:
-       
generalnemu državnemu tožilcu za izvedbo nadzorstvenega pregleda nad
delovanjem določene organizacijske enote vrhovnega državnega tožilstva oziroma
okrožnega državnega tožilstva ali za izvedbo delnega nadzorstvenega pregleda
nad delom posameznega državnega tožilca ali nad delom na posamezni zadevi;
-       
sodnemu svetu ali ministru za pravosodje za izvedbo službenega nadzora
nad delom določenega sodišča ali nad delom določenega sodnika;
-       
predsedniku višjega sodišča za pregled poslovanja sodišča skladno z
zakonom, ki ureja sodišča,
-       
pristojnemu inšpekcijskemu organu ali drugemu državnemu organu za
izvedbo upravnega ali strokovnega nadzora nad delom določenega organa,
organizacijske enote ali nad delom v posamezni zadevi,
-       
predsednikom oziroma organom poklicnih organizacij z javnimi pooblastili
za izvedbo strokovnega nadzora v okviru svojih pristojnosti ali
-       
drugim organom oziroma njihovim predstavnikom za izvedbo nadzora nad
delovanjem posameznika, organa ali dela na posameznem primeru,
-       
predstojniku ali pristojnemu organu za uvedbo disciplinskega postopka
zoper posameznega javnega uslužbenca ali funkcionarja.
(2) Če zavrne pobudo iz prejšnjega odstavka, mora pristojna
oseba oziroma organ najkasneje v 15 dneh od prejema pobude komisiji posredovati
pisno obrazložitev zavrnitve pobude za izvedbo nadzora oziroma za uvedbo
disciplinskega postopka.
(3) Če izvede nadzor na podlagi pobude iz prvega odstavka
tega člena, mora pristojna oseba oziroma organ končno poročilo o izvedbi
nadzora in o ugotovitvah in izvedenih ukrepih posredovati komisiji najkasneje v
osmih dneh od sprejema. Če uvede disciplinski postopek, mora o zaključku in
rezultatih tega postopka prav tako obvestiti komisijo v osmih dneh od
zaključenega postopka.
13.b člen
(predlog za razrešitev in pobuda predstojniku za ukrepanje)
(1) V primeru ugotovljene kršitve iz 2. do 13. točke prvega
odstavka 13. člena tega zakona, izvršene s strani na funkcijo imenovanega
funkcionarja, uradnika na položaju ali poslovodne osebe, lahko komisija glede
na težo kršitve ali njeno ponavljanje pristojnemu organu pošlje pobudo za
začetek postopka za razrešitev obravnavane osebe, ki poteka skladno z zakonom,
ki ureja razrešitev. Pristojni organ je o predlogu komisije za razrešitev
dolžan odločiti v roku 30 dni.
(2) Komisija lahko med ali po zaključku postopka zaradi
kršitve iz prvega odstavka 13. člena tega zakona, v katerem je obravnavana
uradna oseba, z ugotovitvami ali drugimi odločitvami seznani predstojnika ali
odgovorno osebo organa, pri katerem je uradna oseba zaposlena, in mu z namenom
zagotavljanja zakonitosti delovanja organa, odpravljanja korupcijskih tveganj,
zagotovitve integritete organa in javnega sektorja ter zaščite prijaviteljev,
predlaga izvedbo ustreznih ukrepov.
(3) Predlog iz prejšnjega odstavka komisija poda, če oceni,
da se v obravnavani zadevi ali v povezavi z obravnavano osebo pojavljajo
korupcijska tveganja, tveganja za nezakonito porabo javnih sredstev ali če je
ogrožena integriteta organa ali javnega sektorja ali zaščita prijaviteljev.
(4) Pri uporabi tega člena je komisija dolžna poskrbeti, da s
svojimi aktivnostmi ne ogrozi interesov postopka pred komisijo, ki še teče, ali
interesov predkazenskega, kazenskega ali drugega sodnega, nadzornega ali
revizijskega postopka, ki teče pred drugim pristojnim organom.
13.c člen
(pristojnost predlagati revizijo)
Če so podana dejstva in okoliščine, ki izkazujejo sum
korupcije ali nasprotja interesov s strani funkcionarjev, uradnikov na
položaju, poslovodnih oseb in članov organov upravljanja, vodenja in nadzora v
subjektih javnega sektorja in komisija oceni, da je za zaščito porabe javnih
sredstev potrebna revizija poslovanja uporabnikov javnih sredstev, lahko
komisija med ali po zaključku postopka sprejme obrazložen sklep, s katerim
računskemu sodišču predlaga uvedbo revizije posameznega posla ali poslov,
sklenjenih s strani subjekta javnega sektorja.
14. člen
(protikorupcijska klavzula)
(1) Pogodba, pri kateri kdo v imenu ali na račun druge pogodbene
stranke, predstavniku ali posredniku organa ali organizacije iz javnega
sektorja obljubi, ponudi ali da kakšno nedovoljeno korist za:
-       
pridobitev posla ali
-       
za sklenitev posla pod ugodnejšimi pogoji ali
-       
za opustitev dolžnega nadzora nad izvajanjem pogodbenih obveznosti ali
-       
za drugo ravnanje ali opustitev, s katerim je organu ali organizaciji iz
javnega sektorja povzročena škoda ali je omogočena pridobitev nedovoljene
koristi predstavniku organa, posredniku organa ali organizacije iz javnega
sektorja, drugi pogodbeni stranki ali njenemu predstavniku, zastopniku,
posredniku;
je nična.
(2) Organi in organizacije javnega sektorja so dolžni v
pogodbe v vrednosti nad 10.000 eurov brez DDV, ki jih sklepajo s ponudniki, prodajalci
blaga, storitev ali z izvajalci del, kot obvezno sestavino pogodb ob
upoštevanju konkretnega primera, vključiti vsebino iz prejšnjega odstavka,
lahko pa vključijo tudi dodatne določbe za preprečevanje korupcije ali drugega
poslovanja v nasprotju z moralo ali javnim redom. Ta določba velja tudi za sklepanje
pogodb s ponudniki, prodajalci oziroma izvajalci del ali storitev izven ozemlja
Republike Slovenije.
(3) Organ ali organizacija javnega sektorja, ki je sklenila pogodbo,
mora na podlagi svojih ugotovitev o domnevnem obstoju dejanskega stanja iz
prvega odstavka tega člena ali obvestila komisije ali drugih organov, glede
njegovega domnevnega nastanka, pričeti z ugotavljanjem pogojev ničnosti pogodbe
iz prejšnjega odstavka oziroma z drugimi ukrepi v skladu s predpisi Republike
Slovenije.
(4) Komisija v primeru, da obstaja sum o nepravilnostih pri
izvajanju drugega odstavka tega člena, od organov in organizacij javnega
sektorja zahteva, da ji posredujejo vse pogodbe, sklenjene v določenem obdobju
ali z določeno pogodbeno stranko. Če komisija ugotovi kršitev določb drugega odstavka
tega člena ali domnevni obstoj dejanskega stanja iz prvega odstavka tega člena,
o tem obvesti organ ali organizacijo, ki je sklenila pogodbo, in druge
pristojne organe.
(5) V primeru, da organ ali organizacija javnega sektorja
oceni, da zaradi narave posamezne pogodbe vključitev protikorupcijske klavzule
ni možna ali primerna, ali če druga pogodbena stranka s sedežem izven Republike
Slovenije nasprotuje taki vključitvi, lahko organ ali organizacija komisijo z
obrazloženim predlogom zaprosi, da za posamezno pogodbo odobri izvzetje iz
dolžnosti, ki jo določa drugi odstavek tega člena. Pri odločanju komisija upošteva
zlasti javni interes, da se pogodba sklene, objektivne okoliščine, ki ne
omogočajo sklenitve posla s protikorupcijsko klavzulo ter stopnjo splošnega
korupcijskega tveganja pri enakovrstnih poslih. Dovoljenje komisije za
sklenitev pogodbe brez protikorupcijske klavzule se objavi na spletnih straneh
komisije oziroma se po dogovoru z organom ali organizacijo objavi takrat, ko ne
more več vplivati na sklenitev pogodbe.
(6) Organ ali organizacija javnega sektorja, ki je zavezana
postopke javnega naročanja voditi skladno s predpisi, ki urejajo javno
naročanje, je pred sklenitvijo pogodbe v vrednosti nad 10.000 eurov brez DDV od
ponudnika zaradi zagotovitve transparentnosti posla in preprečitve korupcijskih
tveganj dolžna pridobiti izjavo oziroma podatke o udeležbi fizičnih in pravnih
oseb v lastništvu ponudnika, vključno z udeležbo tihih družbenikov, ter o
gospodarskih subjektih, za katere se glede na določbe zakona, ki ureja
gospodarske družbe, šteje, da so povezane družbe s ponudnikom. To izjavo
oziroma podatke je organ ali organizacija javnega sektorja na njeno zahtevo
dolžna predložiti komisiji. Za fizične osebe izjava vsebuje ime in priimek,
naslov prebivališča in delež lastništva. Če ponudnik predloži lažno izjavo
oziroma da neresnične podatke o navedenih dejstvih, ima to za posledico ničnost
pogodbe.
15. člen
(vrste in pravila postopka)
(1) Komisija v zvezi z izvrševanjem svojih pristojnosti vodi
upravne postopke, hitre prekrškovne postopke in druge javnopravne postopke po
določbah tega zakona.
(2) Upravni postopki, v katerih komisija odloča po zakonu, ki
ureja splošni upravni postopek, so:
-       
postopek izdaje dovoljenja za sklenitev pogodbe brez protikorupcijske
klavzule (peti odstavek 14. člena tega zakona),
-       
postopek izdaje dovoljenja funkcionarju za opravljanje poklicne ali
druge dejavnosti, namenjene pridobivanju dohodka (tretji odstavek
26. člena tega zakona),
-       
postopek izdaje odločbe o prepovedi opravljanja dodatne dejavnosti ali
postavitvi pogojev in omejitev, ki jih mora funkcionar spoštovati pri opravljanju
te dejavnosti (četrti odstavek 26. člena tega zakona),
-       
postopek izdaje odločbe o preklicu dovoljenja, iz prejšnjih dveh alinej
(peti odstavek 26. člena tega zakona),
-       
postopek izdaje odločbe o obstoju nasprotja interesov po pisnem
obvestilu uradne osebe, kadar nadrejena oseba oziroma predstojnik ali
kolektivni organ o izločitvi ne odloči v zakonskem roku ali če uradna oseba
nima nadrejene osebe oziroma predstojnika (peti odstavek 38. člena),
-       
postopek izdaje odločbe o znižanju plače oziroma nadomestila plače
zavezanca zaradi zavrnitve sporočanja podatkov o funkcijah, dejavnostih,
premoženju in dohodkih v skladu z zakonom (drugi odstavek 44. člena),
-       
postopek izdaje sklepa in odredbe o izdelavi, uresničitvi ali dopolnitvi
načrt integritete (drugi odstavek 47. člena tega zakona),
-       
postopek izdaja odločbe o vpisu lobista v register lobistov
(registracija lobista) in vpisu spremembe podatkov lobista (58. člen tega
zakona),
-       
postopek izbrisa lobista iz registra lobistov (62. člen tega
zakona),
-       
izrekanje sankcij na podlagi 73. in 74. člena tega zakona.
(3) Hitri prekrškovni postopki so postopki, v katerih
komisija na podlagi zakona, ki ureja prekrške izreka sankcije po 77., 78. in
79. členu tega zakona.
(4) Drugi javnopravni postopki so postopki, ki se vodijo za
izvajanje pristojnosti po prvem odstavku 13. člena tega zakona. Za druge
javnopravne postopke se za vprašanja, ki niso urejena s tem zakonom, smiselno
uporabljajo določbe zakona, ki ureja upravni postopek.
(5) Zoper ugotovitve ali druge odločitve iz postopkov po
prejšnjem odstavku ima obravnavana oseba pravico do vložitve tožbe v upravnem
sporu. Upravno sodišče o tožbi odloči v treh mesecih od vložitve tožbe. Zoper
načelno mnenje iz tretjega odstavka 13. člena tega zakona, ki ne
izpolnjuje zahtev iz tretjega odstavka 13. člena tega zakona ali v drugih
primerih, ko pomeni odločanje o pravici, obveznosti ali pravni koristi
posameznika, je dopusten upravni spor.
15.a člen
(razgovor na seji komisije)
(1) Komisija lahko zaradi razjasnitve dejstev in okoliščin v
zvezi s posamezno zadevo, ki jo obravnava, vabi osebe na razgovor na sejo
komisije.
(2) Komisija lahko na razgovor vabi:
-       
uradne osebe,
-       
predstojnike oziroma odgovorne osebe v organizacijah, ki jim je
podeljeno javno pooblastilo,
-       
druge osebe, zaposlene v subjektih javnega sektorja,
-       
osebe iz drugega odstavka 40. člena tega zakona.
(3) Osebe iz prejšnjega odstavka se morajo na zahtevo
komisije odzvati vabilu in na razgovoru osebno in po resnici odgovarjati na
vprašanja iz pristojnosti komisije. Oseba, ki v času vabljenja nima več statusa
iz prejšnjega odstavka, se mora odzvati vabilu tudi po prenehanju statusa, ki
ga je imela v času dogodka oziroma ravnanja, ki ga obravnava komisija.
(4) Poleg oseb iz drugega odstavka tega člena lahko komisija
opravi razgovor tudi z drugimi osebami, če v to privolijo.
(5) Vabilo za razgovor vsebuje najmanj naslednje podatke:
-       
ime in priimek vabljenega,
-       
datum, uro in kraj razgovora,
-       
navedbo, v zvezi s katerim dogodkom, njenim ravnanjem ali ravnanjem
drugih oseb, podatki ali dokumentacijo bo potekal razgovor,
-       
pojasnilo, da lahko vabljena oseba s seboj prinese dodatno dokumentacijo,
-       
rok za morebitno utemeljeno opravičilo odsotnosti,
-       
pojasnilo, da ima vabljena oseba pravico do pravnega zastopanja s strani
pooblaščenca, ki si ga sama izbere in za katerega sama nosi stroške zastopanja,
in
-       
opozorilo o pravnih posledicah neudeležbe.
(6) Oseba, ki se brez opravičljivih razlogov ne odzove na
razgovor, na katerega je bila pravilno vabljena, ne more biti prisilno
privedena, lahko pa se ji izreče sankcija v skladu s tem zakonom.
(7) Komisija vroča vabilo vabljeni osebi praviloma osebno na
naslovu delodajalca. Vabilo pošlje po pošti, po svoji uradni osebi, ali po
pravni ali fizični osebi, ki opravlja vročanje dokumentov v fizični obliki, ali
po elektronski pošti, ki omogoča dejansko seznanitev z vabilom. Če komisija
oceni, da je tako primerneje, se vabilo vroča na naslovu stalnega ali začasnega
prebivališča vabljene osebe, skladno z določbami zakona, ki ureja splošni
upravni postopek.
(8) Če vabljena oseba iz utemeljenih razlogov opraviči svoj
izostanek, se jo vabi ponovno na drug datum oziroma uro.
(9) Vabilo mora biti vabljeni osebi vročeno najmanj tri
delovne dni pred sejo komisije. V primeru utemeljenih razlogov je lahko rok
tudi krajši, vendar v tem primeru vabljena oseba zaradi izostanka na seji ne
sme trpeti pravnih posledic.
(10) Komisija lahko na svojo pobudo ali na predlog vabljene
osebe odloči, da se razgovor z vabljeno osebo opravi z uporabo sodobnih
tehničnih sredstev za prenos slike oziroma glasu (tele ali videokonferenca).
(11) Seje komisije, na katerih se opravlja razgovor, se
zvočno snemajo. Vabljena oseba ima pravico do elektronske kopije zvočnega
posnetka, ki postane del zapisnika in spisa.
(12) V zapisniku o opravljenem razgovoru je treba zapisati,
da je bil razgovor posnet z ustreznim tehničnim sredstvom za zvočno snemanje in
kdo je to napravil, da je bila vabljena oseba vnaprej obveščena o snemanju in da
je bil posnetek reproduciran.
(13) Razgovor z vabljeno osebo se praviloma opravlja
posamično in brez prisotnosti drugih vabljenih oseb, razen če komisija iz
utemeljenih razlogov odloči drugače. Če se izpovedbe posameznih vabljenih oseb
v isti zadevi, o isti okoliščini med seboj razlikujejo ali če obstajajo drugi
utemeljeni razlogi, sme komisija na isto sejo vabiti več oseb in na seji med
njimi opraviti soočenje.
(14) Kadar komisija med razgovorom z vabljeno osebo zaradi
ravnanja drugih oseb ugotovi, da je potrebno osebo vabiti na razgovor zaradi
njenega ravnanja, komisija razgovor prekine in osebo seznani, da jo bo ponovno
vabila skladno s petim odstavkom tega člena. V primeru iz prejšnjega stavka se zapisnik,
zvočni zapis in dokumentacija, ki jo je oseba izročila, iz spisa izločijo in
jih v nadaljevanju tega postopka ni dopustno pregledovati niti uporabiti.
15.b člen
(potek razgovora)
(1) Razgovor z vabljeno osebo vodi predsedujoči, ki daje
besedo udeležencem in skrbi za nemoten potek seje komisije. Predsedujoči
zagotavlja učinkovit, nemoten in zakonit potek seje, vzdrževanje reda na seji
in varovanje dostojanstva komisije in vabljene osebe.
(2) Predsedujoči vabljeno osebo pred razgovorom seznani, da se
razgovori pred komisijo zvočno snemajo in da ima pravico do elektronske kopije
zvočnega posnetka.
(3) Predsedujoči vabljeno osebo pred razgovorom opozori, da:
-       
lahko komisija del ali celoten zapis razgovora posreduje pristojnim
organom, če v svojem postopku ugotovi kršitve iz njihove pristojnosti,
-       
je dolžna govoriti resnico, da ne sme ničesar zamolčati, da je na
vprašanja komisije dolžna dajati vsa pojasnila in odgovore, ki so pomembni za
opravljanje njenih nalog v konkretnem primeru, in
-       
ima pravico odkloniti odgovor na posamezno vprašanje, če je verjetno, da
bi z odgovorom sebe ali koga svojih bližnjih spravila v hudo sramoto, kazenski
pregon ali znatno materialno škodo.
(4) Predsedujoči nato vabljeno osebo seznani z razlogi
vabljenja.
(5) Vprašanja vabljeni osebi zastavljajo predsedujoči in
člana komisije, z dovoljenjem predsedujočega pa tudi uslužbenci komisije, ki so
prisotni na seji.
(6) Vabljena oseba lahko med razgovorom sama ali na poziv
predsedujočega v spis vloži dodatno dokumentacijo ali pisna pojasnila o zadevi,
zaradi katere je vabljena.
(7) Prisotni na seji komisije so dolžni varovati podatke in
informacije, s katerimi so se seznanili med razgovorom. Predsedujoči na koncu
seje prisotne opozori, da javnosti ali nepooblaščenim tretjim osebam ne smejo
razkrivati nejavnih informacij in podatkov, s katerimi so se seznanili na seji,
ter na pravne posledice takega dejanja.
15.c člen
(vpogled v spis)
(1) V primeru drugih javnopravnih postopkov ima obravnavana
oseba oziroma oseba, zoper katero je podana prijava, pravico vpogleda v spis po
opravljenem predhodnem preizkusu prijave.
(2) Druge osebe imajo pravico do vpogleda v spis, če izkažejo
svoj pravni interes, in sicer po zaključku postopka pred komisijo.
(3) Komisija pri vpogledu v spis ne sme razkriti identitete
prijavitelja ali podatkov, na podlagi katerih ga je mogoče identificirati.
(4) Pravica do vpogleda v spis ali prepis posameznega ali
vseh dokumentov se ustrezno omeji ali odreče, če komisija na podlagi mnenja
pristojnega organa oceni, da obstaja verjetnost, da bi to ogrozilo interese
predkazenskega, kazenskega postopka ali drugega sodnega ali nadzornega postopka
ali škodovalo interesom postopka po tem zakonu ali zaradi varstva osebnih
podatkov.
(5) Komisija o pravici do vpogleda v spis odloči najpozneje v
15 dneh od vložitve zahteve. Komisija odloči s sklepom, kadar pravico do
vpogleda omeji ali zavrne. Zoper sklep komisije je dopusten upravni spor.
(6) Postopek vpogleda v spis se podrobneje uredi v poslovniku
komisije.
16. člen
(pridobivanje podatkov in dokumentov s strani komisije)
(1) Državni organi, organi lokalnih skupnosti, nosilci javnih
pooblastil, pravne osebe javnega in zasebnega prava, in osebe s statusom
samostojnih podjetnikov posameznikov ali posameznikov, ki samostojno opravljajo
dejavnost, morajo komisiji na njeno obrazloženo zahtevo, ne glede na določbe
drugih zakonov in ne glede na obliko podatkov, v roku, ki ga določi komisija,
brezplačno posredovati vse podatke, tudi osebne, in dokumente, ki so potrebni
za opravljanje zakonskih nalog komisije. Če je naslovnik zahteve komisije Banka
Slovenije, izmenjava podatkov poteka skladno s pravom Evropske unije (v
nadaljnjem besedilu: EU), ki ureja izmenjavo nadzornih in statističnih
informacij ter varovanje poklicne skrivnosti, ter z določbami predpisov, ki
glede navedenih vsebin zavezujejo Banko Slovenije.
(2) Obrazložena zahteva iz prejšnjega odstavka mora vsebovati
navedbo pravne podlage za pridobitev podatkov, razloge in namen, za katerega se
zahtevajo podatki.
(3) Pri subjektu javnega sektorja ima komisija pri izvajanju
svojih pristojnosti ne glede na določbe drugih zakonov in ne glede na obliko
podatkov ali vrsto oziroma stopnjo tajnosti pravico vpogleda v podatke in
dokumente, s katerimi razpolaga ta subjekt in pravico zahtevati njihov izpis
ali kopijo.
(4) Prvi in tretji odstavek tega člena se ne uporabljata za
podatke, ki jih pri svojem delu v zaupnem razmerju pridobi odvetnik, zdravnik,
socialni delavec, psiholog, duhovnik ali kakšna druga oseba, ki ji zakon nalaga
dolžnost varovanja podatkov iz zaupnega razmerja. Če komisija zahteva podatke,
ki jih pristojni organi pridobijo s posebnimi oblikami pridobivanja podatkov po
zakonu, ki ureja obveščevalno varnostno dejavnost, ali če obstaja utemeljena
nevarnost, da bi izvedba pooblastil komisije glede vpogleda ali posredovanja
teh podatkov onemogočila ali bistveno otežila izvedbo predkazenskega ali
kazenskega postopka ali ogrozila življenje ljudi ali varnost države, lahko
policija, državno tožilstvo ali varnostno obveščevalna služba komisiji odreče
dostop do celote ali dela zahtevanih podatkov oziroma omeji dostop do določenih
prostorov. Zavrnitev oziroma omejitev mora biti pisno obrazložena. O ponovni
zahtevi komisije za vpogled oziroma posredovanje podatkov v roku 15 dni
dokončno odloči za področje policije generalni direktor policije, za področje
državnega tožilstva generalni državni tožilec, za področje obveščevalno
varnostne dejavnosti pa vlada.
(5) V primeru postopka zaradi suma korupcije in ugotavljanja
dejanskih znakov korupcije po tem zakonu, v katerem potrebuje podatke iz
pristojnosti urada, pristojnega za preprečevanje pranja denarja in financiranja
terorizma, komisija uradu pošlje obrazloženo pisno pobudo za zbiranje in
analiziranje podatkov, informacij in dokumentacije skladno z zakonom, ki ureja
preprečevanje pranja denarja in financiranje terorizma. Urad o ugotovitvah v
najkrajšem možnem času obvesti komisijo.
(6) Komisija in uslužbenci komisije lahko v zvezi z zadevo,
ki se vodi pred komisijo, opravljajo razgovore oziroma zbirajo informacije od
oseb, ki bi lahko dale koristne informacije za razjasnitev okoliščin v tej
zadevi, tudi izven seje ali izven prostorov komisije, če se oseba s tem
strinja. Razgovori po tem odstavku se lahko zvočno snemajo samo s predhodnim
pristankom osebe, s katero se opravlja razgovor. Če se oseba, s katero
pooblaščena oseba opravlja razgovor, s tem strinja, lahko da svojo izjavo tudi
na zapisnik, ki ga podpišeta pooblaščena oseba komisije in oseba, ki je dala
izjavo. Elektronska kopija zvočnega posnetka postane del zapisnika oziroma
spisa.
16.a člen
(uporaba zunanjih strokovnjakov)
(1) Komisija lahko pri opravljanju svojih nalog in
pristojnosti pridobi zunanje strokovno mnenje.
(2) Oseba, ki da komisiji strokovno mnenje iz prejšnjega
odstavka, ne sme razkriti, objaviti ali nepooblaščenim tretjim osebam
posredovati podatkov ali informacij, ki jih je pridobila oziroma se je z njimi
seznanila v okviru ali v povezavi z opravljanjem svojega dela za komisijo.
Strokovno mnenje, ki ga je dala komisiji, lahko objavi ali kako drugače
posreduje javnosti samo na podlagi predhodnega pisnega dovoljenja komisije.
16.b člen
(začasno opravljanje nalog pri komisiji)
(1) Pri komisiji lahko na podlagi pisnega sporazuma komisije
s predstojniki državnih organov za največ dve leti opravljajo naloge tudi javni
uslužbenci iz drugih državnih organov. Za čas, ko so dodeljeni za opravljanje
nalog javnih uslužbencev pri komisiji, se njihov delovnopravni status in naziv
ne spreminjata, druga vprašanja, povezana z opravljanjem nalog pri komisiji, pa
se uredijo v pisnem sporazumu med komisijo in predstojnikom državnega organa,
pri katerem ima javni uslužbenec, začasno dodeljen na komisijo, sklenjeno
pogodbo o zaposlitvi.
(2) Za čas, ko ti uslužbenci opravljajo naloge pri komisiji,
so glede svojih dolžnosti in pravic izenačeni z javnimi uslužbenci, zaposlenimi
pri komisiji, poleg tega pa ravnajo po navodilih predsednika komisije oziroma
njegovih namestnikov.
3. Sodelovanje z neprofitnimi organizacijami zasebnega
sektorja s področja preprečevanja korupcije
17. člen
(neprofitne organizacije zasebnega sektorja)
(1) Komisija za uresničevanje namena tega zakona in za
krepitev integritete sodeluje z neprofitnimi organizacijami zasebnega sektorja
s področja dela komisije in sindikati.
(2) Komisija enkrat na leto objavi razpis za financiranje
projektov neprofitnih organizacij zasebnega sektorja s področja dela komisije
pri izvajanju nalog na področju usposabljanja, informiranja in osveščanja
javnosti in organov javnega sektorja ter prenašanja dobrih praks na področju uresničevanja
namena tega zakona.
(3) Sredstva za financiranje projektov iz prejšnjega odstavka
se zagotavljajo v proračunu Republike Slovenije v okviru sredstev komisije.
4. Nadzor nad delom in poslovanjem komisije
18. člen
(obveščanje javnosti)
(1) Komisija namenja posebno pozornost rednemu, celovitemu in
objektivnemu obveščanju splošne in strokovne javnosti o svojem delu, pri čemer
ob interesu javnosti upošteva tudi varovanje integritete organa, interese
postopkov pred komisijo in pred drugimi pristojnimi organi, zaščito
prijaviteljev ter dostojanstvo in pravice oseb v postopkih komisije.
(2) Komisija poleg dokumentov iz šestega odstavka
11. člena tega zakona na svojih spletnih straneh objavlja informacije iz
osmega odstavka 11. člena tega zakona, letna poročila in druge dokumente
splošne narave s področja integritete in transparentnosti, preprečevanja in
omejevanja korupcije ter nasprotja interesov. Komisija na svojih spletnih
straneh objavlja tudi sklice sej komisije in njihove zapisnike na način, da iz
njih ni mogoče razbrati osebnih podatkov in podatkov, varovanih z določbami
drugih zakonov.
(3) Objava podatkov, s katero bi bila lahko razkrita
identiteta ali ogrožena varnost osebe, ki v dobri veri poda prijavo ali kako
drugače sodeluje pri razkrivanju korupcije, ali podatkov, ki so bili
pridobljeni zaradi postopka komisije in bi njihovo razkritje škodovalo njegovi
izvedbi, ni dovoljena. Podatkov o osebi, ki je v dobri veri podala prijavo ali
sodelovala pri razkrivanju korupcije, drugih nezakonitih ali neetičnih ravnanj,
komisija brez njene osebne privolitve ne razkriva niti potrjuje.
(4) Komisija po končanem postopku iz prvega odstavka
13. člena tega zakona javnost obvesti tudi, kadar ni ugotovila kršitev
tega zakona, kadar je javnost z uvedbo postopka že seznanjena.
(5) Podrobnejši način obveščanja javnosti komisija uredi v
poslovniku.
19. člen
(obveznost poročanja komisije)
Komisija o svojem delu enkrat letno poroča državnemu zboru.
Letno poročilo mora predložiti najkasneje do 31. maja tekočega leta za preteklo
leto.
20. člen
(nadzor nad komisijo)
(1) Nadzor nad opravljanjem nalog komisije opravlja državni zbor.
Predsednik komisije enkrat letno poroča državnemu zboru brez navajanja
podatkov, ki bi omogočali identifikacijo obravnavanih fizičnih ali pravnih
oseb, o vsebini in obsegu dela, o svojih sklepih, ugotovitvah, mnenjih komisije
povezanih s pristojnostmi komisije, ter poda oceno trenutnega stanja na področju
preprečevanja korupcije in preprečevanja ter odpravljanja nasprotja interesov.
(2) Komisija mora najmanj vsake tri leta izvesti notranjo
revizijo poslovanja na področju porabe materialno-finančnih sredstev in
kadrovskih zadev s strani zunanjega revizijskega organa. Revizijsko poročilo
pošlje komisija v seznanitev predsedniku republike in državnemu zboru.
21. člen
(pristojnosti državnega zbora pri nadzoru)
(1) Državni zbor s smiselno uporabo določb tega zakona
nadzira premoženjsko stanje, sprejemanje daril, omejitev poslovanja, nasprotje
interesov in nezdružljivost funkcije s pridobitno dejavnostjo predsednika
komisije za preprečevanje korupcije in obeh namestnikov predsednika komisije.
(2) Predsednik komisije in namestnika predsednika komisije
podatke o svojih obveznostih, povezanih s položajem funkcionarja po tem zakonu,
vpišejo v uradne evidence komisije o podatkih o premoženjskem stanju, omejitvah
poslovanja, prejetih darilih, nasprotju interesov in nezdružljivosti funkcije s
pridobitno dejavnostjo. Predsednik komisije in oba namestnika predsednika
komisije posredujejo podatke državnemu zboru na obrazcih, ki so predpisani s
tem zakonom. O izpolnitvi navedenih obveznosti funkcionarji komisije obvestijo
državni zbor v roku treh dni. Komisija obvestilo iz prejšnjega stavka objavi na
svojih spletnih straneh.
(3) Ostale podatke, ki jih državni zbor potrebuje za izvedbo
nadzora in za vodenje katerih ni pristojna komisija, državni zbor pridobi sam.
22. člen
(razrešitev komisije)
(1) Predsednik republike razreši predsednika komisije ali
namestnika predsednika komisije:
-       
če predsednik komisije ali namestnik predsednika komisije odstopi,
-       
če funkcije ne opravlja v skladu z ustavo in zakonom,
-       
če je s pravnomočno sodbo obsojen zaradi naklepnega kaznivega dejanja,
-       
zaradi trajne izgube delovne zmožnosti za opravljanje funkcije,
-       
če ne ravna v skladu s tretjim odstavkom 7. člena tega zakona.
(2) O dejstvih iz tretje in četrte alineje prejšnjega
odstavka mora predsednik komisije ali namestnik predsednika komisije
predsednika republike seznaniti v roku treh dni od nastanka teh dejstev.
(3) Predsednik republike lahko tudi na predlog državnega
zbora razreši predsednika komisije ali namestnika predsednika komisije, če
funkcije ne opravlja v skladu z ustavo in zakonom.
(4) Če se ugotovi, da predsednik komisije ali namestnik
predsednika komisije ne ravna v skladu s tretjim odstavkom 7. člena tega
zakona, ga predsednik republike po pravnomočnosti odločitve o nezdružljivosti
razreši na predlog državnega zbora. Državni zbor pri ugotavljanju
nezdružljivega položaja predsednika in obeh namestnikov z drugimi funkcijami oziroma
delom (drugi odstavek 7. člena tega zakona) smiselno uporablja določbe
tega zakona, ki urejajo postopek in ukrepe komisije na področju
nezdružljivosti.
(5) Kadar je predsednik ali namestnik predsednika komisije
predčasno razrešen, se v skladu s postopkom iz 9.a člena tega zakona za
obdobje mandata imenuje novega funkcionarja.
III. ZAŠČITA PRIJAVITELJEV
23. člen
(prijava korupcije in zaščita prijavitelja)
(1) Vsakdo lahko komisiji ali drugemu pristojnemu organu poda
prijavo o koruptivnem ravnanju v državnem organu, lokalni skupnosti, pri
nosilcu javnih pooblastil ali drugi pravni osebi javnega ali zasebnega prava ali
o ravnanju fizične osebe, za katero verjame, da ima znake korupcije. Komisija
in drugi pristojni organi morajo prijavitelje na njihovo zahtevo obvestiti o
svojih ukrepih oziroma postopanju. Ta določba ne posega v pravico prijavitelja,
da o koruptivnem ravnanju obvesti javnost.
(2) Za dokumente, dosjeje, evidence in drugo dokumentarno
gradivo iz postopka, ki ga komisija izvaja v zvezi s prijavo suma korupcije, se
do zaključka postopka pred komisijo ne uporabljajo določbe zakona, ki ureja
dostop do informacij javnega značaja. Podatki o zaščitenem prijavitelju
korupcije tudi po zaključku postopka niso informacija javnega značaja. Ta
določba velja tudi v primeru, ko je gradivo iz tega odstavka odstopljeno
drugemu organu. Prijavo, ki vsebuje podatke, za katere je z zakonom določena
stopnja tajnosti, sme prijavitelj posredovati le organom odkrivanja in pregona
kaznivih dejanj ali komisiji.
(3) Če komisija ugotovi, da prijava iz prejšnjih odstavkov vsebuje
znake kaznivega dejanja, katerega storilec se preganja po uradni dolžnosti,
obvesti o tem organe odkrivanja in pregona po zakonu, ki ureja kazenski
postopek, z zaprosilom, da jo ti obvestijo o nadaljnjem postopku.
(4) Identitete prijavitelja iz prvega odstavka tega člena, ki
je prijavo podal v dobri veri oziroma je utemeljeno sklepal, da so njegovi
podatki v zvezi s prijavo resnični, kar ocenjuje komisija, ni dovoljeno
ugotavljati ali razkrivati. Zlonamerna prijava se kaznuje kot prekršek po tem
zakonu, če niso podani znaki za kaznivo dejanje.
(5) Pri oceni, ali je prijava podana v dobri veri oziroma,
ali je prijavitelj utemeljeno sklepal, da so njegovi podatki resnični, komisija
upošteva predvsem naravo in težo prijavljenega ravnanja, z njim grozečo ali
povzročeno škodo, morebitno prijaviteljevo kršitev dolžnosti varovanja
določenih podatkov ter status organa ali osebe, kateri je bila zadeva
prijavljena.
(6) Če so v zvezi s prijavo korupcije podani pogoji za
zaščito prijavitelja oziroma njegovih družinskih članov po zakonu, ki ureja
zaščito prič, lahko komisija poda Komisiji za zaščito ogroženih oseb predlog za
njihovo vključitev v program zaščite ali pobudo generalnemu državnemu tožilcu
za izvedbo nujnih zaščitnih ukrepov.
(7) Ko Komisija za zaščito ogroženih oseb odloča o predlogu komisije,
se lahko njene seje udeleži tudi predstavnik komisije.
(8) Samo sodišče lahko odloči, da se razkrijejo podatki in identiteta
oseb iz četrtega odstavka tega člena, če je to nujno potrebno za zavarovanje
javnega interesa ali pravic drugih.
24. člen
(prijava neetičnega oziroma nezakonitega ravnanja)
(1) Uradna oseba, ki iz utemeljenih razlogov meni, da se od
nje zahteva nezakonito ali neetično ravnanje ali se s tem namenom nad njo
izvaja psihično ali fizično nasilje, lahko takšno dejanje prijavi nadrejenemu
ali osebi, ki jo ta pooblasti (v nadaljnjem besedilu: pristojna oseba).
(2) Če ni pristojne osebe, če se ta na prijavo pisno ne odzove
v roku petih delovnih dni ali če je pristojna oseba tista, ki od uradne osebe
zahteva nezakonito ali neetično ravnanje, je za prijavo iz prejšnjega odstavka
in za postopek z njo pristojna komisija.
(3) Pristojna oseba ali komisija na podlagi prijave oceni dejansko
stanje, po potrebi izda ustrezna navodila za ravnanje in ukrene, kar je
potrebno, da se preprečijo nezakonite ali neetične zahteve ter nastanek
škodljivih posledic.
25. člen
(ukrepi za zaščito prijavitelja)
(1) Če so prijavitelji zaradi prijave iz 23. ali 24. člena
tega zakona izpostavljeni povračilnim ukrepom in so nastale za njih škodljive
posledice, imajo pravico od svojega delodajalca zahtevati povračilo protipravno
povzročene škode.
(2) Komisija prijaviteljem lahko nudi pomoč pri ugotavljanju vzročne
zveze med škodljivimi posledicami in povračilnimi ukrepi iz prejšnjega
odstavka.
(3) Če komisija v postopku iz prejšnjega odstavka ugotovi vzročno
zvezo med prijavo in povračilnimi ukrepi zoper prijavitelja, od delodajalca
zahteva, da zagotovi takojšnje prenehanje takšnega ravnanja.
(4) Če so prijavitelji iz prvega odstavka tega člena javni uslužbenci,
lahko v primeru, ko se povračilni ukrepi nadaljujejo, kljub zahtevi komisije iz
prejšnjega odstavka, in je nadaljevanje dela na njihovem delovnem mestu
nemogoče, od svojega delodajalca zahtevajo premestitev na drugo enakovredno
delovno mesto in o tem obvestijo komisijo.
(5) Če prijavitelj v primeru spora navaja dejstva, ki
opravičujejo domnevo, da je bil zaradi prijave s strani delodajalca izpostavljen
povračilnim ukrepom, je dokazno breme na strani delodajalca.
(6) Uresničitev zahteve iz četrtega odstavka tega člena zagotovi
delodajalec javnega uslužbenca najkasneje v roku 90 dni in o tem obvesti
komisijo.
IV. PREPREČEVANJE NASPROTJA INTERESOV IN NADZOR NAD
SPREJEMANJEM DARIL
1. Nezdružljivost
26. člen
(nezdružljivost opravljanja funkcije in izjeme)
(1) Poklicni funkcionar ob javni funkciji ne sme opravljati
poklicne ali druge dejavnosti, namenjene pridobivanju dohodka ali premoženjske
koristi.
(2) Ne glede na določbo prejšnjega odstavka lahko poklicni
funkcionar opravlja pedagoško, znanstveno, raziskovalno, umetniško, kulturno,
športno in publicistično dejavnost ter vodi kmetijo in upravlja z lastnim
premoženjem, razen če drug zakon ne določa drugače. Funkcionar, ki dobi dovoljenje
delodajalca oziroma sklene pogodbo za opravljanje ene od naštetih dejavnosti,
razen v primerih športne ali publicistične dejavnosti, vodenja kmetije ali
upravljanja z lastnim premoženjem, mora v roku 8 delovnih dni od pričetka
opravljanja dejavnosti o tem pisno obvestiti komisijo ter priložiti dovoljenje
delodajalca in sklenjeno pogodbo za opravljanje dejavnosti ali poklica.
(3) Komisija lahko v roku 15 delovnih dni od prejema
obvestila iz prejšnjega odstavka uvede postopek ocene nezdružljivosti funkcije,
če oceni, da obstaja verjetnost, da bi glede na konkreten obseg in naravo
dejavnosti ter glede na funkcijo, ki jo opravlja poklicni funkcionar,
opravljanje te dejavnosti predstavljalo nesorazmerno tveganje za objektivno in
nepristransko opravljanje funkcije ali ogrozilo njeno integriteto. V tem
primeru lahko komisija funkcionarju z odločbo prepove opravljati dodatno
dejavnost ali pa mu postavi pogoje in omejitve, ki jih mora spoštovati pri
opravljanju te dejavnosti.
(4) Če drug zakon ne določa drugače, lahko komisija
poklicnemu funkcionarju dovoli tudi opravljanje poklicne ali druge dejavnosti,
namenjene pridobivanju dohodka, pri čemer komisija upošteva javni interes ter
stopnjo tveganja, da bi opravljanje te dejavnosti vplivalo na objektivno in
nepristransko opravljanje funkcije ali ogrozilo njeno integriteto. Če želi
poklicni funkcionar dohodek pridobiti od organa, v katerem opravlja svojo
funkcijo, komisija dovoljenja ne izda. Če izda dovoljenje, sme komisija
funkcionarju postaviti tudi pogoje in omejitve, ki jih mora spoštovati pri
opravljanju druge dejavnosti.
(5) Če komisija ugotovi, da funkcionar ne spoštuje omejitev
in pogojev iz odločbe po tretjem odstavku ali iz dovoljenja po prejšnjem
odstavku ali opravlja poklicno ali drugo dejavnost na način, ki vpliva na
objektivno in nepristransko opravljanje funkcije, komisija z odločbo dovoljenje
prekliče. Funkcionar mora takoj, najkasneje pa po pravnomočnosti odločbe o
preklicu dovoljenja, prenehati opravljati poklicno ali drugo dejavnost.
(6) V upravnem sporu zoper odločbo komisije o preklicu
dovoljenja upravno sodišče odloča prednostno.
(7) Če funkcionar po pravnomočnosti odločbe o preklicu
dovoljenja ne preneha z opravljanjem poklicne ali druge dejavnosti, komisija o
tem obvesti organ, ki je pristojen za imenovanje in razrešitev funkcionarja. Ta
organ mora v roku 30 dni zoper funkcionarja izvesti ustrezne ukrepe skladno z
zakonom in načrtom integritete organa in o tem obvestiti komisijo.
27. člen
(prepoved članstva in dejavnosti)
(1) Poklicni funkcionar ne sme biti član oziroma opravljati dejavnosti
upravljanja, nadzora ali zastopanja v gospodarskih družbah, gospodarskih
interesnih združenjih, zadrugah, javnih zavodih, javnih skladih, javnih
agencijah in drugih osebah javnega ali zasebnega prava, razen v društvih,
ustanovah in političnih strankah.
(2) Nepoklicni funkcionar ne sme biti član oziroma opravljati
dejavnosti upravljanja, nadzora ali zastopanja v osebi javnega ali zasebnega
prava iz prejšnjega odstavka, če po svoji funkciji opravlja neposredni nadzor
nad njihovim delom.
(3) Prepoved iz prvega odstavka tega člena glede članstva oziroma
opravljanja dejavnosti upravljanja, nadzora ali zastopanja v javnih zavodih,
javnih skladih, javnih agencijah in drugih osebah javnega ali zasebnega prava,
če je oseba zasebnega prava nosilec javnega pooblastila ali izvajalec javne službe,
velja tudi za nepoklicne župane in podžupane, ki opravljajo funkcijo v občini,
ki je s subjekti iz tega odstavka ustanoviteljsko, lastniško, nadzorstveno ali
finančno povezana.
28. člen
(prenehanje opravljanja dejavnosti, funkcije ali članstva)
(1) Funkcionar, ki je pred nastopom funkcije opravljal dejavnost
ali funkcijo, ki po tem zakonu ni združljiva z opravljanjem njegove funkcije
oziroma je v nasprotju s prejšnjim členom, mora najpozneje v 30 dneh po
izvolitvi ali imenovanju oziroma po potrditvi mandata prenehati opravljati
dejavnost oziroma funkcijo.
(2) Funkcionar, ki je bil pred nastopom funkcije član
organov, katerih članstvo po tem zakonu ni združljivo z opravljanjem njegove
funkcije oziroma je v nasprotju s prejšnjim členom, mora takoj podati odstopno
izjavo oziroma zahtevo za razrešitev članstva, to pa mu mora v 30 dneh od
imenovanja na funkcijo prenehati.
29. člen
(opozorilo komisije in posledice neupoštevanja)
(1) Če funkcionar v roku iz prejšnjega člena ne preneha opravljati
dejavnosti, članstva ali funkcije, ki po tem zakonu ni združljiva z
opravljanjem njegove funkcije, ga komisija na to opozori in mu v opozorilu
določi rok, v katerem mora prenehati opravljati to dejavnost ali funkcijo. Rok,
ki ga določi komisija, ne sme biti krajši od 15 dni in ne daljši od treh
mesecev. Komisija opozori na nezdružljivost tudi funkcionarja, ki je po nastopu
funkcije pričel opravljati dejavnost, članstvo ali funkcijo, ki po tem zakonu
ni združljiva z opravljanjem njegove funkcije in mu v opozorilu določi rok, v
katerem mora odpraviti nezdružljivost. Ta rok ne sme biti krajši od 15 dni in
ne daljši od treh mesecev.
(2) Če komisija ugotovi, da funkcionar po roku, ki ga je določila
komisija na podlagi prvega odstavka tega člena, še naprej opravlja nezdružljivo
dejavnost, članstvo ali funkcijo, o tem obvesti pristojni organ, ki je
pristojen predlagati ali začeti s postopkom za prenehanje funkcije tega
funkcionarja. O svoji končni odločitvi pristojni organ obvesti komisijo.
(3) Določbe prejšnjega odstavka ne veljajo za neposredno voljene
funkcionarje. Če v njihovem primeru komisija ugotovi dejstva iz prejšnjega
odstavka, o svojih ugotovitvah obvesti javnost in svoje ugotovitve objavi na
spletnih straneh komisije.
2. Prepoved in omejitve sprejemanja daril
30. člen
(prepoved in omejitve v zvezi s sprejemanjem daril v javnem
sektorju)
(1) Uradne osebe ne smejo sprejemati daril ali drugih koristi
(v nadaljnjem besedilu: darila) v zvezi z opravljanjem svoje funkcije, ali
javne službe, ali v zvezi s svojim položajem. Daril v zvezi z opravljanjem
funkcije, ali javne službe, ali v zvezi s položajem uradne osebe ne smejo
sprejemati tudi družinski člani uradne osebe.
(2) Ne glede na prejšnji odstavek lahko uradna oseba ali njen
družinski član v imenu organa, pri katerem dela, sprejme protokolarno darilo,
ki ne glede na vrednost postane last njenega delodajalca. Kot protokolarna se
štejejo darila, ki jih dajo tuje ali domače pravne ali fizične osebe ob
službenih dogodkih.
(3) Ne glede na prvi in drugi odstavek tega člena uradna
oseba lahko sprejme darilo, ki se tradicionalno ali običajno izroča ob
določenih dogodkih (kulturnih, slavnostnih, zaključkih izobraževanja,
usposabljanja, ob praznikih ipd.) ali ob opravljanju diplomatskih aktivnosti,
njegova vrednost pa ne sme presegati vrednosti 100 eurov, ne glede na obliko
darila in število darovalcev istega darila.
(4) Če ne gre za darilo iz drugega ali tretjega odstavka tega
člena, je uradna oseba dolžna darovalca opozoriti na prepoved sprejemanja daril
in zavrniti ponujeno darilo, enako je dolžan zavrniti darilo tudi družinski
član uradne osebe. Če darovalec pri darilu vztraja, je uradna oseba oziroma
njen družinski član darilo dolžna izročiti delodajalcu uradne osebe.
(5) Ne glede na določbe tega člena uradna oseba ali njen
družinski član ne sme sprejeti darila:
-       
če bi izročitev ali sprejem takega darila pomenila kaznivo dejanje;
-       
če je to prepovedano po drugem zakonu ali na njegovi podlagi izdanimi
predpisi;
-       
če se kot darilo izročajo denar, vrednostni papirji, darilni boni in
drage kovine;
-       
če bi sprejem darila vplival ali ustvaril videz, da vpliva, na
nepristransko in objektivno opravljanje javnih nalog uradne osebe.
(6) Subjekt javnega sektorja vodi seznam prejetih daril, ki
vsebuje podatke o vrsti in ocenjeni vrednosti darila, darovalcu in drugih
okoliščinah izročitve darila. V seznam daril se vpisujejo podatki o darilih,
katerih vrednost presega 50 eurov. Subjekt javnega sektorja je seznam daril za
uradne osebe, njihove družinske člane in protokolarnih daril dolžan posredovati
komisiji do 31. marca za preteklo leto prek elektronskega obrazca,
dostopnega na spletnih straneh komisije.
(7) Način razpolaganja z darili, določanja vrednosti daril in
vodenja seznama daril ter druga izvedbena vprašanja v zvezi z izvajanjem tega
člena s pravilnikom določi minister, pristojen za sistemsko urejanje omejevanja
korupcije.
(8) Določbe tega člena se ne uporabljajo za gospodarske
družbe, v katerih ima večinski delež oziroma prevladujoč vpliv država ali
lokalna skupnost, razen za tiste, ki so ustanovljene na podlagi zakona.
31. člen
(črtan)
32. člen
(črtan)
33. člen
(črtan)
34. člen
(črtan)
3. Omejitve poslovanja
35. člen
(omejitve poslovanja in posledice kršitev)
(1) Organ ali organizacija javnega sektorja, ki je zavezan
postopek javnega naročanja voditi skladno s predpisi, ki urejajo javno
naročanje, ali izvaja postopek podeljevanja koncesij ali drugih oblik
javno-zasebnega partnerstva, ne sme naročati blaga, storitev ali gradenj, sklepati
javno-zasebnih partnerstev ali podeliti posebnih ali izključnih pravic
subjektom, v katerih je funkcionar, ki pri tem organu ali organizaciji opravlja
funkcijo, ali njegov družinski član:
-       
udeležen kot poslovodja, član poslovodstva ali zakoniti zastopnik ali
-       
neposredno ali prek drugih pravnih oseb v več kot pet odstotnem deležu
udeležen pri ustanoviteljskih pravicah, upravljanju ali kapitalu.
(2) Prepoved iz prejšnjega odstavka velja tudi za poslovanje
organa ali organizacije javnega sektorja s funkcionarjem ali njegovim
družinskim članom kot fizično osebo.
(3) Prepoved poslovanja v obsegu, ki izhaja iz prvega in
drugega odstavka tega člena, ne velja za postopke oziroma druge načine
pridobivanja sredstev, ki niso določeni v prvem odstavku tega člena, pod pogojem,
da so pri tem spoštovane določbe tega ali drugega zakona o nasprotju interesov
in o dolžnosti izogibanja temu nasprotju oziroma pod pogojem, da se funkcionar
izloči iz vseh faz odločanja o sklenitvi in izvedbi postopka ali posla. Če
funkcionar oziroma njegov družinski član v tem primeru krši določbe o
izogibanju nasprotju interesov oziroma o dolžni izločitvi, nastopijo posledice
kot v primeru prepovedi poslovanja.
(4) Prepoved poslovanja iz prvega odstavka tega člena in
prepoved iz prejšnjega odstavka veljata tudi za ožje dele občine (vaške,
krajevne ali četrtne skupnosti), ki imajo lastno pravno subjektiviteto, če je
občinski funkcionar član sveta ožjega dela občine ali če se posamezen posel
lahko sklene le z njegovim soglasjem.
(5) Fizična ali odgovorna oseba poslovnega subjekta poda
pisno izjavo o tem, da fizična oseba oziroma poslovni subjekt ni povezan s
funkcionarjem in po njenem vedenju ni povezan z družinskim članom funkcionarja
na način, določen v prvem odstavku tega člena. Izjava se predloži v postopku
podeljevanja koncesije, sklepanja javno-zasebnega partnerstva ali v postopku
javnega naročanja.
(6) Če so podane okoliščine iz prvega odstavka tega člena,
funkcionarji v enem mesecu po nastopu funkcije, nato pa najkasneje v osmih dneh
po vsaki spremembi, organu ali organizaciji javnega sektorja, v katerem
opravljajo funkcijo, pisno posredujejo:
-       
osebno ime,
-       
EMŠO,
-       
naslov stalnega bivališča,
-       
podatke o organu, pri katerem funkcionar opravlja funkcijo,
-       
datum nastopa in prenehanja omejitve,
-       
naziv, sedež, matično in davčno številko poslovnega subjekta,
-       
način udeležbe funkcionarja ali njegovih družinskih članov v poslovnem
subjektu.
(7) Organ ali organizacija javnega sektorja podatke iz
prejšnjega odstavka posreduje komisiji prek elektronskega obrazca, dostopnega
na spletnih straneh komisije, najkasneje v 15 dneh od prejema podatkov oziroma
spremembe podatkov. Komisija seznam poslovnih subjektov iz prejšnjega odstavka
mesečno objavlja na svoji spletni strani. Poslovni subjekt, za katerega veljajo
omejitve poslovanja po prenehanju funkcije, je še eno leto po prenehanju
funkcije funkcionarja objavljen v seznamu omejitev poslovanja, ki ga vodi komisija.
(8) Omejitve po določbah tega člena ne veljajo za poslovanje
na podlagi pogodb, ki so bile sklenjene pred funkcionarjevim nastopom funkcije.
(9) Pogodba ali druge oblike pridobivanja sredstev, ki so v
nasprotju z določbami tega člena, so nične.
36. člen
(začasna prepoved poslovanja po prenehanju funkcije)
(1) V roku dveh let po prenehanju funkcije funkcionar v razmerju
do organa ali organizacije javnega sektorja, pri katerem je opravljal svojo
funkcijo, ne sme nastopiti kot predstavnik poslovnega subjekta, ki s tem
organom ali organizacijo ima ali vzpostavlja poslovne stike.
(2) Organ ali organizacija javnega sektorja, v katerem je
funkcionar opravljal funkcijo, v roku enega leta po prenehanju funkcije ne sme
poslovati s subjektom, v katerem je bivši funkcionar neposredno ali prek drugih
pravnih oseb v več kot pet odstotnem deležu udeležen pri ustanoviteljskih
pravicah, upravljanju oziroma kapitalu in s funkcionarjem kot fizično osebo.
(3) O primeru iz prvega odstavka tega člena organ ali
organizacija javnega sektorja, pri katerem je funkcionar opravljal svojo
funkcijo, nemudoma, najpozneje pa v roku 30 dni, obvesti komisijo.
4. Nasprotje interesov
37. člen
(dolžnost izogibanja nasprotju interesov)
(1) Uradna oseba mora biti v zvezi s svojo službo ali
funkcijo pozorna na vsako nasprotje interesov in se mu je dolžna izogniti.
(2) Uradna oseba, ki ob nastopu službe ali funkcije ali med
njenim izvajanjem ugotovi obstoj okoliščin, ki bi lahko vplivale ali ustvarile
videz, da vplivajo na nepristransko in objektivno opravljanje njenih javnih
nalog, navedene okoliščine nemudoma razkrije neposredno nadrejenemu ali od
njega pooblaščeni osebi.
(3) Uradna oseba svoje službe ali funkcije in informacij, ki
jih pridobi pri opravljanju svoje funkcije oziroma službe, ne sme uporabiti za
to, da bi sebi ali komu drugemu uresničila nedovoljen zasebni interes.
38. člen
(način izogibanja nasprotju interesov)
(1) Uradna oseba mora takoj, ko ugotovi obstoj okoliščin
nasprotja interesov, prenehati z delom v zadevi, razen če bi bilo nevarno
odlašati, ter o izločitvi in okoliščinah nasprotja interesov najkasneje v roku
treh delovnih dni pisno obvestiti svojega nadrejenega oziroma predstojnika.
(2) Nadrejena oseba oziroma predstojnik čim prej, najkasneje
pa v petih dneh od prejema obvestila iz prejšnjega odstavka obrazloženo odloči,
ali se uradno osebo izloči iz postopka obravnave in odločanja o zadevi, ali
oseba nadaljuje z delom. Zoper to odločitev ni pravnega sredstva.
(3) Kadar je uradna oseba del kolektivnega organa, o njeni
izločitvi v roku in na način iz prejšnjega odstavka odloči ta organ. Uradna
oseba pri odločanju o lastni izločitvi ne sme sodelovati.
(4) Če nadrejena oseba oziroma predstojnik ali kolektivni
organ odloči, da bo uradna oseba kljub nasprotju interesov nadaljevala z delom
v zadevi, ji lahko da obvezujoče obrazložene usmeritve za ravnanje in
odločanje, pri čemer mora zasledovati javni interes. Nadrejena oseba oziroma
predstojnik ali kolektivni organ sprejeto odločitev v petih dneh po njenem
sprejemu posreduje komisiji.
(5) Če nadrejena oseba oziroma predstojnik ali kolektivni
organ o izločitvi ne odloči v roku iz drugega odstavka tega člena ali če uradna
oseba nima nadrejene osebe oziroma predstojnika, uradna oseba o obstoju
okoliščin nasprotja interesov v petih dneh obvesti komisijo. Komisija v petih
dneh od prejema obvestila odloči o obstoju oziroma neobstoju nasprotja
interesov in o načinu izognitve nasprotju interesov.
39. člen
(postopek ugotavljanja in posledice dejanskega nasprotja
interesov)
(1) Če obstaja sum, da je pri uradnem ravnanju uradne osebe
obstajalo dejansko nasprotje interesov, lahko komisija v roku dveh let od
opravljenih uradnih dejanj uvede postopek ugotavljanja obstoja dejanskega
nasprotja interesov in njegovih posledic.
(2) Če je na podlagi izvedenega postopka ugotovljen obstoj
dejanskega nasprotja interesov, komisija z ugotovitvami v konkretnem primeru
seznani delodajalca uradne osebe in mu določi rok, v katerem jo je dolžan
obvestiti o sprejetih ukrepih za odpravo posledic nasprotja interesov.
(3) Komisija lahko o ugotovitvah iz prejšnjega odstavka in o
opustitvah ukrepov za dolžno izogibanje nasprotju interesov iz prejšnjega člena
obvesti tudi nadzorni organ subjekta javnega sektorja, v okviru katerega deluje
uradna oseba, in ga pozove, naj izvede ali odredi ukrepe za preprečitev ponovitve
kršitve, glede na okoliščine konkretnega primera pa tudi ukrepe za
uveljavljanje odgovornosti uradne osebe, njenega nadrejenega ali predstojnika.
40. člen
(veljavnost določb o nasprotju interesov)
(1) Določbe 37. do 39. člena tega zakona veljajo za vse uradne
osebe po tem zakonu, razen kadar je izločitev uradne osebe urejena z zakonom,
ki ureja kazenski postopek, z zakonom, ki ureja pravdni postopek, z zakonom, ki
ureja splošni upravni postopek, ali z drugim zakonom, ki ureja izločitev iz
odločanja v pravnem postopku.
(2) Določbe 37. do 39. člena tega zakona, ki veljajo za
uradne osebe, se uporabljajo tudi za osebe, ki jih subjekt javnega sektorja
imenuje kot zunanje člane komisij, sveta, delovnih skupin ali drugih
primerljivih teles, kadar ti opravljajo javne naloge oziroma naloge iz
delovnega področja subjekta javnega sektorja.
V. NADZOR NAD PREMOŽENJSKIM STANJEM
41. člen
(dolžnost prijave premoženjskega stanja)
(1) Zavezanci za prijavo premoženjskega stanja so poklicni
funkcionarji, člani državnega sveta, nepoklicni župani in podžupani, uradniki
na položaju, poslovodne osebe in člani organov nadzora v javnih podjetjih in
gospodarskih družbah, v katerih imata država ali lokalna skupnost večinski
delež ali prevladujoč vpliv, osebe, odgovorne za javna naročila, uradniki
Državne revizijske komisije za revizijo postopkov oddaje javnih naročil (v
nadaljnjem besedilu: Državna revizijska komisija) in državljani Republike
Slovenije, ki opravljajo funkcijo v institucijah in drugih organih EU ter
drugih mednarodnih institucijah, na katero so bili imenovani ali izvoljeni na
podlagi napotitve ali predloga vlade oziroma državnega zbora, in njihova
dolžnost prijave premoženjskega stanja ni drugače urejena z akti institucije in
drugih organov EU ali drugih mednarodnih institucij, za katero opravljajo
funkcijo.
(2) Zavezanec mora najpozneje v enem mesecu po nastopu in po
prenehanju funkcije ali dela komisiji sporočiti podatke o svojem premoženjskem
stanju na dan nastopa oziroma prenehanja funkcije. Podatke o premoženjskem stanju
morajo zavezanci komisiji sporočiti tudi leto dni po prenehanju funkcije ali
dela.
(3) Ne glede na prejšnji odstavek osebe, odgovorne za javna
naročila, komisiji sporočijo podatke o svojem premoženjskem stanju na dan
31. decembra do 31. januarja za preteklo leto, če so v preteklem
koledarskem letu sodelovale v postopku javnega naročanja, kot je opredeljen v 10.
točki 4. člena tega zakona.
(4) Organi ali organizacije javnega sektorja, pri katerih
delujejo zavezanci, komisiji posredujejo seznam zavezancev za prijavo
premoženjskega stanja v 30 dneh po vsaki spremembi. Naročniki, ki poslujejo po
predpisih, ki urejajo javno naročanje, komisiji posredujejo seznam zavezancev
do 31. januarja za preteklo leto. Podatke o državljanih Republike
Slovenije, ki opravljajo funkcijo v institucijah in drugih organih EU ter
drugih mednarodnih institucijah, na katero so bili imenovani ali izvoljeni na
podlagi napotitve ali predloga vlade oziroma državnega zbora, komisiji
posreduje vlada oziroma državni zbor. Seznami vsebujejo naslednje podatke
zavezancev: osebno ime, EMŠO, davčno številko zavezanca, funkcijo oziroma
položaj, datum nastopa oziroma prenehanja funkcije oziroma položaja in naslov
stalnega bivališča.
(5) Sporočanje podatkov o premoženjskem stanju in
posredovanje seznama zavezancev se izvede prek elektronskega obrazca,
dostopnega na spletnih straneh komisije.
42. člen
(podatki o premoženjskem stanju)
(1) Zavezanec mora na obrazcu za prijavo premoženjskega
stanja navesti naslednje osebne podatke:
-       
osebno ime,
-       
EMŠO,
-       
naslov stalnega prebivališča,
-       
davčno številko,
-       
podatke o funkciji oziroma delu, ki ga opravlja in na podlagi katerega
ima status zavezanca,
-       
podatke o funkciji ali delu, ki ga je opravljal neposredno, preden je
postal zavezanec, in
-       
podatke o drugih funkcijah oziroma dejavnostih, ki jih opravlja.
(2) Zavezanec mora na obrazcu za prijavo premoženjskega
stanja navesti naslednje podatke o premoženju v Republiki Sloveniji in tujini:
-       
podatke o nepremičninah: vrsta, velikost, leto izgradnje, katastrska
občina, lastniški delež, parcelna številka, številka stavbe in številka
posameznega dela stavbe,
-       
podatke o pravicah na nepremičninah in drugih premoženjskih pravicah,
-       
podatke o premičninah, če vrednost posamezne premičnine presega 10.000
eurov,
-       
podatke o denarnih sredstvih pri bankah, hranilnicah in hranilno –
kreditnih službah, če skupna vrednost sredstev na računih presega 10.000 eurov,
-       
podatke o skupni vrednosti gotovine, če ta presega 10.000 eurov,
-       
podatke o lastništvu oziroma deležih, delnicah, katerih skupna vrednost
presega 10.000 eurov, in upravljavskih pravicah v gospodarski družbi ali drugem
subjektu zasebnega prava z navedbo firme pravne osebe ali naziva subjekta ter
podatke o vrstah in vrednosti vrednostnih papirjev, če njihova skupna vrednost
presega 10.000 eurov,
-       
podatke o dolgovih, obveznostih oziroma prevzetih jamstvih in danih
posojilih, katerih vrednost presega 10.000 eurov, in
-       
druge podatke v zvezi s premoženjskim stanjem, ki jih zavezanec želi sporočiti
ali jih določa ta zakon.
(3) Zavezanec sporoči podatke o premoženju iz prve do sedme
alineje prejšnjega odstavka, če je pravni lastnik prijavljenih enot premoženja.
Dejansko lastništvo in deleže skupnega lastništva v posamezni enoti
prijavljenega premoženja zavezanec navede v okviru osme alineje prejšnjega
odstavka.
43. člen
(dolžnost sporočanja sprememb premoženjskega stanja)
(1) Zavezanec mora komisiji vsako spremembo osebnih podatkov
iz prve, pete in sedme alineje prvega odstavka prejšnjega člena sporočiti v
roku 30 dni po nastanku spremembe, vsako spremembo v premoženjskem stanju pa
najkasneje do 31. januarja v naslednjem letu po nastanku spremembe. Pri
enotah premoženja, ki se skladno z drugim odstavkom prejšnjega člena prijavi
le, če presega določeno vrednost, je zavezanec kot spremembo dolžan prijaviti
povečanje premoženja, s katerim doseže prag za prijavo posamezne vrste
premoženja, pri že prijavljenih enotah premoženja pa sporoči spremembo, ko se
premoženje poveča ali zmanjša za več kot 10.000 eurov.
(2) Sporočanje sprememb premoženjskega stanja se izvede prek
elektronskega obrazca, dostopnega na spletnih straneh komisije. Obrazec za
sporočanje sprememb premoženjskega stanja obsega tudi možnost navedbe razloga
za povečanje ali zmanjšanje premoženja.
(3) Komisija lahko kadarkoli od zavezanca zahteva, da ji
predloži celovite podatke iz prvega in drugega odstavka prejšnjega člena.
Zavezanec mora komisiji te podatke predložiti v 15 dneh po prejemu zahteve.
44. člen
(poziv za predložitev podatkov premoženjskega stanja)
(1) Če komisija ugotovi, da ji zavezanec ni sporočil podatkov
o svojih funkcijah, dejavnostih, premoženju in dohodkih v skladu s tem zakonom,
ga pozove, da ji v roku, ki ne sme biti krajši od 15 in ne daljši od 30 dni,
predloži predpisane podatke.
(2) Če zavezanec v roku iz prejšnjega odstavka ne predloži zahtevanih
podatkov, komisija odloči, da se mu plača oziroma nadomestilo plače vsak mesec
po tem, ko je pretekel rok, zniža za znesek v višini deset odstotkov njegove
osnovne plače, vendar največ do višine minimalne plače. Odločbo je dolžan
izvršiti delodajalec.
(3) Drugi odstavek tega člena se ne uporablja za nepoklicne župane
in podžupane.
44.a člen
(nadzor nad premoženjskim stanjem in ugotavljanje
nesorazmernega povečanja premoženja)
(1) Komisija nadzoruje pravilnost, pravočasnost in popolnost
prijave podatkov o premoženjskem stanju in sprememb tega stanja. Komisija v
primeru suma kršitev dolžnosti prijave premoženjskega stanja in suma
nesorazmernega povečanja premoženja prijavljene podatke zavezancev o
premoženjskem stanju primerja s podatki, ki jih pridobi na podlagi zahteve po
16. členu tega zakona.
(2) Če komisija na podlagi primerjave podatkov iz prejšnjega
odstavka ugotovi neskladje, zahteva od zavezanca, da v roku 15 dni pisno
pojasni neskladje in priloži ustrezna dokazila, lahko pa z zavezancem zaradi
razjasnitve dejanskega stanja opravi razgovor.
(3) Če iz podatkov, pridobljenih v postopku iz tega člena,
ali iz drugih podatkov, pridobljenih po tem zakonu, izhaja sum, da se je
premoženje zavezanca od zadnje prijave nesorazmerno povečalo glede na njegove
dohodke iz opravljanja funkcije ali dejavnosti, ki jo sicer opravlja v skladu z
določbami in omejitvami iz tega in drugih zakonov, ali da vrednost njegovega
dejanskega premoženja, ki je osnova za odmero davčnih obveznosti, znatno presega
prijavljeno premoženje (nesorazmerno povečanje premoženja), ali da zavezanec
razpolaga s premoženjem neznanega izvora, komisija izvede postopek zaradi suma
nesorazmernega povečanja premoženja. V okviru ugotavljanja dejanskega stanja
lahko komisija organom pregona in nadzora, vključno z organom, pristojnim za
preprečevanje pranja denarja, poda pobudo, da v okviru svojih pristojnosti
ugotovijo dejansko stanje glede premoženja in lastništva v Republiki Sloveniji
in v tujini in ugotovitve posredujejo komisiji.
(4) Komisija pripravi osnutek ugotovitev o konkretnem
primeru, ki vsebuje seznam premoženja, ki po ugotovitvah komisije presega
prijavljeno premoženje, uradne znane prihodke zavezanca ali za katerega
komisija v postopku ni mogla ugotoviti vira oziroma izvora. Ta osnutek komisija
pošlje zavezancu in ga pozove, naj v roku, ki ga komisija določi glede na
okoliščine obravnavane kršitve, vendar ne krajšem od osmih dni, pisno pojasni
način povečanja ali vire premoženja in priloži ustrezna dokazila. Komisija lahko
na svojo pobudo ali na predlog zavezanca v zvezi s tem z zavezancem opravi
razgovor.
(5) Če zavezanec ne pojasni načina povečanja ali virov
premoženja oziroma tega ne stori na prepričljiv, verodostojen in razumljiv
način, komisija ravna skladno s 45. členom tega zakona.
(6) Če komisija med postopkom oceni, da obstaja utemeljena
nevarnost, da bo zavezanec s premoženjem neznanega oziroma nepojasnjenega
izvora razpolagal, ga skril ali odtujil, lahko državnemu tožilstvu ali
pristojnemu organu s področja preprečevanja pranja denarja ali finančnega
nadzora predlaga, naj ta v okviru svojih zakonskih pristojnosti ukrene vse
potrebno za začasno zaustavitev transakcij ali zavarovanja denarja in
premoženja z namenom odvzema protipravno pridobljene premoženjske koristi
oziroma denarja in premoženja nezakonitega izvora. Komisija v predlogu
posreduje vse zbrane podatke, ki so potrebni za izvajanje zakonskih pristojnosti
organov iz prejšnjega stavka.
(7) Državno tožilstvo ali drug organ iz prejšnjega odstavka
mora komisiji najpozneje v roku 72 ur pisno sporočiti, katere ukrepe je
sprejel, ali obrazložiti, zakaj ne bo ukrepal.
(8) Zavezanec je subjekt nadzora po tem členu za čas
opravljanja funkcije, položaja ali dela in še eno leto po prenehanju funkcije,
položaja ali dela.
44.b člen
(razširitev nadzora na druge osebe)
(1) Če se v postopkih iz prejšnjega člena izkaže sum, da
zavezanec svoje premoženje prikriva s prenašanjem na družinske člane ali da te
osebe od tretjih oseb neposredno pridobivajo enote premoženja, ki na kakršen
koli način izvirajo iz funkcije ali dela zavezanca, lahko komisija razširi
nadzor tudi na premoženjsko stanje družinskih članov zavezanca. Sum iz
prejšnjega stavka obstaja zlasti, kadar je iz pridobljenih podatkov razvidno
prenašanje premoženja na družinske člane, kadar odhodki zavezanca znatno
presegajo njegove uradno znane prihodke ali kadar podatki kažejo, da zavezancu
druge osebe krijejo pomemben del življenjskih stroškov.
(2) Za postopek nadzora nad premoženjskim stanjem oseb iz
prejšnjega odstavka se smiselno uporabljajo določbe prejšnjega člena.
45. člen
(ukrepi v primeru nesorazmernega povečanja premoženja)
(1) Če na podlagi obvestila pristojnega organa zavezanec v
postopku iz 44.a člena tega zakona ne pojasni načina povečanja premoženja, virov
premoženja ali razlike med dejanskim in prijavljenim premoženjem ali tega ne
stori na prepričljiv, verodostojen in razumljiv način, komisija zadevo z vsemi
zbranimi podatki nemudoma odstopi državnemu tožilstvu zaradi preverbe možnosti
ukrepanja po zakonu, ki ureja odvzem premoženja nezakonitega izvora, ali
pristojnemu organu s področja davkov zaradi preverbe možnosti ukrepanja po
davčnih predpisih. Komisija lahko, če na podlagi obvestila pristojnega organa
ugotovi, da s tem ne bi ogrozila interesov postopkov drugih pristojnih organov,
o tem obvesti tudi organ ali organizacijo javnega sektorja, pri katerem
zavezanec opravlja funkcijo ali delo, oziroma organ, pristojen za izvolitev ali
imenovanje zavezanca.
(2) Organ ali organizacija javnega sektorja, pri katerem
zavezanec opravlja funkcijo, na katero je bil imenovan, ali delo, oziroma
organ, pristojen za izvolitev ali imenovanje zavezanca, mora na podlagi
obvestila komisije iz prejšnjega odstavka, v skladu z ustavo in zakonom začeti
postopek za prenehanje mandata, za razrešitev ali za uveljavljanje druge oblike
odgovornosti zavezanca in v roku treh mesecev od prejema obvestila o tem
obvesti komisijo.
(3) Državno tožilstvo, ki prejme zadevo iz prvega odstavka
tega člena, obvesti komisijo o odločitvah in ukrepih po zaključku postopka.
46. člen
(javnost podatkov za določen krog zavezancev)
(1) Z namenom krepitve transparentnosti in zaupanja javnosti
v nosilce javnih funkcij so podatki o spremembah premoženjskega stanja
poslancev državnega zbora, predsednika državnega sveta, predsednika republike,
predsednika vlade, ministrov, državnih sekretarjev, poklicnih in nepoklicnih
županov in podžupanov, članov sveta Banke Slovenije, funkcionarjev samostojnih
in neodvisnih državnih organov, ki opravljajo naloge predstojnika organa ali
njegovega namestnika ter sodnikov ustavnega sodišča javno dostopni na spletnih
straneh komisije ves čas trajanja njihovega mandata in še eno leto po prenehanju
opravljanja funkcije.
(2) Javna objava iz prejšnjega odstavka zajema podatke, ki
jih je zavezanec posredoval prek elektronskega obrazca iz drugega odstavka
43. člena tega zakona. Komisija lahko ob objavi obrazca objavi tudi svoje
ugotovitve o pravilnosti, popolnosti in pravočasnosti poročanja iz prvega odstavka
44.a člena tega zakona.
(3) Komisija podatke javno objavi najkasneje 30 dni po
prejeti prijavi spremembe premoženjskega stanja.
(4) Podatki o premoženjskem stanju in spremembah
premoženjskega stanja drugih zavezancev niso informacija javnega značaja.
(5) Podrobnejšo metodologijo za javno objavo podatkov
komisija določi s poslovnikom.
VI. NAČRTI INTEGRITETE
47. člen
(načrt integritete)
(1) Državni organi, samoupravne lokalne skupnosti, javne
agencije, javni zavodi, javni gospodarski zavodi in javni skladi (v
nadaljevanju: zavezanci za izdelavo načrtov integritete), morajo skladno s tem
zakonom oblikovati in sprejeti načrt integritete in o tem obvestiti komisijo.
(2) Če ugotovi, da je izvajanje dejavnosti v javnem interesu
in razpolaganje z javnim premoženjem izrazito izpostavljeno tveganjem za
korupcijo ali drugim oblikam protipravnega ravnanja, lahko komisija izda sklep,
s katerim javnemu subjektu, ki ni zajet v prejšnjem odstavku, v katerem se ta
dejavnost opravlja ali razpolaganje poteka, odredi, da v sodelovanju z njo
izdela, uresničuje in dopolnjuje načrt integritete.
(3) Načrt integritete vsebuje zlasti:
-       
oceno korupcijske izpostavljenosti institucije,
-       
osebna imena ter delovna mesta oseb, odgovornih za načrt integritete,
-       
opis področij in načina odločanja z oceno izpostavljenosti tveganjem za
korupcijo in predloge za izboljšave integritete,
-       
ukrepe za pravočasno odkrivanje, preprečevanje in odpravljanje tveganj
za korupcijo ter
-       
druge dele načrta, opredeljene v smernicah iz 50. člena tega zakona.
(4) Komisija usposablja osebe iz druge alineje prejšnjega
odstavka.
48. člen
(izdelava in nadzor načrtov integritete)
(1) Zavezanci za izdelavo načrtov integritete se glede na
oceno izpostavljenosti tveganjem korupcije razvrstijo v najmanj, srednje in
najbolj izpostavljeno skupino, kazalniki za razvrščanje po posameznih skupinah,
metodologija in način izdelave ter vrednotenje načrtov integritete so določeni
v smernicah iz 50. člena tega zakona.
(2) Komisija preverja, ali so zavezanci sprejeli načrt
integritete in kako ga uresničujejo.
49. člen
(prošnja za oceno načrta integritete)
Komisija lahko tudi na predlog drugih pravnih oseb, ki niso določene
v prvem odstavku 47. člena tega zakona in na njihove stroške ob uporabi določbe
drugega odstavka 47. člena tega zakona, izdela oceno integritete ali poda
predloge za njeno izboljšanje.
50. člen
(objava smernic oblikovanja načrta integritete)
Komisija izdela in na svojih spletnih straneh objavi smernice
za oblikovanje načrtov integritete, preverjanje delovanja načrtov integritete
in ocenjevanje integritete.
VII. RESOLUCIJA O PREPREČEVANJU KORUPCIJE V REPUBLIKI
SLOVENIJI
51. člen
(namen in cilj)
(1) Resolucija je akt, ki ga na predlog vlade sprejme državni
zbor.
(2) Z resolucijo se teži k realnim, postopnim in premišljenim
ukrepom za odpravo korupcije, njeni osnovni cilji so usmerjeni preventivno:
dolgoročna in trajna odprava pogojev za nastanek in razvoj korupcije,
vzpostavitev ustreznega pravnega in institucionalnega okolja za preprečevanje
korupcije, dosledna uveljavitev odgovornosti za nezakonita dejanja, izgradnja splošno
sprejemljivega sistema ničelne tolerance do vseh korupcijskih ravnanj skozi
razne oblike izobraževanj in učinkovita uporaba mednarodno uveljavljenih
standardov na tem področju.
(3) Komisija spremlja uresničevanje resolucije na podlagi akcijskega
načrta, ki ga v sodelovanju z nosilci ukrepov iz resolucije sprejme v roku treh
mesecev po sprejemu resolucije ali njenih sprememb.
(4) Za uresničevanje obveznosti iz prejšnjega odstavka lahko
komisija daje predloge za sprejem in spremembo predpisov ter usmeritve glede
načina izvrševanja ukrepov iz resolucije in načrtov za njeno uresničevanje.
52. člen
(aktivnosti)
(1) Pri uresničevanju resolucije in načrtov za njeno
uresničevanje komisija sodeluje z organizacijami iz javnega in zasebnega
sektorja, neprofitnimi organizacijami zasebnega prava s področja preprečevanja
korupcije ter z državljankami in državljani.
(2) Sodelovanje iz prejšnjega odstavka se nanaša na skupne
dejavnosti pri izvajanju resolucije in načrtov za njeno uresničevanje, analize
stanja na področju korupcije, izvajanje medijskih kampanj in druge dejavnosti,
pomembne za krepitev integritete in preprečevanje korupcije.
53. člen
(akcijski načrt)
(1) Nosilci ukrepov iz akcijskega načrta za uresničevanje resolucije
iz javnega sektorja komisiji do konca meseca februarja vsako leto poročajo o
dejavnostih za uresničitev teh ukrepov v preteklem letu.
(2) Komisija v roku treh mesecev po prejemu poročil iz prejšnjega
odstavka sestavi poročilo o izvajanju resolucije z navedbo ključnih dosežkov, problemov,
dejavnikov tveganja in ocene uspešnosti in ga vključi v letno poročilo o delu
iz 19. člena tega zakona.
(3) Zaradi neizvajanja ukrepov iz akcijskega načrta za uresničevanje
resolucije lahko komisija zoper odgovorne osebe za izvajanje ukrepov predlaga
ugotavljanje odgovornosti pristojnemu organu.
54. člen
(spremembe in dopolnitve resolucije)
(1) Če nosilci ukrepov iz resolucije in iz načrtov za njeno uresničevanje
v svojih poročilih predlagajo spremembe ali dopolnitve resolucije, komisija o
njih sprejme mnenje ter s predlogi nosilcev in svojimi lastnimi predlogi v
poročilu iz drugega odstavka prejšnjega člena seznani državni zbor.
(2) Če komisija ugotovi, da bi bili potrebni takojšnji
popravki resolucije ali izvedba drugih nujnih ukrepov za njeno uresničitev,
pristojne pozove, da začnejo z njihovo izvedbo in o tem takoj obvesti državni
zbor.
(3) Če se komisija s predlogi nosilcev ukrepov iz prvega odstavka
tega člena ne strinja, jih o tem obvesti in obrazloži svojo odločitev.
55. člen
(spremembe resolucije)
Komisija vsaka tri leta preveri, ali je potrebno spremeniti ali
dopolniti resolucijo. Ugotovitve in predloge vključi v prvo naslednje redno
poročilo državnemu zboru.
VIII. LOBIRANJE
1. Lobiranja
56. člen
(lobiranje in lobist)
(1) Lobiranje lahko opravljajo samo registrirani lobisti, razen
izjem, določenih v četrtem odstavku 58. člena tega zakona.
(2) Lobist je lahko vsaka polnoletna oseba, ki ni zaposlena v
javnem sektorju in ji ni bila odvzeta poslovna sposobnost ter ni bila zaradi
naklepnega kaznivega dejanja, ki se preganja po uradni dolžnosti, v Republiki
Sloveniji pravnomočno obsojena na več kot šest mesecev zapora.
(3) Funkcionar ne sme lobirati pred potekom dveh let, odkar
mu je prenehala funkcija.
56.a člen
(izjeme lobiranja)
Delovanje posameznikov, neformalnih skupin ali interesnih
organizacij z namenom vplivanja na odločanje državnih organov in organov
samoupravnih lokalnih skupnosti ter nosilcev javnih pooblastil pri obravnavi in
sprejemanju predpisov in drugih splošnih aktov, na področju, ki se neposredno
nanaša na sistemska vprašanja krepitve pravne države, demokracije in varstva
človekovih pravic in temeljnih svoboščin, ne sodi med lobiranje po določbah
tega zakona.
2. Združenje lobistov
57. člen
(združenje lobistov)
Lobisti se lahko združujejo v združenja lobistov, ki
sprejmejo kodeks poklicne etike.
3. Registracija lobistov
58. člen
(vpis v register)
(1) Dejanja lobiranja lahko izvaja domača ali tuja fizična oseba,
ki je vpisana v registru lobistov v Republiki Sloveniji, ki ga vodi komisija.
Vpis v register je pogoj za pričetek izvajanja lobiranja.
(2) Za pravno osebo lahko izvajajo lobiranje samo fizične osebe,
ki so vpisane v register lobistov v Republiki Sloveniji.
(3) Lobisti se vpišejo v register, ki vsebuje naslednje podatke:
osebno ime lobista, davčno številko, naslov, kamor želi prejemati obvestila in
vabila iz drugega odstavka 67. člena tega zakona, firmo oziroma ime in sedež
gospodarske družbe, samostojnega podjetnika, ali interesne organizacije, če je lobist
pri teh zaposlen, ter področja, glede katerih je registriral interes.
(4) Ne glede na določbe tega zakona, se oseba, ki lobira za
interesno organizacijo, v kateri je zaposlena, za ta namen ni dolžna vpisati v
register lobistov. Enako velja za zakonitega zastopnika ali izvoljenega
predstavnika interesne organizacije.
(5) Za vpis v register se plača taksa v skladu z zakonom, ki
ureja upravne takse.
(6) Podatki v registru, razen davčne številke, so javni.
(7) Tuji lobisti se v register vpišejo na podlagi uradno
prevedenih dokazil, ki smiselno dokazujejo izpolnjevanje pogojev iz tretjega
odstavka tega člena.
(8) Lobist mora prijaviti vsako spremembo podatkov za vpis v
register v osmih dneh po nastanku sprememb.
59. člen
(listine vpisa)
Tuja fizična oseba mora priložiti za vpis v register tudi izpisek
iz javnega registra za lobista samostojnega podjetnika, gospodarsko družbo ali
interesno organizacijo, če je lobist pri teh zaposlen.
60. člen
(izdaja odločbe)
(1) Komisija izda odločbo o vpisu v register oziroma odločbo o
izbrisu iz registra v 15 dneh po prejemu vloge za vpis oziroma po nastopu
razlogov za izbris iz registra.
(2) Lobista se vpiše v register z dnem vročitve odločbe.
(3) Na podlagi odločbe o vpisu v register se lobistu izda
dokazilo o vpisu. Obrazec dokazila določi registracijski organ.
(4) Dokazilo mora lobist vrniti registracijskemu organu v
osmih dneh od prenehanja veljavnosti registracije oziroma od izbrisa iz
registra.
61. člen
(dopolnitev podatkov vpisa)
(1) Če komisija ugotovi, da kandidat za lobista za vpis
oziroma za obnovitev vpisa v register ni predložil vseh potrebnih podatkov in
prilog, ga najkasneje v petih dneh pozove, naj jih v določenem roku posreduje.
Ta rok ne sme biti krajši od petih dni in ne daljši od 15 dni.
(2) Če kandidat za lobista v določenem roku posreduje podatke,
mu komisija izda odločbo o vpisu v register v nadaljnjih 15 dneh.
(3) Če kandidat za lobista v roku iz prvega odstavka tega
člena ne posreduje podatkov, se njegova vloga za vpis v register zavrže.
62. člen
(izbris iz registra)
Lobista komisija izbriše iz registra, če:
-       
se ugotovi, da so podatki in dokazila, na podlagi katerih je bil vpisan
v register, lažni,
-       
je bil zaradi naklepnega kaznivega dejanja, ki se preganja po uradni
dolžnosti, v Republiki Sloveniji pravnomočno obsojen na več kot šest mesecev
zapora,
-       
ugotovi, da ne izpolnjuje več pogojev za vpis v register,
-       
pisno izjavi, da ne želi biti več lobist in opravljati lobiranja.
4. Poročanje lobistov
63. člen
(poročilo lobista)
(1) Lobist, ki je vpisan v register lobistov v Republiki Sloveniji,
mora komisiji pisno poročati o svojem delu, in sicer:
-       
do 31. januarja tekočega leta za preteklo leto,
-       
najkasneje v 30 dneh po prenehanju veljavnosti registracije.
(2) Lobist, ki je vpisan v register lobistov v Republiki
Sloveniji, mora dokumentacijo, ki je osnova za poročanje komisiji, hraniti pet
let od dneva podaje poročila iz prejšnjega odstavka.
(3) Komisiji o lobiranju pisno, prek elektronskega obrazca,
dostopnega na spletnih straneh komisije, sproti ali najkasneje do
31. januarja tekočega leta za preteklo leto poroča tudi interesna
organizacija, za katero lobira oseba iz četrtega odstavka 58. člena tega
zakona. Poročilo vsebuje ime in priimek lobista ter podatke iz četrte, pete in
šeste alineje 64. člena tega zakona.
(4) Ne glede na določbe prejšnjega odstavka neprofitna
interesna organizacija zasebnega sektorja, ki nima zaposlenih, o lobiranju ne
poroča.
64. člen
(vsebina poročila)
Poročilo iz prejšnjega člena vsebuje:
-       
davčno številko lobista,
-       
podatke o interesnih organizacijah, za katere je lobiral,
-       
podatke o višini plačila, ki ga je prejel od teh organizacij za vsako
zadevo, v kateri je lobiral, če pa je proces lobiranja sestavni del storitvene
pogodbe, ki vključuje tudi druge dejavnosti in vrednost lobiranja ni mogoče
enoznačno opredeliti, se poroča o vrednosti storitvene pogodbe, kjer lobist
označi, kolikšen delež v odstotkih je plačilo za proces lobiranja,
-       
navedbo namena in cilja, zaradi katerega je lobiral za posamezno
interesno organizacijo,
-       
navedbo državnih organov in lobirancev, pri katerih je lobiral,
-       
navedbo vrst in načinov lobiranja za posamezno zadevo, v kateri je
lobiral,
-       
navedbo vrste in vrednosti donacij političnim strankam in organizatorjem
volilnih ter referendumskih kampanj.
65. člen
(preizkus poročila in dopolnitev)
Komisija preizkusi, ali poročilo vsebuje vse predpisane podatke.
Če ugotovi, da je poročilo glede predpisanih podatkov pomanjkljivo, zahteva,
naj lobist v določenem roku poročilo ustrezno dopolni. Ta rok ne sme biti
krajši od 20 dni in ne daljši od 30 dni.
66. člen
(preverjanje resničnosti podatkov in navedb)
Komisija lahko preverja resničnost podatkov in navedb v
poročilu:
-       
z vpogledom v dokumentacijo lobista iz 64. člena tega zakona,
-       
s poizvedbami pri interesnih organizacijah, za katere je lobist lobiral,
-       
s poizvedbami pri državnih organih in lobirancih, pri katerih je lobist
lobiral,
-       
s poizvedbami pri političnih strankah in organizatorjih volilnih ter
referendumskih kampanj,
-       
s predlogom pristojnim organom, da opravijo revizijo poslovanja pri
lobistu, ali gospodarski družbi, samostojnem podjetniku ali interesni
organizaciji, kjer je lobist zaposlen, ali pri interesnih organizacijah, za
katere je lobist lobiral.
4. Informiranje
67. člen
(pravica do informiranosti lobista)
(1) V pisni zahtevi za dostop do informacij javnega značaja po
zakonu, ki ureja dostop do informacij javnega značaja, lobirancu ni treba
izpolniti pogojev iz prvega odstavka 69. člena tega zakona.
(2) Lobist, ki je vpisan v register lobistov v Republiki
Sloveniji, ima v zvezi s področji, za katere je registriral interes, pravico
biti vabljen na vse javne predstavitve in na vse oblike javnih posvetovanj, o
čemer so ga dolžni obveščati državni organi in lokalne skupnosti.
68. člen
(informiranje lobirancev in zapis lobiranja)
(1) Lobist se pri izvajanju lobiranja lahko sestaja z
lobirancem ali mu posreduje pisne in ustne informacije ter gradivo v zadevah, v
katerih lobira za interesne organizacije. Pri tem mora navesti podatke iz
drugega odstavka tega člena in prvega odstavka 69. člena tega zakona.
(2) Lobiranec o vsakem stiku z lobistom, ki ima namen
lobirati, sestavi zapis, v katerem navede naslednje podatke: osebno ime
lobista, podatek, ali se je identificiral v skladu z določbami tega zakona,
področje lobiranja, namen in cilj, ime interesne organizacije ali druge
organizacije, za katero lobira, morebitne priloge ter datum in kraj obiska
lobista. Lobiranec zapis posreduje v roku osmih dni v vednost svojemu
nadrejenemu in komisiji. Obveznost izdelave zapisa za lobirance velja tudi v
primeru stikov iz tretjega odstavka 69. člena tega zakona. Komisija zapise
hrani za dobo petih let.
(3) Ne glede na prejšnji odstavek lobiranec ne sestavi zapisa
v primeru poskusa vzpostavitve stika v pisni obliki, ki ne vsebuje vseh
podatkov iz prvega odstavka 69. člena tega zakona, ter če ta dopis
nemudoma in brez nadaljnjih stikov s pošiljateljem evidentira v zbirki
dokumentarnega gradiva.
(4) Ne glede na drugi odstavek tega člena v primeru
elektronskega sporočila, naslovljenega na več predstavnikov istega organa, o
takem sporočilu poroča le prvo naslovljeni lobiranec ter o tem obvesti tudi
ostale naslovnike.
(5) Komisija lahko od lobiranca zahteva, da v osmih dneh
dopolni zapis lobiranja, če ugotovi, da je zapis glede predpisanih podatkov
pomanjkljiv.
(6) Sporočanje zapisov o stiku z lobistom se izvede prek
elektronskega obrazca, dostopnega na spletnih straneh komisije.
69. člen
(dolžnost identifikacije lobista)
(1) Lobist se mora lobirancem identificirati in pokazati
pooblastilo interesne organizacije za lobiranje v določeni zadevi. Lobist mora
navesti tudi namen in cilj, zaradi katerega lobira.
(2) Lobiranci lahko privolijo v stike z lobistom samo po predhodni
preveritvi, ali je lobist vpisan v register lobistov, razen izjem, določenih v
četrtem odstavku 58. člena tega zakona.
(3) Če bi pri stiku z določenim lobistom pri lobirancu
nastalo nasprotje interesov, je lobiranec stik dolžan odkloniti.
5. Prepovedi
70. člen
(prepovedana ravnanja lobistov)
(1) Lobist ne sme lobirati izven okvirov, kot je določeno v 14.
točki 4. člena tega zakona.
(2) Lobist lobirancem ne sme posredovati netočnih, nepopolnih
ali zavajajočih informacij.
(3) Lobist pri lobiranju ne sme ravnati proti predpisom, ki
določajo prepoved sprejemanja daril v zvezi z opravljanjem funkcije ali javnimi
nalogami lobirancev.
71. člen
(prijava prepovedanih ravnanj lobistov)
(1) Če lobist ne ravna v skladu s prejšnjim členom ali če ni vpisan
v register lobistov v skladu z 58. členom, ga lobiranec v roku desetih dni od
poskusa lobiranja prijavi komisiji.
(2) Lobiranci so dolžni komisiji prijaviti stike iz četrtega
odstavka 58. člena, kadar ti stiki potekajo na nejaven način.
(3) Če ocenijo, da so stiki iz prejšnjega odstavka nezakoniti
ali v nasprotju z namenom tega zakona, so jih lobiranci dolžni zavrniti in o
tem obvestiti komisijo.
72. člen
(pravica izjaviti se o prijavi)
(1) Komisija v primeru prijave iz prejšnjega člena obvesti lobista
oziroma prijavljeno osebo in ji določi rok, v katerem se lahko o tem izjavi. Ta
rok ne sme biti krajši od 15 dni in ne daljši od 30 dni.
(2) Izjavo iz prejšnjega odstavka lahko lobist oziroma
prijavljena oseba da pisno ali ustno na zapisnik pred komisijo.
(3) Resničnost podatkov iz prijave in izjave lobista ali prijavljene
osebe lahko komisija preverja v skladu s 66. členom tega zakona.
73. člen
(sankcije zaradi neupoštevanja določil tega zakona)
(1) Lobistu, ki ni poslal poročila iz 63. člena tega zakona ali
ni dopolnil poročila v skladu s 65. členom tega zakona ali je po 66. členu tega
zakona ugotovljeno, da je v poročilu navedel neresnične podatke, komisija lahko
izreče naslednje sankcije:
-       
pisni opomin,
-       
prepoved lobiranja za določen čas, ki ne sme biti krajši od treh mesecev
in ne daljši od 24 mesecev,
-       
izbris iz registra.
(2) Sankcije iz prejšnjega odstavka se vpišejo v register lobistov.
(3) Komisija sankcijo izreče v odvisnosti od teže kršitve, od
posledic, ki so zaradi nje nastale in od tega, ali gre za prvo ali ponavljajočo
kršitev.
74. člen
(sankcije zaradi kršitev identifikacije in prepovedi ravnanja
lobistov)
(1) Lobistu, ki je ravnal v nasprotju z 69. ali 70. členom tega
zakona, komisija lahko izreče naslednje sankcije:
-       
pisni opomin,
-       
prepoved nadaljnjega lobiranja v določeni zadevi,
-       
prepoved lobiranja za določen čas, ki ne sme biti krajši od 3 mesecev in
ne daljši od 24 mesecev,
-       
izbris iz registra.
(2) Komisija sankcijo izreče v odvisnosti od teže kršitve, od
posledic, ki so zaradi nje nastale in od tega, ali gre za prvo ali ponavljajočo
kršitev. Sankcije iz prejšnjega odstavka se vpišejo v register lobistov.
IX. UPORABA PODATKOV IN VODENJE EVIDENC
75. člen
(uporaba podatkov)
Podatki, pridobljeni v skladu s tem zakonom ter podatki, določeni
v evidencah v tem zakonu, se smejo obdelovati le za izvajanje ukrepov in metod
za krepitev integritete, za zagotavljanje transparentnosti delovanja javnega
sektorja, za preprečevanje korupcije in nasprotja interesov, za nadzor nad
premoženjem in sprejemanjem daril in za vodenje registra lobistov.
75.a člen
(pridobivanje, uporaba, obdelava in povezovanje podatkov o
denarnih tokovih subjektov javnega sektorja)
(1) Za namen izvajanja sedme alineje prvega odstavka
12. člena tega zakona ter izvajanja ukrepov in metod za krepitev
integritete in preprečevanje korupcije lahko komisija brezplačno in kadar je to
mogoče, avtomatizirano pridobiva, uporablja, obdeluje in povezuje podatke iz
naslednjih evidenc:
1.     
zbirke finančnih transakcij s podatki iz plačilnih nalogov v breme
transakcijskih računov subjektov javnega sektorja, ki jih upravlja Uprava
Republike Slovenije za javna plačila,
2.     
analitične računovodske evidence subjektov javnega sektorja v zvezi z
obveznostmi in plačilnimi transakcijami subjektov javnega sektorja, ki jih
upravljajo Ministrstvo za finance in ostali subjekti javnega sektorja,
3.     
evidenco prejetih e-računov, kot jih predpisuje zakon, ki ureja opravljanje
plačilnih storitev za proračunske uporabnike,
4.     
poslovni register, sodni register, register transakcijskih računov,
register dejanskih lastnikov in zbirka letnih poročil poslovnih subjektov, ki
jih vodi oziroma objavlja Agencija Republike Slovenije za javnopravne evidence
in storitve (v nadaljnjem besedilu: Ajpes),
5.     
zbirka objav v postopkih zaradi insolventnosti, ki jo vodi Vrhovno
sodišče Republike Slovenije in jo na svojih spletnih straneh objavlja Ajpes,
6.     
centralne registre centralnih depotnih družb, kot jih določa zakon, ki
ureja nematerializirane vrednostne papirje,
7.     
portala javnih naročil, ki ga upravlja ministrstvo, pristojno za javna
naročila,
8.     
evidence gotovinskih transakcij in nakazil v tvegane države, ki jo
upravlja Urad Republike Slovenije za preprečevanje pranja denarja,
9.     
evidence stvarnega premoženja subjektov javnega sektorja, kot jih določa
zakon, ki ureja stvarno premoženje države in samoupravnih lokalnih skupnosti in
jih upravljajo Ministrstvo za javno upravo, lokalne skupnosti in drugi subjekti
javnega sektorja,
10.  
evidence trga nepremičnin, ki jo upravlja Geodetska uprava Republike
Slovenije v delu, ki se nanaša na posle, v katerih v kakršnikoli vlogi nastopa
Republika Slovenija ali lokalna skupnost, ter v delu, ki se nanaša na posle, v
katerih kot kupec ali prodajalec nastopa subjekt javnega sektorja,
11.  
druge evidence, ki ne vsebujejo osebnih podatkov ali katerih javnost
predpisujejo posebni predpisi, če z njimi ni predpisana posebna ureditev
njihovega dostopa ali uporabe.
(2) Iz evidence iz prve točke prejšnjega odstavka komisija od
upravljavcev zbirk pridobiva naslednje podatke:
-       
datum plačila, znesek in šifra valute,
-       
račun obremenitve, naziv nalogodajalca, naslov nalogodajalca, kraj
nalogodajalca,
-       
model reference obremenitve in referenca obremenitve,
-       
namen transakcije vključno z osebnimi podatki in koda namena,
-       
račun odobritve vključno z osebnimi podatki,
-       
naziv prejemnika vključno z osebnimi podatki, kraj prejemnika in država
prejemnika,
-       
model reference odobritve in referenca odobritve vključno z osebnimi
podatki,
-       
identifikator e-računa.
(3) Iz evidence iz druge točke prvega odstavka tega člena in
v zvezi z njo, komisija od upravljavcev zbirk pridobiva naslednje podatke:
-       
vsakokrat veljavnem kontnem načrtu,
-       
datumu poslovnega dogodka in knjižbe,
-       
oznaki knjigovodske listine, ki je bila podlaga za knjižbo,
-       
znesku in kontu, vključno z analitičnimi podkonti, na katerega je bil
knjižen dogodek (tako na debetni kot na kreditni strani),
-       
opisu poslovnega dogodka, vključno z osebnimi podatki,
-       
namen nakazila iz šifranta, kadar ta obstaja.
(4) Iz evidence iz tretje točke prvega odstavka tega člena
komisija pridobiva naslednje podatke:
-       
iz ovojnice e-računa in e-račun, kot ju določa zakon, ki ureja
opravljanje plačilnih storitev za proračunske uporabnike, vključno z osebnimi
podatki,
-       
identifikator in status e-računa.
(5) Iz evidence iz četrte točke prvega odstavka tega člena
komisija pridobiva naslednje podatke:
-       
podatke o osebah povezanih s posameznim poslovnim subjektom: osebno ime,
davčna in matična številka ustanoviteljev, sedanjih in nekdanjih družbenikov
ter njihov poslovni delež; osebno ime in davčna in matična številka članov
nadzornih in poslovodnih organov ali drugih zastopnikov ter njihov položaj v
poslovnem subjektu, datum podelitve pooblastila oziroma datum izvolitve ali
njihovega imenovanja ter datum prenehanja pooblastila;
-       
podatke o dejanskih lastnikih: osebno ime in naslov ter državljanstvo,
višina lastniškega deleža ali navedba drugega načina nadzora;
-       
podatke o imenu in priimku, davčni številki ter transakcijskem računu
fizičnih oseb, imetnikov transakcijskih računov, ki so prejemniki transakcij iz
1. točke prvega odstavka tega člena, kadar je iz kode namena transakcije
razvidno, da se izplačilo nanaša na donatorske, sponzorske, svetovalne pogodbe
in druge avtorske ali druge intelektualne storitve ter enake podatke o fizičnih
osebah, ki so imetniki transakcijskih računov, ki so prejemniki transakcij, ki
presegajo mesečno bruto plačo predsednika republike,
-       
druge podatke v zvezi s poslovnimi subjekti, pri katerih ne gre za
osebne podatke.
(6) Iz evidence iz pete točke prvega odstavka tega člena,
komisija pridobiva podatke, ki jih na svojih spletnih straneh objavlja Ajpes.
(7) Iz evidence iz šeste točke prvega odstavka tega člena,
komisija pridobiva naslednje podatke:
-       
osebno ime in davčno številko (pri fizičnih osebah) oziroma naziv ali
firmo, davčno številko, matično številko in naslov (pri poslovnih subjektih)
imetnikov vrednostnih papirjev in število posameznih vrednostnih papirjev,
-       
oznake vrednostnih papirjev, število izdanih vrednostnih papirjev ter
druge podatke o vrednostnih papirjih iz centralnega registra nematerializiranih
vrednostnih papirjev.
(8) Iz portala javnih naročil iz sedme točke prvega odstavka
tega člena komisija pridobiva podatke iz obvestil, ki jih javni naročniki
objavijo v zvezi z izvajanjem postopkov javnega naročanja, koncesij in javno
zasebnih partnerstev, o sklenjenih pogodbah, vključno s spletnimi povezavami na
vsebino pogodb.
(9) Iz evidence iz osme točke prvega odstavka tega člena
komisija pridobiva podatke o gotovinskih transakcijah in nakazilih v tvegane
države, ki se javno objavljajo na podlagi zakona, ki ureja preprečevanje pranja
denarja in financiranja terorizma.
(10) Iz evidenc iz devete točke prvega odstavka tega člena
komisija pridobiva naslednje podatke:
-       
parcelna številka in šifra katastrske občine,
-       
številka stavbe in številka dela stavbe ter šifra katastrske občine,
-       
lastnik, vključno z osebnimi podatki,
-       
upravljavec, vključno z osebnimi podatki,
-       
lastniški delež,
-       
zaznamba javnega dobra,
-       
stvarne pravice,
-       
površina parcele,
-       
površina dela stavbe,
-       
naslov stavbe ali dela stavbe in
-       
vrsta rabe dela stavbe.
(11) Iz evidenc iz desete točke prvega odstavka tega člena
komisija pridobiva naslednje podatke:
-       
osebno ime, naslov pogodbene stranke, ki je fizična oseba, ali ime
oziroma firma, sedež in matična številka pogodbene stranke, ki je pravna oseba,
ter država sedeža ter pravnoorganizacijska oblika pogodbenih strank,
-       
datum sklenitve pravnega posla, za najemne pravne posle pa tudi datum začetka
in prenehanja najema,
-       
vrsta pravnega posla,
-       
vrsta nepremičnine, za najemne posle pa tudi vrsta in velikost oddane
površine,
-       
identifikacijska oznaka parcel, stavb in delov stavb,
-       
podatki o nepremičninah, ki so predmet pravnih poslov,
-       
cena ali najemnina in
-       
druge podatke, ki vplivajo na ceno ali najemnino.
(12) Iz evidenc iz enajste točke prvega odstavka tega člena
lahko komisija pridobiva podatke, če je za podatke z zakonom predpisana javnost
in ni predpisana posebna ureditev za dostop ali uporabo teh podatkov.
(13) Kadar komisija pridobi podatke o pravni oziroma fizični
osebi iz že obstoječih zbirk osebnih podatkov, o tem ni dolžna obvestiti
tistega, na katerega se podatki nanašajo. Pravica dostopa posameznika do
lastnih osebnih podatkov se uveljavlja neposredno pri upravljavcu evidence iz
prvega odstavka tega člena. Upravljavci zbirk podatkov so komisiji na njeno
zaprosilo dolžni posredovati podatke, ki jih ta potrebuje za izvrševanje nalog
po tem zakonu. O načinu posredovanja in sporočanju sprememb v že posredovanih
podatkih, še zlasti glede sprememb podatkov, ki se po naslednjem členu javno
objavljajo, podatkov komisija s posameznimi upravljavci podatkov sklene
dogovor.
(14) Določbe tega člena se ne uporabljajo za podatke,
varovane z določbami zakona, ki ureja tajne podatke.
(15) Kot povezovalni znak se pri fizičnih osebah uporablja
davčna številka, EMŠO ali transakcijski račun, pri poslovnih subjektih davčna
številka, matična številka ali transakcijski račun, pri proračunskih
uporabnikih šifra proračunskega uporabnika, davčna številka, matična številka
ali transakcijski račun, pri e-računih identifikator e-računa, pri
nepremičninah pa identifikacijska oznaka nepremičnine. Komisija lahko za
povezovanje zbirk uporablja tudi druge identifikatorje, ki jih vsebujejo
posamezne evidence.
(16) Komisija lahko podatke iz tega člena pridobiva
neposredno od upravljavcev evidenc iz prvega odstavka tega člena tudi za
obdobje zadnjih 10 let.
75.b člen
(objava podatkov o denarnih tokovih subjektov javnega
sektorja)
(1) Komisija zaradi zagotavljanja transparentnosti porabe
javnih sredstev in finančnih sredstev poslovnih subjektov javnega sektorja
zaradi krepitve integritete in omejevanja korupcijskih tveganj, ter nadzora
javnosti nad smotrnostjo porabe javnih sredstev, na spletni strani objavi
podatke iz prejšnjega člena, pod pogoji, določenimi v tem členu.
(2) V celoti se objavijo podatki iz četrtega, šestega,
osmega, devetega in dvanajstega odstavka prejšnjega člena.
(3) Ne objavijo se podatki iz drugega odstavka prejšnjega
člena o transakcijskem računu, naslovu prejemnika in davčni številki
prejemnika, ki je fizična oseba. Prav tako se ne objavijo podatki o osebnem
imenu prejemnika ter podatki o namenu transakcije, razen kadar je iz kode
namena razvidno, da se izplačilo nanaša na donatorske, sponzorske, svetovalne
pogodbe in druge avtorske ali druge intelektualne storitve ter na transakcije,
ki presegajo mesečno bruto plačo predsednika republike.
(4) Ne objavijo se podatki iz tretjega odstavka prejšnjega
člena o besedilnem opisu poslovnega dogodka, razen kadar je iz kode namena
transakcije, na katero se knjižba nanaša, razvidno, da se poslovni dogodek
nanaša na donatorske, sponzorske, svetovalne pogodbe in druge avtorske ali
druge intelektualne storitve ter na transakcije, ki presegajo mesečno bruto
plačo predsednika republike.
(5) Objavijo se le podatki iz petega odstavka prejšnjega
člena, ki jih Ajpes objavlja na podlagi zakona in na način oziroma z omejitvami,
ki jih določa zakon.
(6) Ne objavijo se podatki iz sedmega odstavka prejšnjega
člena o davčni številki fizičnih oseb, prav tako pa se ne objavijo podatki o
osebnem imenu tistih fizičnih oseb, katerih delež imetništva vrednostnih
papirjev posameznega subjekta ne presega pet odstotkov.
(7) Za spletno objavo in omogočanje spletnega iskanja po
osebnih podatkih posameznega družbenika, ustanovitelja, zastopnika, nadzornika,
imetnika ali dejanskega lastnika veljajo omejitve, kot so določene v zakonu, ki
ureja sodni register, zakonu, ki ureja poslovni register, in zakonu o
preprečevanju pranja denarja in financiranja terorizma.
(8) Ne objavijo se osebni podatki iz desetega odstavka prejšnjega
člena o fizičnih osebah.
(9) Ne objavijo se osebni podatki iz enajstega odstavka prejšnjega
člena o fizičnih osebah.
(10) Objavijo se podatki iz evidence premoženjskega stanja iz
drugega odstavka 46. člena tega zakona, evidence zapisov o stikih z
lobisti iz drugega odstavka 68. člena tega zakona in evidenco poslovnih
subjektov iz 35. člena tega zakona.
(11) Komisija podatke, ki jih objavlja po tem členu, redno
posodablja in objavlja. V primeru ugotovljene napake v objavljenih podatkih, ki
jih vodi komisija, se skupaj s popravljenim podatkom objavi uradni zaznamek o
popravku.
(12) Oseba z upravičenim pravnim interesom lahko zahteva
odpravo napake v objavljenih podatkih, ki jih vodi komisija. Komisija o odpravi
napake odloči z odločbo, skladno z zakonom, ki ureja splošni upravni postopek.
Če komisija zahtevku v celoti ugodi, o tem napravi uradni zaznamek. Če komisija
zahtevek zavrne, lahko ta oseba zahteva, da se ob objavljenih spornih podatkih,
na primeren način objavi njeno pojasnilo o spornih podatkih, odločbo komisije
in druge relevantne dokumente. Zoper odločbo komisije ni dovoljena pritožba.
(13) Komisija hrani in zagotavlja dostopnost podatkov deset
let od njihove objave. Podatke iz evidence transakcij, ki so starejši od deset
let, komisija preda Arhivu Republike Slovenije in odstrani s svoje spletne
strani. Podatki, ki jih objavlja komisija, morajo biti dostopni tudi v strojno
berljivi obliki, skupaj z meta podatki, ki definirajo njihovo strukturo in
omogočajo enostavno ponovno uporabo. Podatki, ki se objavljajo na spletnih
straneh, razen podatkov iz petega, šestega in devetega odstavka tega člena, se
objavijo tudi v Nacionalnem portalu odprtih podatkov.
(14) Ne glede na določbe zakona, ki ureja dostop do
informacij javnega značaja, so podatki iz prejšnjega člena na podlagi zahteve
za ponovno uporabo prosilcem dostopni samo pri upravljavcu evidence iz prvega
odstavka prejšnjega člena.
76. člen
(evidence podatkov in rok hranjenja)
(1) Komisija podatke, informacije in dokumentacijo,
pridobljeno na podlagi tega zakona, hrani deset let. Z dokumentacijo se ravna v
skladu s predpisi, ki urejajo varstvo dokumentarnega gradiva.
(2) Komisija vodi naslednje evidence podatkov:
-       
evidenco prijav o sumih korupcije in kršitev tega zakona, ki vsebuje
ime, priimek in naslov stalnega ali začasnega prebivališča prijavitelja, ime,
priimek in naslov stalnega ali začasnega prebivališča prijavljenih oseb in druge
podatke, povezane s preprečevanjem in raziskovanjem prijavljenih koruptivnih
ravnanj, za namene ugotavljanja korupcije in izvajanja pristojnosti komisije in
drugih državnih organov na področju preprečevanja korupcije,
-       
evidenco funkcionarjev, uradnikov na položaju, poslovodnih oseb in oseb,
odgovornih za javna naročila iz 4. člena tega zakona (osebno ime, EMŠO,
davčna številka, funkcija oziroma položaj, naslov stalnega bivališča), za
namene ugotavljanja zavezancev, njihove istovetnosti in preverjanja podatkov
ter odločanja po tem zakonu,
-       
evidenco zadev s področja mednarodne korupcije v skladu z osmo alinejo
prvega odstavka 12. člena tega zakona (osebno ime osumljene, ovadene,
obtožene ali obsojene osebe, EMŠO, kvalifikacija kaznivega dejanja, vrsta
zaključka zadeve) za namene ugotavljanja vzrokov mednarodne korupcije,
oblikovanja ukrepov, za potrebe poročanja mednarodnim organizacijam, odkrivanja
primerov mednarodne korupcije v skladu s pooblastili po tem zakonu in
sodelovanja z drugimi pristojnimi državnimi organi,
-       
evidenco zadev s področja zaščite prijaviteljev koruptivnih ravnanj iz
četrtega, petega in šestega odstavka 23. člena tega zakona (osebno ime
prijavitelja ali njegov psevdonim, odločitev o tem, ali je bila prijava podana
v dobri veri in ali je bila za zaščito prijavitelja in njegovih družinskih
članov odrejena zaščita po zakonu, ki ureja zaščito prič) za namene izvajanja
zaščite prijaviteljev koruptivnih ravnanj, spremljanja učinkovitosti zaščite in
pomoči prijaviteljem,
-       
evidenco zadev s področja zaščite uradnih oseb, od katerih se zahteva
nezakonito oziroma neetično ravnanje iz 24. člena tega zakona (osebno ime
prijavitelja komisiji, osebno ime osebe, ki zahteva nezakonito oziroma neetično
ravnanje, navedba organa in seznam izdanih navodil komisije za ravnanje), za
namene izvajanja zaščite uradnih oseb, spremljanja učinkovitosti zaščite in
pomoči uradnim osebam,
-       
evidenco o obstoju vzročne zveze iz tretjega odstavka 25. člena
tega zakona in evidenco zahtevkov za premestitev iz četrtega odstavka
25. člena tega zakona (osebno ime prijavitelja, osebno ime osebe, ki
zahteva nezakonito oziroma neetično ravnanje, navedba organa, vsebina ocene
oziroma zahtevka za premestitev) za namene ugotavljanja obstoja povračilnih
ukrepov, ukrepanja proti povračilnim ukrepom ter spremljanja učinkovitosti
ukrepov komisije,
-       
evidenco seznamov daril iz šestega odstavka 30. člena tega zakona
(naziv organa, ki je prejel darilo, osebno ime obdarovanca in njegova funkcija,
položaj oziroma delovno mesto, vrsta darila) za namene ugotavljanja in
odločanja o kršitvah glede prepovedi in omejitev sprejemanja daril, nadzora
komisije nad vodenjem seznamov daril ter njihovega objavljanja,
-       
evidenco poslovnih subjektov iz 35. člena tega zakona (osebno ime
funkcionarja, EMŠO, naslov stalnega bivališča, organ ali organizacija javnega
sektorja, kjer funkcionar opravlja funkcijo, datum nastopa in prenehanja
omejitve, naziv, sedež, matična in davčna številko poslovnega subjekta, način
udeležbe funkcionarja ali njegovih družinskih članov v poslovnem subjektu),
-       
evidenco uradnih oseb in oseb iz drugega odstavka 40. člena tega
zakona, ki jih subjekt javnega sektorja imenuje kot zunanje člane, glede
katerih je komisija po petem odstavku 38. člena in drugem odstavku
39. člena tega zakona ugotavljala obstoj nasprotja interesov (osebno ime,
funkcija, položaj, delovno mesto oziroma podatki o članstvu, naslov stalnega
prebivališča, vsebina odločitve komisije) za namene ugotavljanja in odločanja o
nasprotju interesov ter sodelovanja s pristojnimi organi,
-       
evidenco zavezancev iz prvega odstavka 41. člena tega zakona, ki
vsebuje podatke iz prvega in drugega odstavka 42. člena tega zakona, pri
čemer se podatki o premoženjskem stanju vodijo ločeno, za namene ugotavljanja
zavezancev in njihove istovetnosti, preverjanja podatkov in odločanja po tem
zakonu ter za objavo podatkov in izvajanje pristojnosti komisije in drugih
državnih organov na področju preprečevanja korupcije,
-       
evidenco zadev s področja nesorazmerno povečanega premoženja iz 44.a
člena tega zakona (osebno ime, funkcija oziroma položaj zavezancev iz prvega
odstavka 41. člena tega zakona, seznam obvestil po prvem odstavku
45. člena tega zakona, seznam obvestil iz drugega odstavka 45. člena
tega zakona, seznam sprejetih odločitev po šestem odstavku 44.a člena tega
zakona in seznam ukrepov po sedmem odstavku 44.a člena tega zakona) za namene
ugotavljanja premoženjskega stanja zavezancev, za odločanje o kršitvah in
sodelovanja s pristojnimi državnimi organi,
-       
evidenco oseb iz druge alineje tretjega odstavka 47. člena tega
zakona (osebno ime, delovno mesto, organ) za namene učinkovitega izvajanja
načrta integritete in usposabljanja oseb, odgovornih za načrt integritete,
-       
evidenco funkcionarjev, zoper katere je komisija predlagala
uveljavljanje odgovornosti zaradi neizvajanja ukrepov iz resolucije (tretji
odstavek 53. člena tega zakona), ki vsebuje podatke iz prve alineje tega
odstavka, za namene uresničevanja resolucije, in predlaganja ukrepov v primeru
njihovega neizvajanja,
-       
evidenco – register lobistov, ki vsebuje podatke iz tretjega odstavka
58. člena tega zakona, za namene zagotavljanja zakonitosti, ugotavljanja,
odločanja ter nadzora nad lobiranjem,
-       
evidenco samostojnih podjetnikov, gospodarskih družb oziroma interesnih
organizacij, za katere lobirajo lobisti (naziv, davčna številka) iz
58. člena tega zakona, za namene zagotavljanja zakonitosti, ugotavljanja,
odločanja ter nadzora nad lobiranjem,
-       
evidenco lobističnih stikov iz 68. člena tega zakona (ime in
priimek položaj ali funkcija lobiranca, naziv organa, politične stranke,
poslanske skupine ali institucije, datum stika, področje in interesna
organizacija, za katero je lobist lobiral, namen in cilj lobiranja, ime in
priimek in davčna številka lobista, vpisanega v registru lobistov v Republiki
Sloveniji, zakonitega zastopnika ali izvoljenega predstavnika interesne
organizacije) za namene izvajanja nadzora nad lobiranjem in krepitve
transparentnosti vplivov na odločanje v javnem sektorju; evidenca, ki jo
komisija vodi v elektronski obliki, je javno dostopna,
-       
evidenco izrečenih sankcij lobistom po 73. in 74. členu tega zakona
(osebno ime lobista, davčna številka, vrsta kršitve, vrsta sankcije) za namene
zagotavljanja zakonitosti in transparentnosti lobiranja, varnosti pravnega
prometa, spremljanja vzrokov in kršitev ter oblikovanja ukrepov.
(3) Podatki iz evidence lobističnih stikov predstavljajo
javno dostopne informacije javnega značaja, ki jih komisija objavlja na svojih
spletnih straneh, ob pogoju navedbe vira je dovoljena njihova brezplačna in
neomejena ponovna uporaba.
X. KAZENSKE DOLOČBE
77. člen
(prekrški fizičnih oseb)
(1) Z globo od 400 do 1.200 eurov se kaznuje za prekršek
posameznik, ki:
-       
se v nasprotju z določbo šestega odstavka 15.a člena tega zakona brez
opravičljivih razlogov ne odzove na razgovor na seji komisije ali v nasprotju z
določbo druge alineje tretjega odstavka 15.b člena tega zakona ne odgovarja na
vprašanja komisije iz njene pristojnosti, razen v primerih iz tretje alineje
tretjega odstavka 15.b člena tega zakona,
-       
v nasprotju z določbo drugega odstavka 16.a člena tega zakona brez
predhodnega pisnega dovoljenja komisije razkrije, objavi ali nepooblaščenim
tretjim osebam posreduje podatke ali informacije, ki jih je pridobil oziroma se
je z njimi seznanil v okviru ali v povezavi z opravljanjem svojega dela za
komisijo,
-       
v nasprotju z določbo četrtega odstavka 23. člena tega zakona
ugotavlja identiteto prijavitelja, ki je prijavo podal v dobri veri oziroma je
utemeljeno sklepal, da so njegovi podatki resnični,
-       
v nasprotju z določbo drugega odstavka 26. člena tega zakona
komisije ne obvesti o opravljanju poklicne ali druge dejavnosti,
-       
v nasprotju z določbo tretjega odstavka 26. člena tega zakona ne
spoštuje odločbe o prepovedi opravljanja dodatne dejavnosti ali pogojev in
omejitev, ki mu jih je z odločbo postavila komisija,
-       
v nasprotju z določbami 30. člena tega zakona sprejme darilo v
zvezi z opravljanjem svoje funkcije ali javne službe ali v zvezi s svojim
položajem,
-       
v nasprotju z določbo šestega odstavka 35. člena tega zakona organu
ali organizaciji javnega sektorja, v katerem opravlja funkcijo, pisno ne
sporoči podatkov,
-       
v nasprotju z določbo prvega odstavka 36. člena tega zakona v roku
dveh let po prenehanju funkcije v razmerju do organa ali organizacije javnega
sektorja, v katerem je opravljal svojo funkcijo, nastopi kot predstavnik pravne
osebe, ki s tem organom ima ali vzpostavlja poslovne stike,
-       
se v nasprotju z določbo prvega odstavka 38. člena tega zakona ne
izloči iz postopka obravnave in odločanja v zadevi, in pisno ne obvesti
nadrejenega oziroma predstojnika, ali v nasprotju z določbo petega odstavka
38. člena tega zakona ne obvesti komisije,
-       
v nasprotju z določbo drugega ali tretjega odstavka 41. člena tega
zakona komisiji ne sporoči podatkov o premoženjskem stanju,
-       
v prijavo o premoženjskem stanju iz 42. in 43. člena tega zakona
ali v njene dopolnitve ne vpiše potrebnih podatkov ali vpiše lažne podatke,
-       
v nasprotju z določbo prvega odstavka 43. člena tega zakona komisiji
ne sporoči sprememb podatkov,
-       
v nasprotju z določbo tretjega odstavka 56. člena tega zakona
opravlja dejanja lobiranja še pred potekom dveh let, odkar mu je prenehala
funkcija,
-       
opravlja dejanja lobiranja, čeprav ni vpisan v register lobistov skladno
s prvim odstavkom 58. člena in ni izvzet iz obveznosti registracije na
podlagi četrtega odstavka 58. člena tega zakona,
-       
kot lobiranec v skladu z določbo drugega odstavka 68. člena tega
zakona ne posreduje komisiji zapisa o lobiranju,
-       
v nasprotju z določbo petega odstavka 68. člena tega zakona v osmih
dneh ne dopolni zapisa lobiranja,
-       
kot lobiranec v nasprotju z določbo 69. člena tega zakona ne
odkloni stika z lobistom, ki ni vpisan v register lobistov ali stika, pri
katerem bi nastalo nasprotje interesov,
-       
v nasprotju z določbo tretjega odstavka 70. člena tega zakona pri
lobiranju ravna proti predpisom, ki določajo prepoved sprejemanja daril v zvezi
z opravljanjem funkcije ali javnimi nalogami lobirancev,
-       
kot lobiranec v roku iz prvega odstavka 71. člena tega zakona ne
prijavi komisiji lobista, ki ravna v nasprotju s 70. členom tega zakona
ali ni vpisan v register lobistov v skladu z 58. členom tega zakona.
(2) Z globo od 1.000 do 2.000 eurov se kaznuje za prekršek
posameznik, ki:
-       
v nasprotju z določbo četrtega odstavka 23. člena tega zakona
razkrije identiteto prijavitelja, ki je prijavo podal v dobri veri oziroma je
utemeljeno sklepal, da so njegovi podatki resnični, ali poda zlonamerno
prijavo,
-       
v nasprotju z določbo petega odstavka 26. člena tega zakona po
pravnomočnosti odločbe o preklicu dovoljenja ne preneha z opravljanjem poklicne
ali druge dejavnosti,
-       
v nasprotju z določbo prvega odstavka 29. člena tega zakona ne
preneha opravljati nezdružljive funkcije, članstva ali dejavnosti v roku, ki ga
določi komisija,
-       
lobira v nasprotju s 70. členom tega zakona.
(3) Z globo od 400 do 4.000 eurov se kaznuje za prekršek
odgovorna oseba organa ali organizacije javnega sektorja, če:
-       
v nasprotju z določbo drugega in petega odstavka 14. člena tega
zakona v pogodbo, ki jo sklene organ ali organizacija javnega sektorja, ne
vključi vsebine iz prvega odstavka 14. člena tega zakona,
-       
po obvestilu komisije ali drugih organov o domnevnem obstoju dejanskega
stanja iz prvega odstavka 14. člena v nasprotju s tretjim odstavkom
14. člena tega zakona ne prične s postopkom ugotavljanja ničnosti pogodbe
ali z drugimi ustreznimi ukrepi v skladu s predpisi Republike Slovenije,
-       
komisiji v nasprotju z določbo četrtega odstavka 14. člena tega
zakona ne posreduje zahtevanih pogodb in dokumentov,
-       
v nasprotju z določbo šestega odstavka 14. člena tega zakona ne
pridobi izjave oziroma podatkov o udeležbi fizičnih in pravnih oseb v
lastništvu ponudnika, vključno z udeležbo tihih družbenikov, ter o gospodarskih
subjektih, za katere se glede na določbe zakona, ki ureja gospodarske družbe,
šteje, da so povezane družbe s ponudnikom, ali če te izjave v nasprotju z
določbo šestega odstavka 14. člena tega zakona na njeno zahtevo ne
predloži komisiji.
(4) Z globo od 400 do 4.000 eurov se kaznuje za prekršek
odgovorna oseba državnega organa, lokalne skupnosti, nosilca javnih pooblastil
in pravne osebe javnega ali zasebnega prava ter samostojni podjetnik posameznik
ali posameznik, ki samostojno opravlja dejavnost, če komisiji v nasprotju z
določbo prvega odstavka 16. člena tega zakona brezplačno ne posreduje vseh
podatkov, tudi osebnih, in dokumentov, ki so potrebni za opravljanje zakonskih
nalog komisije.
(5) Z globo od 400 do 4.000 eurov se kaznuje za prekršek
odgovorna oseba subjekta javnega sektorja, če komisiji v nasprotju z določbo
tretjega odstavka 16. člena tega zakona ne omogoči vpogleda v podatke in
dokumente, s katerimi razpolaga ta subjekt, ali ne izroči njihovega izpisa ali
kopije.
(6) Z globo od 400 do 4.000 eurov se kaznuje za prekršek
odgovorna oseba državnega organa, lokalne skupnosti, nosilca javnih pooblastil
in pravne osebe javnega ali zasebnega prava, ki v nasprotju z določbo četrtega
odstavka 23. člena tega zakona prične postopek za ugotavljanje ali
razkritje prijavitelja zaradi prijave.
(7) Z globo od 400 do 4.000 eurov se kaznuje za prekršek
odgovorna oseba državnega organa, lokalne skupnosti, nosilca javnih pooblastil
ali druge pravne osebe javnega ali zasebnega prava, ki v nasprotju z določbo
prvega odstavka 25. člena tega zakona prijavitelju povzroči škodljive
posledice oziroma ga izpostavi povračilnim ukrepom.
(8) Z globo od 400 do 4.000 eurov se kaznuje za prekršek
odgovorna oseba državnega organa, lokalne skupnosti, nosilca javnih pooblastil
ali druge pravne osebe javnega ali zasebnega prava, ki v nasprotju z zahtevo
komisije iz tretjega odstavka 25. člena tega zakona ne preneha takoj s
povračilnimi ukrepi.
(9) Z globo od 400 do 4.000 eurov se kaznuje za prekršek
odgovorna oseba državnega organa, lokalne skupnosti, nosilca javnih pooblastil
ali druge pravne osebe javnega prava, ki v nasprotju s četrtim odstavkom 25. člena
tega zakona brez utemeljenega razloga ne premesti javnega uslužbenca na drugo
enakovredno mesto, ali javnega uslužbenca ne premesti v roku iz šestega
odstavka 25. člena tega zakona.
(10) Z globo od 400 do 4.000 eurov se kaznuje za prekršek
odgovorna oseba subjekta javnega sektorja, ki v nasprotju šestim odstavkom
30. člena tega zakona komisiji ne posreduje seznama prejetih daril.
(11) Z globo od 400 do 4.000 eurov se kaznuje za prekršek
odgovorna oseba organa ali organizacije javnega sektorja ali ožjega dela
občine, če ravna v nasprotju s prvim, drugim ali četrtim odstavkom
35. člena tega zakona.
(12) Z globo od 400 do 4.000 eurov se kaznuje za prekršek
odgovorna oseba organa ali organizacije javnega sektorja, v katerem je bivši
funkcionar opravljal svojo funkcijo, če v nasprotju z določbo drugega odstavka
36. člena tega zakona posluje z bivšim funkcionarjem kot fizično osebo ali
njegovim poslovnim subjektom.
(13) Z globo od 400 do 4.000 eurov se kaznuje za prekršek
odgovorna oseba organa ali organizacije javnega sektorja, pri katerem je
funkcionar opravljal svojo funkcijo, če v nasprotju z določbo tretjega odstavka
36. člena tega zakona komisije ne obvesti o ravnanju funkcionarja iz
prvega odstavka 36. člena tega zakona.
(14) Z globo od 400 do 4.000 eurov se kaznuje za prekršek
odgovorna oseba organa ali organizacije javnega sektorja, če v nasprotju z
drugim odstavkom 38. člena tega zakona uradne osebe ne izloči iz postopka
obravnave in odločanja v zadevi ali komisiji v skladu s četrtim odstavkom
38. člena tega zakona ne posreduje sprejete odločitve, iz katere izhaja,
da lahko uradna oseba nadaljuje z delom v zadevi.
(15) Z globo od 400 do 4.000 eurov se kaznuje za prekršek
odgovorna oseba organa ali organizacije javnega sektorja ali naročnika, ki komisiji
v nasprotju s četrtim odstavkom 41. člena tega zakona ne posreduje seznama
zavezancev.
(16) Z globo od 400 do 4.000 eurov se kaznuje za prekršek
odgovorna oseba zavezanca za izdelavo načrtov integritete, ki ravna v nasprotju
s prvim ali z drugim odstavkom 47. člena tega zakona, ali če po
ugotovitvah komisije po drugem odstavku 48. člena tega zakona ne
uresničuje načrta integritete.
(17) Z globo od 400 do 4.000 eurov se kaznuje za prekršek
odgovorna oseba državnega organa, lokalne skupnosti ali nosilca javnih
pooblastil kot nosilca izvajanja ukrepov iz akcijskega načrta za uresničevanje
resolucije, ki v nasprotju s prvim odstavkom 53. člena tega zakona
komisiji ne poroča o dejavnostih za uresničitev teh ukrepov.
78. člen
(prekrški pravnih oseb)
Z globo od 400 do 100.000 eurov se za prekršek iz tretjega,
četrtega, petega, šestega, sedmega, osmega, devetega, desetega, enajstega,
dvanajstega, trinajstega, štirinajstega, petnajstega, šestnajstega in
sedemnajstega odstavka 77. člena tega zakona kaznuje nosilec javnih
pooblastil ali druga pravna oseba javnega ali zasebnega prava.
79. člen
(prekršek interesne organizacije)
(1) Z globo od 400 do 100.000 eurov se kaznuje za prekršek
interesna organizacija, za katero z njeno vednostjo lobira posameznik, ki v
nasprotju z 58. členom tega zakona ni registriran kot lobist.
(2) Z globo od 400 do 100.000 eurov se kaznuje za prekršek
interesna organizacija, če v nasprotju z določbo tretjega odstavka
63. člena tega zakona komisiji ne posreduje pisnega poročila.
(3) Z globo od 400 do 100.000 eurov se kaznuje za prekršek interesna
organizacija, po naročilu katere lobist lobira v nasprotju s 70. členom tega
zakona.
80. člen
(izvajanje nadzora)
(1) Za izvajanje in za nadzor nad izvajanjem določb tega zakona
je pristojna komisija.
(2) Globe, predpisane s tem zakonom, se lahko v hitrem postopku
izrekajo tudi v višjem znesku, kot je najnižji predpisan znesek globe, ne smejo
pa presegati najvišjih zneskov glob, ki so za prekršek predpisane po tem
zakonu.
 »XI. PREHODNE IN KONČNE DOLOČBE
81. člen
(pristojnosti Komisije za
preprečevanje korupcije v preostalem mandatu članov)
(1) Predsednik, namestnik predsednika in člani Komisije za
preprečevanje korupcije po Zakonu o preprečevanju korupcije (Uradni list RS,
št. 2/04, 20/06 – ZNOJF‑1 in 33/07
– odločba US; v nadaljnjem besedilu: Zakon o preprečevanju korupcije) nadaljujejo
z delom v skladu z nalogami in pristojnostmi, ki jih imajo člani komisije po
tem zakonu, do imenovanja in nastopa dela predsednika komisije in obeh
namestnikov predsednika komisije imenovanih po tem zakonu.
(2) Predsednik, namestnik predsednika in člani komisije za
preprečevanje korupcije po Zakonu o preprečevanju korupcije sprejemajo
odločitve z večino glasov vseh članov.
82. člen
(prepoved ponovnega
imenovanja)
Predsednik in namestnik predsednika ter člani komisije, imenovani
po Zakonu o preprečevanju korupcije, po preteku svojih mandatov iz prvega
odstavka prejšnjega člena ne morejo biti ponovno imenovani na funkcijo v
komisiji.
83. člen
(prenehanje članstva,
dejavnosti ali funkcije in omejitve poslovanja)
(1) Funkcionarji, ki na dan uveljavitve tega zakona
opravljajo funkcijo ali dejavnost, ki po 26. členu oziroma 27. členu tega
zakona ni združljiva z opravljanjem funkcije, morajo ravnati v skladu s prvim
odstavkom 28. člena tega zakona v roku dveh mesecev po uveljavitvi zakona.
(2) Funkcionarji, ki so na dan uveljavitve tega zakona člani
organov v nasprotju s 27. členom tega zakona, morajo ravnati v skladu z drugim
odstavkom 28. člena tega zakona v roku dveh mesecev po uveljavitvi zakona.
(3) Tretji odstavek 27. člena se za nepoklicne župane in podžupane
ne uporablja do poteka njihovih mandatov v subjektih iz prvega odstavka 27.
člena tega zakona.
(4) Pogodbe, ki so jih naročniki sklenili pred uveljavitvijo tega
zakona, ostanejo ne glede na določbe prvega odstavka 35. člena v veljavi do
izteka pogodbenega roka. Če na dan uveljavitve zakona poteka postopek javnega
naročila, v katerem je udeležen ponudnik, s katerim naročnik v skladu s prvim
in drugim odstavkom 35. člena ne sme poslovati, mora ponudnik v roku petih dni
po uveljavitvi tega zakona umakniti svojo ponudbo.
84. člen
(zaključitev postopkov)
(1) Postopki, začeti po Zakonu o preprečevanju korupcije, se
zaključijo po določbah Zakona o preprečevanju korupcije.
(2) Začeti postopek imenovanja predsednika in namestnika predsednika
ter novih članov komisije v skladu z Zakonom o preprečevanju korupcije, se z
dnem začetka veljavnosti tega zakona ustavi.
(3) Predsednik republike v primeru iz prejšnjega odstavka v
roku sedmih dni po začetku veljavnosti tega zakona začne postopek imenovanja
funkcionarjev komisije tako, da pozove predlagatelje za člane izbirne komisije,
da imenujejo svoje člane ter izvede javni poziv v skladu z 9. členom tega
zakona. Hkrati pozove predlagatelje možnih kandidatov, ki so posredovali predloge
v skladu s pozivom na podlagi zakona o preprečevanju korupcije iz prejšnjega
odstavka, ali se njihov predlog šteje kot kandidatura po 9. členu tega zakona
ob upoštevanju pogojev iz tega zakona. Postopek se nadaljuje v skladu z določbami
tega zakona, ki urejajo postopek imenovanja funkcionarjev komisije.
85. člen
(vzpostavitev evidenc)
Komisija vzpostavi oziroma uskladi evidence podatkov po tem
zakonu najkasneje v šestih mesecih po uveljavitvi tega zakona.
86. člen
(roki za opravo dejanj)
(1) Zavezanci iz 41. člena tega zakona, ki še niso prijavili premoženja,
svoje premoženje prvič prijavijo v roku 75 dni od uveljavitve tega zakona.
(2) Zavezanci iz drugega odstavka 56. člena tega zakona svoje
poročilo iz 63. člena tega zakona pošljejo komisiji po poteku enega leta od
uveljavitve tega zakona.
(3) Delodajalec, pri katerem so zaposleni zavezanci iz 41.
člena tega zakona, mora prvič komisiji predložiti sezname teh zavezancev v 30
dneh po uveljavitvi zakona.
(4) Načrti integritete iz prvega odstavka 47. člena tega zakona
morajo biti sprejeti najkasneje v roku enega leta po uveljavitvi tega zakona.
87. člen
(smernice za načrte
integritete)
Komisija izdela in na svojih spletnih straneh objavi smernice
za oblikovanje načrtov integritete, preverjanje delovanja načrtov integritete
in ocenjevanje integritete v roku treh mesecev od uveljavitve zakona.
88. člen
(podzakonska predpisa)
(1) Podzakonska predpisa, sprejeta na podlagi Zakona o preprečevanju
korupcije, se uporabljata, če nista v nasprotju z določili tega zakona, in
sicer:
-       
Poslovnik Komisije za preprečevanje korupcije (Uradni list RS, št.
105/04) do sprejetja poslovnika komisije iz 11. člena tega zakona,
-       
Pravilnik o načinu razpolaganja z darili, ki jih sprejme funkcionar
(Uradni list RS, št. 17/05) do določitve načina razpolaganja z darili komisije
iz šestega odstavka 31. člena tega zakona.
(2) Poslovnik komisije iz 11. člena tega zakona sprejme komisija
v roku 60 dni od uveljavitve tega zakona.
(3) Pravilnik o načinu razpolaganja z darili iz šestega
odstavka 31. člena tega zakona sprejme komisija v roku 30 dni od uveljavitve
tega zakona.
89. člen
(prenehanje veljavnosti
predpisov)
(1) Z dnem uveljavitve tega zakona preneha veljati Zakon o
nezdružljivosti opravljanja javne funkcije s pridobitno dejavnostjo (Uradni
list RS, št. 20/06 in 33/07 – odločba US).
(2) Z dnem uveljavitve tega zakona preneha veljati četrta alineja
drugega odstavka 52. člena Zakona o prekrških (Uradni list RS, št. 3/07 –
uradno prečiščeno besedilo, 17/08, 21/08 – popr., 76/08 – ZIKS‑1C, 108/09 in 109/09 – odločba US), v delu,
ki se nanaša na prekrške s področja nezdružljivosti javnih funkcij s pridobitno
dejavnostjo.
90. člen
(začetek veljavnosti)
(1) Ta zakon začne veljati naslednji dan po objavi v Uradnem listu
Republike Slovenije.
(2) Določbe VIII. poglavja tega zakona se začnejo uporabljati
šest mesecev po objavi v Uradnem listu Republike Slovenije.«.

Zakon o spremembah in dopolnitvah Zakona o integriteti
in preprečevanju korupcije – ZIntPK-A (Uradni list RS, št. 26/11)
vsebuje naslednjo končno določbo:
»KONČNA DOLOČBA
3. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o integriteti
in preprečevanju korupcije – ZIntPK-B (Uradni list RS, št. 43/11)
spreminja 86. člen zakona tako, da se glasi:
»86. člen
(roki za opravo dejanj)
(1) Zavezanci iz 41. člena tega zakona, ki še niso prijavili
premoženja, svoje premoženje prvič prijavijo v roku 75 dni od uveljavitve tega
zakona.
(2) Zavezanci iz drugega odstavka 56. člena tega zakona svoje
poročilo iz 63. člena tega zakona pošljejo komisiji po poteku enega leta od
uveljavitve tega zakona.
(3) Delodajalec, pri katerem so zaposleni zavezanci iz 41.
člena tega zakona, mora prvič komisiji predložiti sezname teh zavezancev v 30
dneh po uveljavitvi zakona.
(4) Načrti integritete iz prvega odstavka 47. člena tega
zakona morajo biti sprejeti najkasneje v roku dveh let po uveljavitvi tega
zakona.
(5) Z globo od 400 do 4.000 eurov se kaznuje za prekršek
odgovorna oseba organa oziroma organizacije iz prvega in drugega odstavka 47.
člena zakona, ki v nasprotju s 47. členom zakona v roku iz prejšnjega odstavka
ne oblikuje in sprejme načrta integritete.«;
ter vsebuje naslednje prehodne in končne
določbe:
»PREHODNE IN KONČNE DOLOČBE
30. člen
(poročanje o omejitvah
poslovanja)
Funkcionarji prvič poročajo organu, v katerem opravljajo
funkcijo, o nazivu, matični številki in sedežu subjektov, s katerimi so oni in
njihovi družinski člani v razmerju iz prvega odstavka 35. člena tega zakona, v
roku 30 dni od uveljavitve tega zakona.
31. člen
(poročanje o premoženjskem
stanju)
(1) Sporočanje podatkov o premoženjskem stanju preko
elektronskega obrazca iz četrtega odstavka 41. člena zakona se omogoči
najkasneje do 1. julija 2011.
(2) Poklicni funkcionarji, nepoklicni župani in podžupani,
uradniki na položaju, poslovodne osebe in osebe, odgovorne za javna naročila
ter državljani Republike Slovenije, ki opravljajo funkcijo v institucijah in
drugih organih EU ter drugih mednarodnih institucijah, na katero so bili
imenovani ali izvoljeni na podlagi napotitve ali predloga vlade oziroma državnega
zbora in njihova dolžnost prijave premoženjskega stanja ni drugače urejena z
akti institucije in drugega organa EU ali druge mednarodne institucije, za
katero opravljajo funkcijo, ki bodo nastopili funkcijo oziroma delo po 1.
julija 2011, o premoženjskem stanju poročajo preko elektronskega obrazca.
Uradniki Državne revizijske komisije so dolžni prvič poročati o premoženjskem
stanju preko elektronskega obrazca najkasneje do 31. avgusta 2011.
(3) Poklicni funkcionarji, nepoklicni župani in podžupani,
uradniki na položaju, poslovodne osebe in osebe, odgovorne za javna naročila
ter državljani Republike Slovenije, ki opravljajo funkcijo v institucijah in
drugih organih EU ter drugih mednarodnih institucijah, na katero so bili imenovani
ali izvoljeni na podlagi napotitve ali predloga vlade oziroma državnega zbora
in njihova dolžnost prijave premoženjskega stanja ni drugače urejena z akti
institucije in drugih organov EU ali drugih mednarodnih institucij, za katero
opravljajo funkcijo, ki so poročali o premoženjskem stanju ali spremembah tega
stanja pred 1. julijem 2011, so dolžni najkasneje do 31. januarja 2012 poročati
o premoženjskem stanju z izpolnitvijo elektronskega obrazca. Pri prvem
poročanju preko elektronskega obrazca zavezanec izpolni elektronski obrazec v
celoti in poroča o celotnem premoženjskem stanju.
(4) Z globo od 400 do 1.200 eurov se kaznuje za prekršek
posameznik, ki kot zavezanec v nasprotju z drugim in tretjim odstavkom tega
člena komisiji ne sporoči podatkov o premoženjskem stanju.
32. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije, razen prvega stavka drugega odstavka 23. člena
zakona, ki začne veljati 1. januarja 2013.«.

Zakon o spremembah in dopolnitvah Zakona o integriteti
in preprečevanju korupcije – ZIntPK-C (Uradni list RS, št. 158/20)
vsebuje naslednje prehodne in končne določbe:
»PREHODNE IN KONČNE DOLOČBE
39. člen
(poslovnik komisije)
Komisija sprejme poslovnik iz enajstega odstavka
spremenjenega 11. člena zakona v šestih mesecih od uveljavitve tega
zakona.
40. člen
(pravilnik o načinu
razpolaganja z darili)
Minister, pristojen za sistemsko urejanje omejevanja
korupcije, sprejme pravilnik o načinu razpolaganja z darili iz sedmega odstavka
spremenjenega 30. člena zakona v šestih mesecih od uveljavitve tega
zakona.
41. člen
(omejitev poslovanja)
(1) Organi ali organizacije javnega sektorja iz sedmega
odstavka spremenjenega 35. člena zakona posredujejo komisiji podatke iz
šestega odstavka spremenjenega 35. člena zakona prek elektronskega obrazca
v dveh mesecih od uveljavitve tega zakona.
(2) Z globo od 400 do 4.400 eurov se kaznuje za prekršek
odgovorna oseba organa ali organizacije javnega sektorja, ki komisiji v
nasprotju s prejšnjim odstavkom ne posreduje podatkov.
42. člen
(poročanje o premoženjskem
stanju)
(1) Zavezanci iz prvega odstavka spremenjenega 41. člena
zakona, ki po dosedanjih predpisih niso bili zavezani k poročanju
premoženjskega stanja komisiji, so dolžni prvič poročati o premoženjskem stanju
prek elektronskega obrazca v dveh mesecih od uveljavitve tega zakona.
(2) Z globo od 400 do 1.200 eurov se kaznuje za prekršek
posameznik, ki kot zavezanec v nasprotju s prejšnjim odstavkom komisiji ne
sporoči podatkov o premoženjskem stanju.
43. člen
(sporočanje sprememb
premoženjskega stanja)
Do vzpostavitve elektronske aplikacije zavezanci iz prvega in
tretjega odstavka spremenjenega 41. člena zakona sporočajo komisiji vsako
spremembo osebnih podatkov in vsako spremembo v premoženjskem stanju iz prvega
odstavka spremenjenega 43. člena zakona enkrat na leto do
31. januarja za preteklo koledarsko leto.
44. člen
(vzpostavitev
informacijskega sistema za javno objavo podatkov)
(1) Komisija v enem letu od uveljavitve tega zakona vzpostavi
informacijski sistem za potrebe javne objave podatkov zavezancev iz prvega
odstavka spremenjenega 46. člena zakona.
(2) Zavezanci iz prvega odstavka spremenjenega 46. člena
zakona morajo v dveh mesecih od vzpostavitve informacijskega sistema iz
prejšnjega odstavka poročati o premoženjskem stanju z izpolnitvijo
elektronskega obrazca.
(3) Z globo od 400 do 1.200 eurov se kaznuje za prekršek
posameznik, ki kot zavezanec v nasprotju s prejšnjim odstavkom komisiji ne
sporoči podatkov o premoženjskem stanju.
45. člen
(vzpostavitev evidenc)
Komisija vzpostavi oziroma uskladi evidence podatkov po tem
zakonu v šestih mesecih od uveljavitve tega zakona.
46. člen
(financiranje neprofitnih
organizacij zasebnega sektorja)
Obveznost komisije iz drugega odstavka spremenjenega
17. člena zakona nastopi s pričetkom proračunskega leta, ki sledi
uveljavitvi tega zakona.
47. člen
(končanje postopkov)
Postopki, ki so se začeli na podlagi Zakona o integriteti in
preprečevanju korupcije (Uradni list RS, št. 69/11 – uradno prečiščeno
besedilo), se končajo po določbah tega zakona.
48. člen
(prenehanje veljavnosti in
uporabe predpisov)
(1) Z dnem uveljavitve tega zakona prenehajo veljati:
-       
38.a člen Zakona o gospodarskih družbah (Uradni list RS, št. 65/09
– uradno prečiščeno besedilo, 33/11, 91/11, 32/12, 57/12, 44/13 – odl. US,
82/13, 55/15, 15/17 in 22/19 – ZPosS), če se nanaša na poslovodne osebe in
člane organov upravljanja, vodenja ter nadzora v gospodarskih družbah, v katerih
ima večinski delež oziroma prevladujoč vpliv država ali lokalna skupnost;
-       
11. člen Zakona o javnih uslužbencih (Uradni list RS,
št. 63/07 – uradno prečiščeno besedilo, 65/08, 69/08 – ZTFI-A, 69/08 –
ZZavar-E in 40/12 – ZUJF), Uredba o omejitvah in dolžnostih javnih uslužbencev
v zvezi s sprejemanjem daril (Uradni list RS, št. 58/03 in 56/15) in
Pravilnik o omejitvah in dolžnostih funkcionarjev v zvezi s sprejemanjem daril
(Uradni list RS, št. 53/10 in 73/10), ki se uporabljajo do določitve načina
razpolaganja z darili iz sedmega odstavka 30. člena zakona, kolikor niso v
nasprotju s tem zakonom.
(2) Z dnem uveljavitve tega zakona se preneha uporabljati 8.
točka drugega odstavka 123. člena Zakona o javnih uslužbencih (Uradni list
RS, št. 63/07 – uradno prečiščeno besedilo, 65/08, 69/08 – ZTFI-A, 69/08 –
ZZavar-E in 40/12 – ZUJF).
49. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o debirokratizaciji – ZDeb (Uradni list
RS, št. 3/22)
vsebuje naslednji končni določbi:
»55. člen
(končni določbi)
(1) Ta zakon začne veljati petnajsti dan po objavi v Uradnem
listu Republike Slovenije.
(2) Določbe 16., 20., 21., 22. in 23. člena tega zakona se
začnejo uporabljati šest mesecev po objavi v Uradnem listu Republike Slovenije.«.