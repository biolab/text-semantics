1. člen
(vsebina zakona)
(1) S tem zakonom se uvaja obveznost
obračunavanja in plačevanja davka od srečk.
(2) Kot srečka se po tem zakonu šteje vsako
potrdilo prireditelja o vplačilu denarnega zneska za udeležbo v klasičnih igrah
na srečo.
2. člen
(pripadnost davka)
Prihodki od davka od srečk (v nadaljnjem
besedilu: davek) pripadajo proračunu Republike Slovenije.
3. člen
(predmet obdavčitve)
Z davkom so obdavčene vse srečke, razen
tistih, ki jih izdajajo društva ali neprofitne humanitarne organizacije s
sedežem na območju Republike Slovenije v sklopu občasnega prirejanja klasičnih
iger na srečo zaradi pridobivanja sredstev za financiranje lastne dejavnosti.
4. člen
(davčni zavezanec)
Zavezanec ali zavezanka za obračunavanje in
plačilo davka (v nadaljnjem besedilu: davčni zavezanec) je prireditelj
klasičnih iger na srečo z ustrezno koncesijo.
5. člen
(nastanek davčne obveznosti)
Davčna obveznost nastane, ko davčni
zavezanec prejme plačilo za srečko. Če je srečka izročena brezplačno, davčna
obveznost nastane, ko davčni zavezanec izroči srečko drugi osebi.
6. člen
(davčna osnova)
Osnova za obračun davka je prodajna cena
srečke, ki ne vključuje tega davka.
7. člen
(davčna stopnja)
(1) Davek se plača po stopnji 10 % od
davčne osnove.
(2) Pri izračunu zneska davka, ki je
vsebovan v prodajni ceni srečke, se uporablja preračunana davčna stopnja, ki se
izračuna na naslednji način:
preračunana
davčna stopnja = (stopnja davka x 100) /
(100
+ stopnja davka)
(3) Preračunana stopnja 10 % znaša 9,09 %.
8. člen
(obračun in plačevanje davka)
(1) Davčni zavezanec mora obračunati davčno
obveznost za koledarski mesec.
(2) Davčni zavezanec mora v svojih
evidencah zagotoviti podatke o davčnih osnovah, na podlagi katerih obračunava
in plačuje davek.
(3) Na podlagi podatkov iz evidenc iz
prejšnjega odstavka davčni zavezanec sestavi mesečni obračun davka, ki ga mora
predložiti davčnemu organu v 15 dneh po poteku meseca, za katerega je sestavil
obračun.
(4) Iz obračuna davka morajo biti razvidni
vsi podatki, potrebni za obračun davka in identifikacijo zavezanca (firma,
sedež ali poslovni naslov in davčna številka), za račun katerega je predložen
obračun, predvsem pa morajo biti razvidni podatki o:
-       
obdobju, za katero se obračunava in plačuje davek,
-       
seštevku davčnih osnov za obdobje, za katero se obračunava in plačuje
davek,
-       
davčni stopnji in
-       
znesku obračunanega davka.
(5) Davčni zavezanec mora obračunani davek
plačati v 30 dneh po poteku meseca, za katerega je sestavil mesečni obračun.
9. člen
(kazenske določbe)
(1) Z globo od 4.000 do 80.000 eurov se
kaznuje za prekršek davčni zavezanec, ki je pravna oseba, če:
-       
ne ugotovi davčne osnove v skladu s 6. členom tega zakona,
-       
ne obračuna davka in ne sestavi ter ne predloži mesečnega obračuna davka
davčnemu organu v skladu s tretjim odstavkom 8. člena tega zakona,
-       
ne plača obračunanega davka v roku iz petega odstavka 8. člena tega
zakona.
(2) Z globo od 800 do 4.000 eurov se za
prekršek iz prejšnjega odstavka kaznuje odgovorna oseba davčnega zavezanca, ki
je pravna oseba.
(3) V primerih iz prvega in drugega
odstavka tega člena lahko davčni organ v hitrem postopku o prekršku izreče
globo v višini znotraj razpona, ki je predpisan v prvem in drugem odstavku tega
člena.
10. člen
(uporaba drugih predpisov)
Za vsa vprašanja postopka in pristojnosti
davčnega organa, ki niso določeni s tem zakonom, se uporabljata zakona, ki
urejata davčni postopek in davčno službo.
PREHODNE IN KONČNA DOLOČBA
11. člen
(prvi obračun davka)
(1) Davčni zavezanci prvič obračunajo davek
po tem zakonu za drugi mesec, ki sledi mesecu, v katerem je bil zakon
uveljavljen.
(2) Ta davek se ne obračuna in ne plača za
srečke iz serij ali krogov posamezne igre na srečo, ki bodo v prodaji na dan
začetka obveznosti obračunavanja davka po tem zakonu in katerih rok prodaje se
bo iztekel po začetku obveznosti obračunavanja davka po tem zakonu.
12. člen
(veljavnost zakona)
Ta zakon začne veljati naslednji dan po
objavi v Uradnem listu Republike Slovenije.
Št. 434-06/13-1/36
Ljubljana, dne 18. julija 2013
EPA 1280-VI
Državni zbor
Republike Slovenije
Janko Veber l.r.
Predsednik