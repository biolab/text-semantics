1. člen
(vsebina zakona)
S tem zakonom se z namenom povečanja prihodkov upokojencev in
omejitve dviga oskrbnin na področju socialnega varstva določata začasna ukrepa:
-       
izplačilo povečanega dela prejemkov upokojencev in prejemkov nadomestil
iz invalidskega zavarovanja (v nadaljnjem besedilu: povečan del prejemkov
upokojencev),
-       
zagotovitev sredstev za sofinanciranje stroškov storitev izvajalcem na
področju socialnega varstva.
2. člen
(povečan del prejemkov upokojencev)
(1) Upravičenci oziroma upravičenke do povečanega dela
prejemkov upokojencev (v nadaljnjem besedilu: upravičenci) so prejemniki pokojnine
in prejemniki nadomestil iz invalidskega zavarovanja (razen dodatka za pomoč in
postrežbo ter invalidnine za telesno okvaro), ki jih izplačuje Zavod za
pokojninsko in invalidsko zavarovanje Slovenije (v nadaljnjem besedilu: Zavod).
(2) Povečan del prejemkov upokojencev se upravičencem izplača
v višini 4,5 % prejemka iz prejšnjega odstavka na podlagi izplačil za oktober
2022, in sicer ga Zavod izplača novembra 2022 in decembra 2022, skupaj z
izplačilom pokojnin in prejemkov nadomestil iz invalidskega zavarovanja.
(3) Sredstva za izplačilo povečanega dela prejemkov
upokojencev se zagotavljajo iz proračuna Republike Slovenije.
(4) Povečan del prejemkov upokojencev se ne šteje v dohodek
pri uveljavljanju pravic po zakonu, ki ureja uveljavljanje pravic iz javnih
sredstev.
(5) Od povečanega dela prejemkov upokojencev se ne plačujejo
prispevki za obvezno zdravstveno zavarovanje.
3. člen
(zagotovitev sredstev za sofinanciranje stroškov storitev
izvajalcem na področju socialnega varstva)
(1) Izvajalcem socialno varstvene storitve institucionalnega
varstva starejših in institucionalnega varstva za odrasle duševno in telesno
prizadete osebe se iz proračuna Republike Slovenije v letu 2023 zagotavljajo
sredstva za sofinanciranje:
-       
stroškov materiala in storitev, največ do višine 80 % teh stroškov nad
priznano rastjo stroškov materiala in storitev za leto 2023, objavljeno na
podlagi 40. člena Pravilnika o metodologiji za oblikovanje cen socialno
varstvenih storitev (Uradni list RS, št. 87/06, 127/06, 8/07, 51/08, 5/09
in 6/12). Višina stroškov se ugotavlja na podlagi letnega poročila za leto 2022
glede na leto 2021, ki se predloži na podlagi predpisov, ki urejajo
računovodstvo;
-       
dodatnih stroškov dela, ki so posledica sprememb kolektivnih pogodb in
drugih aktov za določanje plač na državni ravni, ki veljajo za zaposlene na
področju socialnega varstva, in sicer iz naslova razlike v vrednosti plačnih
razredov od 1. oktobra 2022 do 30. junija 2023, razlike v uvrstitvah
delovnih mest v plačne razrede od 1. aprila 2023 do 30. junija 2023,
razlike regresa za prehrano od 1. septembra 2022 do 30. junija 2023,
razlike regresa za letni dopust za leto 2022 ter razlike v znesku minimalne
plače od 1. januarja 2023 do 30. junija 2023.
(2) Sredstva iz druge alineje prejšnjega odstavka se iz
proračuna Republike Slovenije zagotavljajo tudi izvajalcem pomoči družini na
domu.
(3) Zahtevki za izplačilo sredstev iz prvega in drugega
odstavka tega člena se vložijo pri ministrstvu, pristojnem za socialne zadeve.
Zahtevek za izplačilo sredstev iz prve alineje prvega odstavka tega člena se
vloži v 30 dneh po preteku roka za predložitev letnih poročil, zahtevki za
izplačilo sredstev iz druge alineje prvega odstavka tega člena pa se vložijo do
20. dne v mesecu za pretekle tri mesece.
(4) Sredstva iz proračuna Republike Slovenije se na podlagi
zahtevka iz prejšnjega odstavka izplačajo izvajalcu do zadnjega dne meseca, ki
sledi mesecu, v katerem je bil popolni zahtevek vložen.
KONČNA DOLOČBA
4. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.
Št. 543-01/22-25/22
Ljubljana, dne 11. novembra 2022
EPA 391-IX
Državni zbor
Republike Slovenije
mag. Urška Klakočar Zupančič
predsednica