1. člen
(1) Republika Slovenija daje poroštvo za obveznosti Slovenske
odškodninske družbe, d. d., iz naslova najetih kreditov ali izdanih obveznic,
za financiranje obveznosti Slovenske odškodninske družbe, d. d. v letu 2010. 
(2) Poroštvo iz prejšnjega odstavka daje Republika Slovenija
do skupne višine glavnic v znesku 300.000.000 eurov s pripadajočimi obrestmi in
stroški.
2. člen
Republika Slovenija daje poroštvo iz prejšnjega člena pod
naslednjimi pogoji: 
-       
krediti ali obveznice se lahko najemajo oziroma izdajajo v več delih, 
-       
višina obrestne mere in stroški najetih kreditov ali izdanih obveznic
morajo biti primerljivi z višino obrestne mere in stroški primerljivih kreditov
oziroma obveznic Republike Slovenije, 
-       
rok odplačila posameznega kredita oziroma rok zapadlosti posamezne
obveznice je največ sedem let od dneva prvega črpanja tega kredita oziroma od
izdaje obveznice.
3. člen
Če Slovenska odškodninska družba, d. d. ne bo poravnala
posamezne obveznosti iz naslova najetih kreditov oziroma izdanih obveznic, za
katere Republika Slovenija daje poroštvo po tem zakonu, bo Republika Slovenija
na podlagi pisnega poziva kreditodajalca, agenta ali Slovenske odškodninske
družbe, d. d. pri izdaji obveznic poravnala zapadle obveznosti namesto
Slovenske odškodninske družbe, d. d.
4. člen
Sredstva za izpolnitev poroštvenih obveznosti Republike
Slovenije iz tega zakona se zagotavljajo v proračunu Republike Slovenije.
5. člen
V primeru, da Republika Slovenija plača katerokoli obveznost
iz kreditnih pogodb oziroma izdanih obveznic namesto Slovenske odškodninske
družbe, d. d., pridobi Republika Slovenija v razmerju do Slovenske odškodninske
družbe, d. d. pravico do vračila plačanih zneskov, obresti od plačanih zneskov
in vseh drugih stroškov, ki so v zvezi s tem nastali.
6. člen
Poroštvene pogodbe s kreditodajalci oziroma poroštvene izjave
sklene oziroma izda v imenu in za račun Republike Slovenije minister oziroma
ministrica (v nadaljnjem besedilu: minister), pristojen za finance.
7. člen
Najkasneje ob sklenitvi poroštvene pogodbe oziroma izdaji
poroštvene izjave skleneta Slovenska odškodninska družba, d. d. ter v imenu in
za račun Republike Slovenije minister, pristojen za finance, pogodbo, s katero
uredita način zavarovanja poroštva.
8. člen
Ta zakon začne veljati naslednji dan po objavi v Uradnem
listu Republike Slovenije.
Št. 450-07/10-7/9
Ljubljana, dne 20. maja
2010
EPA 958-V
Državni zbor 
Republike Slovenije 
dr. Pavel Gantar l.r. 
Predsednik