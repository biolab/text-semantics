1. člen
(vsebina zakona)
(1) Ta zakon ureja rokodelstvo z namenom njegovega ohranjanja
in razvoja.
(2) Ohranjanje in razvoj rokodelstva se uresničuje s prenosom
rokodelskih znanj, spretnosti in veščin, podeljevanjem naziva priznani
rokodelec, certificiranjem rokodelskih izdelkov, poimenovanjem rokodelskih
panog, spodbujanjem dejavnosti in povezovanjem subjektov podpornega okolja in
njegovih nosilcev, z izvajanjem drugih ukrepov in s finančnimi spodbudami v
skladu s tem zakonom.
2. člen
(pomen izrazov)
Izrazi, uporabljeni v tem zakonu, pomenijo:
1.     
»rokodelstvo« je uporaba različnih tradicionalnih znanj, spretnosti in
veščin za pretežno ročno izdelovanje, popravljanje in z njimi povezane
storitve, tudi za sodobno umetniško in oblikovalsko ustvarjanje rokodelskih
izdelkov;
2.     
»rokodelec ali rokodelka (v nadaljnjem besedilu: rokodelec)« je oseba,
ki je nosilec rokodelskih znanj, spretnosti in veščin;
3.     
»rokodelski izdelek« je predmet uporabne ali okrasne vrednosti, ki ga je
izdelal rokodelec s pretežno ročnim delom, z uporabo tradicionalnih ali
sodobnih orodij ter z rokodelskim znanjem, spretnostmi in veščinami;
4.     
»prenos rokodelskega znanja« pomeni prenos rokodelskih znanj, spretnosti
in veščin na eno ali več oseb v obliki formalnega izobraževanja ali formalnega
ali neformalnega usposabljanja.
3. člen
(priznani rokodelec)
(1) Rokodelec lahko pridobi naziv priznani rokodelec, ki
potrjuje, da rokodelec obvlada določeno rokodelsko panogo in je usposobljen za
prenos rokodelskega znanja. Naziv priznani rokodelec se izkazuje z listino (v
nadaljnjem besedilu: listina).
(2) Naziv priznani rokodelec se lahko pridobi tudi kot častni
naziv.
(3) Naziv priznani rokodelec se lahko upošteva pri dodeljevanju
sredstev za projekte, s katerimi se uresničujejo ukrepi za ohranjanje in razvoj
rokodelstva v skladu s tem zakonom.
4. člen
(listina priznani rokodelec)
(1) Listina iz prejšnjega člena se pridobi na podlagi uspešno
opravljenega usposabljanja v obliki rokodelske sheme v skladu s 5. členom tega
zakona ali na podlagi pozitivnega mnenja komisije za častni naziv priznani
rokodelec v skladu s 6. členom tega zakona.
(2) Listino izda Obrtno-podjetniška zbornica Slovenije.
(3) Na listini se navedejo besedilo »priznani rokodelec«, ime
in priimek priznanega rokodelca, številka in datum izdaje listine ter
Obrtno-podjetniška zbornica Slovenije kot izdajatelj.
(4) Listina, pridobljena na podlagi 5. člena tega zakona,
vsebuje prilogo, ki je njen sestavni del in v kateri se navedejo rokodelska
panoga, vsebina in izvajalci rokodelske sheme, število ur trajanja
pedagoško-andragoških vsebin, število ur izvajanja praktičnega dela
usposabljanja, rokodelski izdelek iz praktičnega preverjanja usposobljenosti
rokodelca ter pridobljena rokodelska znanja.
(5) Listina, pridobljena na podlagi 6. člena tega zakona,
vsebuje prilogo, ki je njen sestavni del in v kateri se navedejo rokodelska
panoga, dokazila o izpolnjevanju meril iz prvega odstavka 6. člena tega zakona
ter pozitivno mnenje komisije iz petega odstavka 6. člena tega zakona.
(6) Obrtno-podjetniška zbornica Slovenije določi grafično
podobo listine in logotip.
5. člen
(rokodelska shema)
(1) Rokodelska shema je oblika usposabljanja za pridobitev
naziva priznani rokodelec in je sestavljena iz pedagoško-andragoških vsebin,
praktičnega dela usposabljanja iz posamezne rokodelske panoge ter praktičnega
preverjanja usposobljenosti rokodelca.
(2) Rokodelsko shemo izvaja Obrtno-podjetniška zbornica
Slovenije, ki lahko k sodelovanju povabi subjekte in nosilce podpornega okolja
iz prvega in drugega odstavka 13. člena tega zakona.
(3) Vsebino rokodelske sheme po posameznih rokodelskih
panogah, vključno s trajanjem usposabljanja iz pedagoško-andragoških vsebin,
trajanjem praktičnega dela usposabljanja in merili praktičnega preverjanja
usposobljenosti rokodelca, določi Obrtno-podjetniška zbornica Slovenije in k
njej da soglasje minister, pristojen za gospodarstvo (v nadaljnjem besedilu:
minister). Vsebina rokodelske sheme vključuje zlasti uporabo različnih
tradicionalnih znanj, spretnosti in veščin za pretežno ročno izdelovanje,
obdelovanje ali popravljanje rokodelskih izdelkov po posameznih rokodelskih
panogah.
(4) Rokodelec se prijavi na usposabljanje iz prvega odstavka
tega člena pri Obrtno-podjetniški zbornici Slovenije.
(5) Usposabljanje je uspešno opravljeno, ko rokodelec kot
slušatelj opravi določeno število ur iz pedagoško-andragoških vsebin, opravi
določeno število ur praktičnega dela usposabljanja in pridobi pozitivno oceno
pri praktičnem preverjanju usposobljenosti.
(6) Praktično preverjanje usposobljenosti rokodelca se izvede
pred ocenjevalcem, ki poda pisno oceno o rokodelčevem obvladovanju rokodelske
panoge po merilih, ki so za posamezno rokodelsko panogo določena v skladu s
tretjim odstavkom tega člena. Ocenjevalca za posamezno rokodelsko panogo določi
komisija iz 6. člena tega zakona.
(7) Po uspešno opravljenem usposabljanju Obrtno-podjetniška
zbornica Slovenije izda rokodelcu listino najpozneje v enem mesecu od
zaključenega praktičnega preverjanja usposobljenosti.
(8) Usposabljanje ni uspešno opravljeno, če rokodelec kot
slušatelj ne opravi določenega števila ur iz pedagoško-andragoških vsebin, ne
opravi določenega števila ur praktičnega dela usposabljanja ali če ocenjevalec
poda negativno oceno pri praktičnem preverjanju usposabljanja.
Obrtno-podjetniška zbornica Slovenije pisno obvesti rokodelca o negativni oceni
in neuspešno opravljenem usposabljanju najpozneje v enem mesecu po koncu
usposabljanja.
(9) V primeru neuspešno opravljenega usposabljanja se lahko
rokodelec ponovno prijavi na usposabljanje iz prvega odstavka tega člena. Če je
rokodelec na usposabljanju iz posamezne rokodelske panoge neuspešen dvakrat,
sam krije stroške usposabljanja in praktičnega preverjanja usposobljenosti za
vsako nadaljnje usposabljanje za posamezno rokodelsko panogo.
6. člen
(častni naziv priznani rokodelec)
(1) Naziv priznani rokodelec se lahko pridobi kot častni
naziv, ki ga podeli komisija za častni naziv priznani rokodelec, ki ugotavlja
rokodelska znanja, spretnosti in veščine rokodelca za ta naziv, ob upoštevanju
naslednjih meril:
-       
rokodelec je nosilec vpisa enote s področja rokodelstva v registru
nesnovne kulturne dediščine v skladu z zakonom, ki ureja varovanje kulturne
dediščine, ali ima pridobljen certifikat za rokodelski izdelek iz prvega
odstavka 9. člena tega zakona, ali ima vsaj tri priznanja in nagrade s področja
rokodelstva s sejmov ali dogodkov v Republiki Sloveniji ali v tujini, in
-       
rokodelec ima pridobljen certifikat o nacionalni poklicni kvalifikaciji,
ki se nanaša na posamezno rokodelsko panogo, v skladu z zakonom, ki ureja
nacionalne poklicne kvalifikacije, ali ima dokazila o opravljenih
usposabljanjih pri izvajalcih usposabljanj ali izobraževanj, ki se nanašajo na
rokodelstvo, ali z dosedanjim delom izkazano usposobljenost za samostojen
prenos rokodelskih znanj določene rokodelske panoge, ali dokumentiran opis
načina prenosa rokodelskih znanj določene rokodelske panoge, ki ga pripravi
rokodelec.
(2) Komisijo za častni naziv priznani rokodelec imenuje
Obrtno-podjetniška zbornica Slovenije. Sestavljajo jo štirje člani, ki so
predstavniki Obrtno-podjetniške zbornice Slovenije, konzorcija rokodelskih
centrov, ki vključuje največ povezanih rokodelskih centrov, Zveze društev
upokojencev Slovenije in Slovenskega etnografskega muzeja. Člani komisije so
imenovani za pet let z možnostjo ponovnega imenovanja. Člani komisije na prvi
seji izmed sebe izberejo predsednika.
(3) Komisija za častni naziv priznani rokodelec deluje pri
Obrtno-podjetniški zbornici Slovenije in se sestaja na seji najmanj na tri
mesece.
(4) Rokodelec vloži vlogo za pridobitev listine na podlagi
tega člena pri Obrtno-podjetniški zbornici Slovenije.
(5) Če komisija za častni naziv priznani rokodelec ob
upoštevanju meril iz prvega odstavka tega člena ugotovi, da ima rokodelec
rokodelska znanja, spretnosti in veščine za pridobitev častnega naziva priznani
rokodelec, izda pisno pozitivno mnenje, na podlagi katerega Obrtno-podjetniška
zbornica Slovenije v roku enega meseca od izdaje tega mnenja izda rokodelcu
listino.
(6) Če komisija za častni naziv priznani rokodelec ob
upoštevanju meril iz prvega odstavka tega člena ugotovi, da rokodelec nima
rokodelskih znanj, spretnosti in veščin za pridobitev častnega naziva priznani
rokodelec, izda pisno negativno mnenje, o katerem Obrtno-podjetniška zbornica
Slovenije obvesti rokodelca v roku enega meseca od izdaje tega mnenja.
7. člen
(javni register)
(1) Obrtno-podjetniška zbornica Slovenije z namenom zaščite
potrošnika in zagotavljanja visoke ravni njegove ozaveščenosti o
usposobljenosti priznanih rokodelcev vzpostavi in vodi javni register priznanih
rokodelcev in ga objavi na svoji spletni strani.
(2) Javni register priznanih rokodelcev vsebuje naslednje
podatke: ime in priimek priznanega rokodelca, rokodelsko panogo, številko in
datum izdaje listine iz 4. člena tega zakona.
8. člen
(zaščita rokodelskih izdelkov)
(1) Zaščita rokodelskih izdelkov se izvaja s certificiranjem
rokodelskih izdelkov na podlagi tega zakona.
(2) Certificiran rokodelski izdelek je rokodelski izdelek, za
katerega je izdan certifikat na podlagi 9. člena tega zakona, ki potrjuje, da
gre za kakovostno izdelan rokodelski izdelek.
9. člen
(certifikat)
(1) Certifikat iz drugega odstavka prejšnjega člena izda
Obrtno-podjetniška zbornica Slovenije na podlagi pozitivnega mnenja ocenjevalne
komisije za rokodelske izdelke iz 10. člena tega zakona. Mnenje ocenjevalne
komisije za rokodelske izdelke o certificiranem rokodelskem izdelku je priloga
certifikata. Ta priloga je sestavni del certifikata.
(2) Obrtno-podjetniška zbornica Slovenije določi grafično
podobo certifikata in logotip ter pravila za njegovo reprodukcijo in uporabo
ter pravila za namestitev logotipa, sklica na certifikat in mnenja ocenjevalne
komisije za rokodelske izdelke o certificiranem rokodelskem izdelku.
10. člen
(ocenjevalna komisija za rokodelske izdelke)
(1) Ocenjevalno komisijo za rokodelske izdelke imenuje
Obrtno-podjetniška zbornica Slovenije. Sestavljajo jo štirje člani, ki so
strokovnjaki s področja etnologije, kulturne antropologije, umetnostne
zgodovine, industrijskega ali unikatnega oblikovanja. Dva člana sta
strokovnjaka s področja etnologije ali kulturne antropologije, en član je
strokovnjak s področja umetnostne zgodovine, en član pa strokovnjak s področja
industrijskega ali unikatnega oblikovanja. Ocenjevalna komisija za rokodelske
izdelke lahko v posameznem primeru povabi k sodelovanju strokovnjaka posamezne
rokodelske panoge, ki poda neobvezujočo strokovno oceno. Člani so imenovani za
pet let z možnostjo ponovnega imenovanja.
(2) Ocenjevalna komisija za rokodelske izdelke deluje pri
Obrtno-podjetniški zbornici Slovenije in se sestaja najmanj na dva meseca.
Člani ocenjevalne komisije na prvi seji komisije izmed sebe izberejo
predsednika.
(3) Ocenjevalna komisija za rokodelske izdelke oceni
rokodelski izdelek in izda mnenje k rokodelskemu izdelku na podlagi meril in
postopka za ocenjevanje posameznih rokodelskih izdelkov, ki jih podrobneje
opredeli Obrtno-podjetniška zbornica Slovenije in o njih da soglasje minister.
Merila za ocenjevanje se nanašajo zlasti na uporabno ali okrasno vrednost ali
na sodobno umetniško in oblikovalsko ustvarjanje rokodelskega izdelka, ki ga je
izdelal rokodelec s pretežno ročnim delom, z uporabo tradicionalnih ali
sodobnih orodij ter z rokodelskim znanjem, spretnostmi in veščinami.
(4) Rokodelec vloži vlogo za pridobitev certifikata na
podlagi prejšnjega člena pri Obrtno-podjetniški zbornici Slovenije in ji
priloži svoj rokodelski izdelek, ki mora biti označen s poimenovanjem ali drugo
oznako.
(5) Če ocenjevalna komisija za rokodelske izdelke izda
pozitivno mnenje o rokodelskem izdelku, Obrtno-podjetniška zbornica Slovenije
izda rokodelcu certifikat iz prejšnjega člena v enem mesecu od izdaje tega
mnenja.
(6) Če ocenjevalna komisija za rokodelske izdelke izda
negativno mnenje o rokodelskem izdelku, o tem Obrtno-podjetniška zbornica
Slovenije v enem mesecu od izdaje tega mnenja pisno obvesti rokodelca.
(7) Ugovor na negativno mnenje o rokodelskem izdelku lahko
poda rokodelec pri Obrtno-podjetniški zbornici Slovenije najpozneje v osmih
dneh od dneva prejetega obvestila iz prejšnjega odstavka. O ugovoru odloči
ocenjevalna komisija za rokodelske izdelke najpozneje v enem mesecu od vložitve
ugovora. Če ugotovi, da je ugovor utemeljen, izda pozitivno mnenje iz petega
odstavka tega člena. Če ugotovi, da je ugovor neutemeljen, Obrtno-podjetniška
zbornica Slovenije rokodelca o tem pisno obvesti.
11. člen
(javna evidenca)
(1) Obrtno-podjetniška zbornica Slovenije z namenom, da se
potrošniku omogoči dostop do podatkov, navedenih na certifikatu iz prvega
odstavka 9. člena tega zakona, ter dostop do informacij o kakovosti
certificiranega rokodelskega izdelka, vzpostavi in vodi javno evidenco
certificiranih rokodelskih izdelkov. Obrtno-podjetniška zbornica Slovenije
javno evidenco objavi na svoji spletni strani.
(2) Javna evidenca vsebuje naslednje podatke: naziv
certificiranega rokodelskega izdelka, sliko izdelka, številko in datum izdaje
certifikata, pozitivno mnenje ocenjevalne komisije za rokodelske izdelke o
certificiranem rokodelskem izdelku ter ime in priimek rokodelca, ki je izdelal
certificiran rokodelski izdelek.
12. člen
(rokodelske panoge)
(1) Rokodelska panoga je ožje poimenovanje posamezne vrste
rokodelske dejavnosti, za katero je značilna določena vrsta rokodelskih znanj.
(2) Seznam rokodelskih panog predpiše minister in ga objavi
na spletnih straneh državne uprave.
13. člen
(podporno okolje)
(1) Podporno okolje rokodelstva sestavljajo vsi subjekti, ki
delujejo na področju rokodelstva:
-       
fizične osebe (rokodelci, upokojenci rokodelci, samostojni podjetniki
posamezniki, samozaposleni v kulturi na področju kulturne dediščine in
ustvarjalnosti, nosilci dopolnilne dejavnosti na kmetiji, povezane z
rokodelstvom, posamezniki, ki opravljajo osebno dopolnilno delo, povezano z
rokodelstvom),
-       
pravne osebe ne glede na pravnoorganizacijsko obliko (gospodarske
družbe, javni ali zasebni zavodi, zadruge, društva, zbornice ali druge oblike;
v nadaljnjem besedilu: rokodelske organizacije),
-       
lokalne skupnosti in
-       
lokalne akcijske skupine, ki se ustanovijo kot lokalna partnerstva, ki
delujejo z namenom priprave in izvajanja strategij lokalnega razvoja,
uresničevanja ciljev in potreb lokalnega okolja po načelu »od spodaj navzgor« v
skladu z 32. in 33. členom Uredbe 2022/1060/EU Evropskega parlamenta in Sveta z
dne 24. junija 2021 o določitvi skupnih določb o Evropskem skladu za regionalni
razvoj, Evropskem socialnem skladu plus, Kohezijskem skladu, Skladu za pravični
prehod in Evropskem skladu za pomorstvo, ribištvo in akvakulturo ter finančnih
pravil zanje in za Sklad za azil, migracije in vključevanje, Sklad za notranjo
varnost in Instrument za finančno podporo za upravljanje meja in vizumsko
politiko (UL L 231, 30. 6. 2021, str. 159–706).
(2) Nosilci podpornega okolja rokodelstva, ki v okviru svojih
nalog v skladu s tem zakonom skrbijo za spodbujanje delovanja in povezovanja
subjektov iz prejšnjega odstavka, so:
-       
Obrtno-podjetniška zbornica Slovenije,
-       
rokodelski centri,
-       
konzorcij rokodelskih centrov,
-       
Zveza društev upokojencev Slovenije in
-       
Slovenski etnografski muzej.
(3) Rokodelski center je pravna oseba s sedežem na območju
Republike Slovenije, ki deluje na področju rokodelstva najmanj pet let
samostojno in tako, da združuje posamezne rokodelce ali rokodelske organizacije
ter izpolnjuje naslednje pogoje:
1.     
razpolaga s prostori za izvajanje dejavnosti,
2.     
ima najmanj dva zaposlena,
3.     
sodeluje z najmanj petimi rokodelci, ki imajo vsak po najmanj en
certificiran rokodelski izdelek ali imajo naziv priznani rokodelec,
4.     
omogoča vključenost vsakemu rokodelcu ali rokodelski organizaciji, ki za
to izkaže interes,
5.     
je v obdobju treh let pred sklenitvijo pogodbe iz drugega odstavka 15.
člena tega zakona samostojno ali v sodelovanju z drugimi subjekti izvedel vsaj
tri projekte na področju rokodelstva v posameznem letu,
6.     
ima sprejet dvoletni program dela, v katerem so podrobno opredeljene
tiste naloge iz prvega odstavka 15. člena tega zakona, ki jih namerava izvajati
v tekočem programskem obdobju.
(4) Konzorcij rokodelskih centrov je oblika prostovoljnega
povezovanja rokodelskih centrov in rokodelskih organizacij za koordiniranje
njihovih dejavnosti z namenom ohranjanja in razvoja rokodelstva. Konzorcij
rokodelskih centrov povezuje najmanj pet rokodelskih centrov.
(5) Zveza društev upokojencev Slovenije v skladu s tem
zakonom izvaja dejavnost ohranjanja in razvoja rokodelstva, razširjanja in
prenosa rokodelskih znanj za različne rokodelske panoge glede na svojo krajevno
organiziranost.
(6) Slovenski etnografski muzej v skladu s tem zakonom izvaja
strokovne naloge ohranjanja in razvoja rokodelstva z vidika varovanja nesnovne
kulturne dediščine, kot ga določa zakon, ki ureja varovanje kulturne dediščine.
Slovenski etnografski muzej sodeluje z ministrstvom, pristojnim za gospodarstvo
(v nadaljnjem besedilu: ministrstvo) pri pripravi seznama rokodelskih panog in
s komisijo za častni naziv priznani rokodelec iz 6. člena tega zakona.
(7) Nosilce podpornega okolja iz tretjega in četrtega
odstavka tega člena izbere ministrstvo na javnem pozivu.
14. člen
(Obrtno-podjetniška zbornica Slovenije)
(1) S tem zakonom se podeli javno pooblastilo Obrtno-
podjetniški zbornici Slovenije za naloge:
1.     
izdajanja listine iz 4. člena tega zakona,
2.     
določitev vsebine rokodelske sheme po posameznih rokodelskih panogah v
skladu s tretjim odstavkom 5. člena tega zakona,
3.     
izvajanja rokodelske sheme iz 5. člena tega zakona,
4.     
imenovanja in delovanja komisije za naziv priznani rokodelec iz 6. člena
tega zakona,
5.     
vodenja javnega registra priznanih rokodelcev iz 7. člena tega zakona,
6.     
izdajanja certifikata za rokodelske izdelke iz 9. člena tega zakona,
7.     
imenovanja in delovanja ocenjevalne komisije za rokodelske izdelke iz
10. člena tega zakona,
8.     
opredelitev meril in postopka za ocenjevanje posameznih rokodelskih
izdelkov v skladu s tretjim odstavkom 10. člena tega zakona,
9.     
vodenja javne evidence certificiranih rokodelskih izdelkov iz 11. člena
tega zakona.
(2) Naloge javnega pooblastila iz prejšnjega odstavka
Obrtno-podjetniška zbornica Slovenije izvaja za vse rokodelce tako, da
včlanitev v Obrtno-podjetniško zbornico Slovenije ni pogoj za dostop do teh
upravičenj, ki izhajajo iz teh nalog.
(3) Sredstva za financiranje izvajanja nalog javnega
pooblastila iz prvega odstavka tega člena se zagotavljajo v proračunu Republike
Slovenije na podlagi programa dela za izvajanje javnih pooblastil na področju
rokodelstva, ki ga Obrtno-podjetniška zbornica Slovenije uskladi z ministrstvom.
V programu dela za izvajanje javnih pooblastil se opredeli višina stroškov dela
in materiala v zvezi s postopki izvajanja nalog javnega pooblastila in višina
nadomestil za opravljeno delo, povračil stroškov in drugih izdatkov članov
komisije za naziv priznani rokodelec iz 6. člena tega zakona in članov
ocenjevalne komisije za rokodelske izdelke iz 10. člena tega zakona.
(4) Financiranje izvajanja javnega pooblastila iz prvega
odstavka tega člena se zagotavlja po opravljenih storitvah na podlagi sklenjene
pogodbe med Obrtno-podjetniško zbornico Slovenije in ministrstvom za enako
obdobje, kot je pripravljen program dela za izvajanje javnih pooblastil na
področju rokodelstva. Obrtno-podjetniška zbornica Slovenije rokodelcem ne
zaračunava stroškov za pridobitev naziva priznani rokodelec na podlagi 4. člena
tega zakona in za pridobitev certifikata za rokodelske izdelke na podlagi 9.
člena tega zakona.
15. člen
(rokodelski centri)
(1) Naloge rokodelskih centrov, ki so usmerjene v
uresničevanje namena ohranjanja in razvoja rokodelstva v skladu s tem zakonom,
so:
1.     
povezovanje rokodelcev na regionalni in lokalni ravni,
2.     
sodelovanje z lokalnimi skupnostmi,
3.     
spremljanje in obravnavanje problematike rokodelstva, oblikovanje
stališč in predlogov, s katerimi se podpira in uresničuje ohranjanje in razvoj
rokodelstva,
4.     
izvajanje programskih in projektnih dejavnosti rokodelskih centrov in
skrb za njihov razvoj,
5.     
organiziranje podpornih storitev za rokodelce,
6.     
organiziranje ali sodelovanje na razstavah, predstavitvah, sejmih,
turističnih, kulturnih, promocijskih in drugih prireditvah, programih in
projektih na regionalni in lokalni ravni,
7.     
sodelovanje v mednarodnih projektih s področja rokodelstva,
8.     
pomoč in svetovanje rokodelcem pri podjetniškem organiziranju,
9.     
spodbujanje medgeneracijskega povezovanja, vseživljenjskega učenja,
ustvarjalnosti in razvoja rokodelskih panog,
10.  
evidentiranje in dokumentiranje zadev s področja rokodelstva,
11.  
spodbujanje prenosa rokodelskih znanj, sodelovanje z
vzgojno-izobraževalnimi zavodi ter drugimi izvajalci izobraževanj in
usposabljanj,
12.  
predlaganje svojega predstavnika konzorciju rokodelskih centrov za člana
komisije iz 6. člena tega zakona,
13.  
povezovanje in sodelovanje z nosilci podpornega okolja iz drugega
odstavka 13. člena tega zakona,
14.  
izvajanje ukrepov v skladu s programom za ohranjanje in razvoj
rokodelstva iz drugega odstavka 18. člena tega zakona.
(2) Sredstva za izvajanje nalog iz prejšnjega odstavka se
zagotavljajo po opravljenih storitvah v proračunu Republike Slovenije, na
podlagi sklenjene pogodbe med posameznim rokodelskim centrom in ministrstvom,
za obdobje dveh let z možnostjo podaljšanja. Obseg sredstev za izvajanje nalog
v posameznem mesecu ne sme presegati višine povprečne mesečne bruto plače v
Sloveniji za predhodno leto na dan sklenitve pogodbe. S pogodbo se določijo
zlasti posamezne naloge in kazalniki za spremljanje njihovega uresničevanja.
(3) Rokodelski center pri zaračunavanju storitev na trgu
odšteje strošek za izvajanje nalog iz prvega odstavka tega člena, ki se povrne
iz proračuna Republike Slovenije na podlagi pogodbe o financiranju iz
prejšnjega odstavka.
16. člen
(konzorcij rokodelskih centrov)
(1) Naloge konzorcija rokodelskih centrov, ki so usmerjene v
uresničevanje namena ohranjanja in razvoja rokodelstva v skladu s tem zakonom,
so:
1.     
predstavljanje in zastopanje skupnih interesov rokodelskih centrov, ki
so povezani v ta konzorcij (povezani rokodelski centri),
2.     
povezovanje programskih in projektnih dejavnosti med povezanimi
rokodelskimi centri,
3.     
koordiniranje rokodelcev pri organizaciji ali sodelovanju na razstavah,
predstavitvah, sejmih, turističnih, promocijskih in drugih prireditvah,
programih in projektih,
4.     
vodenje postopka za določitev predstavnika konzorcija rokodelskih
centrov za člana komisije iz 6. člena tega zakona,
5.     
obveščanje povezanih rokodelskih centrov o postopkih ministrstva za
dodeljevanje finančnih razvojnih spodbud na podlagi drugega odstavka 19. člena
tega zakona in drugih ukrepih ohranjanja in razvoja rokodelstva,
6.     
predlaganje svojega predstavnika za člana komisije iz 6. člena tega
zakona,
7.     
povezovanje in sodelovanje z nosilci podpornega okolja iz drugega
odstavka 13. člena tega zakona,
8.     
izvajanje ukrepov v skladu s programom za ohranjanje in razvoj
rokodelstva iz drugega odstavka 18. člena tega zakona.
(2) Sredstva za izvajanje nalog iz prejšnjega odstavka se
zagotavljajo po opravljenih storitvah v proračunu Republike Slovenije, na
podlagi sklenjene pogodbe med rokodelskim centrom, ki upravlja konzorcij
rokodelskih centrov, in ministrstvom za obdobje dveh let z možnostjo
podaljšanja. Obseg sredstev za izvajanje nalog v posameznem mesecu ne sme
presegati višine povprečne mesečne bruto plače v Sloveniji za predhodno leto na
dan sklenitve pogodbe. S pogodbo se določijo zlasti posamezne naloge in
kazalniki za spremljanje njihovega uresničevanja.
(3) Konzorcij rokodelskih centrov pri zaračunavanju storitev
na trgu odšteje strošek za izvajanje nalog iz prvega odstavka tega člena, ki se
povrne iz proračuna Republike Slovenije na podlagi pogodbe iz prejšnjega
odstavka.
17. člen
(Zveza društev upokojencev Slovenije)
(1) Naloge Zveze društev upokojencev Slovenije, ki so
usmerjene v uresničevanje namena ohranjanja in razvoja rokodelstva v skladu s
tem zakonom, so:
1.     
povezovanje rokodelcev iz različnih društev upokojencev,
2.     
izvajanje svojih programov in projektov ter omogočanje vključenosti
vsakemu rokodelcu ali rokodelski organizaciji, ki za to izkaže interes,
3.     
koordiniranje rokodelcev pri organizaciji ali sodelovanju na razstavah,
predstavitvah, sejmih, turističnih, promocijskih in drugih prireditvah,
programih in projektih,
4.     
spodbujanje razvoja rokodelskih panog in prenos rokodelskih znanj,
sodelovanje z vzgojno-izobraževalnimi zavodi ter drugimi izvajalci izobraževanj
in usposabljanj,
5.     
predlaganje svojega predstavnika za člana komisije iz 6. člena tega
zakona,
6.     
povezovanje in sodelovanje z nosilci podpornega okolja iz drugega
odstavka 13. člena tega zakona,
7.     
izvajanje ukrepov v skladu s programom za ohranjanje in razvoj
rokodelstva iz drugega odstavka 18. člena tega zakona.
(2) Sredstva za izvajanje nalog iz prejšnjega odstavka se
zagotavljajo po opravljenih storitvah v proračunu Republike Slovenije, na
podlagi sklenjene pogodbe med Zvezo društev upokojencev Slovenije in
ministrstvom za obdobje dveh let z možnostjo podaljšanja. Obseg sredstev za
izvajanje nalog v posameznem mesecu ne sme presegati višine povprečne mesečne
bruto plače v Sloveniji za predhodno leto na dan sklenitve pogodbe. S pogodbo
se določijo zlasti posamezne naloge in kazalniki za spremljanje njihovega
uresničevanja.
(3) Zveza društev upokojencev Slovenije pri zaračunavanju
storitev na trgu odšteje strošek za izvajanje nalog iz prvega odstavka tega
člena, ki se povrne iz proračuna Republike Slovenije na podlagi pogodbe iz
prejšnjega odstavka.
18. člen
(ukrepi in program za ohranjanje in razvoj rokodelstva)
(1) Ukrepi za ohranjanje in razvoj rokodelstva so:
1.     
celostno ohranjanje in razvoj rokodelstva na nacionalni, regionalni in
lokalni ravni, vključno z oblikovanjem programa za ohranjanje in razvoj
rokodelstva,
2.     
certificiranje rokodelskih izdelkov,
3.     
prenos rokodelskih znanj, spretnosti in veščin, vključno z izvajanjem
usposabljanj v obliki rokodelske sheme,
4.     
podeljevanje naziva priznani rokodelec,
5.     
izvajanje nalog nosilcev podpornega okolja rokodelstva, njihovo
medsebojno povezovanje in povezovanje z rokodelci,
6.     
razvoj rokodelskih panog, vključno s poimenovanjem rokodelskih panog in
spodbujanjem podjetništva na področju rokodelstva,
7.     
ohranjanje rokodelstva in njegove prepoznavnosti ter spodbujanje promocije
in ponudbe certificiranih rokodelskih izdelkov, rokodelskih panog in
rokodelcev, predvsem priznanih rokodelcev,
8.     
razvoj rokodelstva ter spodbujanje sodobnega umetniškega in
oblikovalskega ustvarjanja rokodelskih izdelkov,
9.     
izvajanje rokodelstva na področju turizma in turistične ponudbe,
10.  
udejanjanje zaposlovanja na področju rokodelstva,
11.  
medgeneracijsko povezovanje in vseživljenjsko učenje na področju
rokodelstva,
12.  
finančne razvojne spodbude in
13.  
drugi ukrepi.
(2) Minister sprejme program za ohranjanje in razvoj
rokodelstva, s katerim se določijo vsebinske rešitve in dejavnosti, potrebne za
izvedbo posameznega ukrepa iz prejšnjega odstavka. Program se sprejme za
obdobje dveh let in ga ministrstvo objavi na spletnih straneh državne uprave.
(3) Program iz prejšnjega odstavka pripravi ministrstvo v
sodelovanju z drugimi ministrstvi in po predhodnem posvetovanju z nosilci
podpornega okolja rokodelstva iz drugega odstavka 13. člena tega zakona.
(4) V programu iz drugega odstavka tega člena se za posamezni
ukrep določijo:
1.     
cilji,
2.     
vsebina,
3.     
način izvajanja,
4.     
nosilci podpornega okolja rokodelstva iz drugega odstavka 13. člena, ki
izvajajo ukrepe,
5.     
subjekti podpornega okolja rokodelstva iz 13. člena tega zakona, ki jim
je ukrep namenjen,
6.     
obdobje izvajanja,
7.     
viri in obseg sredstev za financiranje ukrepa, ki je finančna razvojna
spodbuda, ter opredelitev, ali ukrep predstavlja državno pomoč,
8.     
merila za ocenjevanje doseganja ciljev ukrepa,
9.     
način poročanja.
19. člen
(postopki financiranja ukrepov)
(1) Ukrepom za ohranjanje in razvoj rokodelstva, ki so
finančne razvojne spodbude v višini največ 10.000 eurov za posameznega
prejemnika, namenjene subjektom iz prve alineje prvega odstavka 13. člena tega
zakona in katerih predmet je dodeljevanje sredstev za projekte, ki jim je
mogoče vnaprej določiti:
-       
pogoje, ki jih morajo izpolnjevati projekti,
-       
pogoje, ki jih morajo izpolnjevati prijavitelji, in
-       
merila za določitev višine sredstev upravičencem,
se sredstva dodeljujejo na podlagi javnega
poziva po vrstnem redu prispetja popolnih vlog do porabe sredstev. Za izvedbo
postopka se uporabljajo četrti do deveti odstavek tega člena, ki urejajo javni
poziv.
(2) Ukrepom za ohranjanje in razvoj rokodelstva, ki so
finančne razvojne spodbude, namenjene rokodelskim centrom, ki izpolnjujejo
pogoje iz tretjega odstavka 13. člena tega zakona, konzorciju rokodelskih
centrov iz četrtega odstavka 13. člena tega zakona, Zvezi društev upokojencev
Slovenije in Slovenskemu etnografskemu muzeju ter katerih predmet je
dodeljevanje sredstev za projekte, ki jim je mogoče vnaprej določiti:
-       
pogoje, ki jih morajo izpolnjevati projekti, in
-       
merila za določitev višine sredstev upravičencem,
se sredstva dodeljujejo na podlagi
neposrednega poziva po vrstnem redu prispetja popolnih vlog do porabe sredstev.
Za izvedbo postopka neposrednega poziva se uporabljajo peti do deseti odstavek
tega člena. Ministrstvo za oddajo vlog neposredno pozove rokodelske centre,
povezane rokodelske centre, Zvezo društev upokojencev Slovenije in Slovenski
etnografski muzej.
(3) Ukrepom za ohranjanje in razvoj rokodelstva, ki so
finančne razvojne spodbude, namenjene subjektom iz prvega in drugega odstavka
13. člena tega zakona, ki so fizične ali pravne osebe s sedežem na območju
Republike Slovenije, in katerih predmet je dodeljevanje sredstev za projekte,
ki jim je mogoče vnaprej določiti le merila za ocenjevanje in vrednotenje
projektov prijaviteljev, se sredstva dodeljujejo na podlagi javnega razpisa. Za
izvedbo postopka javnega razpisa se uporabljajo določbe zakona, ki urejajo
postopek javnega razpisa za dodeljevanje sredstev, namenjenih oblikovanju
podpornega okolja za podjetništvo.
(4) Minister ali od njega pooblaščena oseba sprejme sklep o
začetku postopka javnega poziva za dodelitev sredstev za projekte v okviru
posameznega ukrepa za ohranjanje in razvoj rokodelstva, določi datum objave
javnega poziva, besedilo javnega poziva in tričlansko komisijo za odpiranje
vlog, prispelih na javni poziv (v nadaljnjem besedilu: komisija za postopek
poziva). Postopek se uvede z objavo javnega poziva v Uradnem listu Republike
Slovenije. Besedilo javnega poziva mora vsebovati najmanj:
1.     
področje in cilje poziva,
2.     
vrsto projektov, ki so predmet poziva,
3.     
pogoje, ki jih morajo izpolnjevati projekti,
4.     
pogoje, ki jih morajo izpolnjevati prijavitelji,
5.     
okvirno vrednost razpoložljivih sredstev, namenjenih za predmet poziva,
6.     
določitev višine sredstev upravičencem,
7.     
vrsto, obliko in način financiranja upravičenih stroškov,
8.     
shemo državne ali de minimis pomoči, skladnost s pravili državnih
pomoči,
9.     
obdobje, v katerem morajo biti porabljena dodeljena sredstva,
10.  
rok za oddajo vlog na poziv,
11.  
način oddaje in vsebina vlog,
12.  
navedbo elektronskega naslova za dajanje informacij v zvezi s pozivom,
13.  
informacijo o morebitni dokumentaciji, ki je vlagateljem na razpolago,
14.  
druge podatke, če so potrebni glede na vrsto projekta, ki je predmet
poziva.
(5) Na vsaki vlogi, prispeli na javni poziv, uradna oseba v
vložišču ministrstva, ki sprejema vloge, jasno označi datum in uro vložitve
vloge. Po poteku roka za oddajo vlog komisija za postopek poziva odpre vse
vloge po vrstnem redu prispetja. Za vsako vlogo ugotovi, ali je pravočasna, ali
je popolna in ali jo je podala upravičena oseba. Če je vloga formalno
nepopolna, komisija za postopek poziva pozove upravičeno osebo, da jo dopolni
najpozneje v petih dneh, vrstni red te vloge se določi z dnem, ko je vloga
popolna. Če prijavitelj za isti projekt na javni poziv pošlje več vlog, se
obravnava prva vloga, preostale pa se zavržejo, razen če jih je mogoče
obravnavati kot dopolnitve ali spremembe prve vloge v roku za oddajo vlog.
(6) Komisija za postopek poziva najpozneje v 60 dneh po
prejemu vseh vlog, prispelih na javni poziv, pripravi poročilo o:
-       
vseh vlogah, prispelih na javni poziv, ki vsebuje podatke o odpiranju,
dopolnjevanju in zavrženju vlog,
-       
neustreznih vlogah, ki se lahko zavrnejo, ker ne izpolnjujejo pogojev in
zahtev javnega poziva,
-       
ustreznih vlogah, razvrščenih po prednostnem redu, ki se lahko odobrijo,
ker izpolnjujejo pogoje in zahteve javnega poziva, ki vsebuje podatke o
prijavitelju, vlogi, vsebini projekta in predlogu o višini dodelitve sredstev.
(7) Minister ali od njega pooblaščena oseba najpozneje v 15
dneh po prejemu poročila iz prejšnjega odstavka:
-       
s sklepom zavrže vlogo, ki ni pravočasna ali je ni vložila upravičena
oseba, ali nepopolno vlogo, ki ni bila dopolnjena v zahtevanem roku, ali vlogo,
ki se ne šteje kot prva,
-       
o vsaki neustrezni vlogi, prispeli na javni poziv, izda sklep, s katerim
odloči o zavrnitvi dodelitve sredstev za projekt,
-       
o vsaki ustrezni vlogi, prispeli na javni poziv, izda sklep, s katerim
odloči o odobritvi dodelitve sredstev za projekt in višini dodeljenih sredstev.
(8) Sklep o odobritvi dodelitve sredstev za projekt je
podlaga za sklenitev pogodbe z upravičencem. Obvezne sestavine pogodbe so
zlasti navedba strank pogodbe, projekta in namena, za katerega so sredstva
dodeljena, višina dodeljenih sredstev, način nadzora nad namensko porabo
sredstev, navedba pravic in obveznosti pogodbenih strank in navedba kršitev
pogodbe, zaradi katerih je mogoče pogodbo razvezati.
(9) Minister ali od njega pooblaščena oseba lahko do izdaje
sklepa iz prejšnjega odstavka ustavi postopek javnega poziva, tako da sprejme
sklep o ustavitvi postopka in ga objavi. Odločitev mora biti utemeljena in jo
komisija za postopek poziva sporoči upravičenim osebam. Zoper sklep o ustavitvi
postopka javnega poziva ni pritožbe.
(10) V postopkih iz prvega do četrtega odstavka tega člena je
dopusten upravni spor.
(11) Sredstva za izvajanje ukrepov za ohranjanje in razvoj
rokodelstva se zagotavljajo v proračunu Republike Slovenije in iz drugih
domačih in evropskih virov tako, kot je določeno z zakoni in drugimi predpisi,
ki urejajo javne finance.
(12) Ministrstvo pred dodelitvijo sredstev na podlagi tega
člena pripravi vsebine državne pomoči za izvedbo postopka priglasitve Evropski
komisiji ali izvede postopek za pridobitev mnenja o skladnosti dodeljevanja
sredstev s pravili na področju državnih pomoči, ki pomenijo skupinsko izjemo,
ali po pravilu de minimis po postopkih, kot jih določa zakon, ki ureja
spremljanje državnih pomoči.
20. člen
(letna višina proračunskih sredstev)
Sredstva za izvajanje tega zakona se zagotavljajo v proračunu
Republike Slovenije v višini do 1.500.000 eurov letno, od tega:
-       
do 150.000 eurov letno za naloge javnega pooblastila, ki jih izvaja Obrtno-podjetniška
zbornica Slovenije skladno s 14. členom tega zakona,
-       
do 1.350.000 eurov letno za izvajanje nalog rokodelskih centrov iz
prvega odstavka 15. člena tega zakona, konzorcija rokodelskih centrov iz prvega
odstavka 16. člena tega zakona, Zveze društev upokojencev Slovenije iz prvega
odstavka 17. člena tega zakona in za izvajanje ukrepov za ohranjanje in razvoj
rokodelstva skladno z 19. členom tega zakona.
21. člen
(nadzor)
(1) Nadzor nad izvajanjem nalog Obrtno-podjetniške zbornice
Slovenije pri izvrševanju javnih pooblastil na podlagi tega zakona opravlja
ministrstvo.
(2) Ministrstvo opravlja nadzor nad izvajanjem pogodb o
financiranju iz proračuna Republike Slovenije za izvajanje nalog:
-       
javnega pooblastila Obrtno-podjetniške zbornice Slovenije skladno s 14.
členom tega zakona,
-       
rokodelskih centrov skladno s 15. členom tega zakona,
-       
konzorcija rokodelskih centrov skladno s 16. členom tega zakona,
-       
Zveze društev upokojencev Slovenije skladno s 17. členom tega zakona.
(3) Nadzor nad namensko porabo sredstev pogodb iz prejšnjega
odstavka izvajajo organi, določeni z zakonom, ki ureja javne finance.
PREHODNE IN KONČNE DOLOČBE
22. člen
(prehodne določbe za izvajanje nalog Obrtnega zakona)
(1) Izdani certifikati iz prvega odstavka 15. člena Obrtnega
zakona (Uradni list RS, št. 40/04 – uradno prečiščeno besedilo, 117/06 –
ZdavP-2, 102/07, 30/13 in 36/13 – popr.; v nadaljnjem besedilu: Obrtni zakon)
ostanejo v veljavi in se uporabljajo tudi po uveljavitvi tega zakona.
(2) Izdani certifikati iz prejšnjega odstavka tega člena se
štejejo kot certifikati, izdani na podlagi 9. člena tega zakona.
(3) Obrtno-podjetniška zbornica Slovenije po uradni dolžnosti
vpiše izdane certifikate iz prejšnjega odstavka v javno evidenco certificiranih
rokodelskih izdelkov iz 11. člena tega zakona v dveh mesecih od začetka uporabe
tega zakona.
(4) Postopki za izdajo certifikata iz prvega odstavka 15.
člena Obrtnega zakona, ki ob uveljavitvi tega zakona še niso končani, se
dokončajo v skladu z dosedanjimi predpisi.
(5) Do imenovanja ocenjevalne komisije za rokodelske izdelke
iz prvega odstavka 10. člena tega zakona, vendar najkasneje do 31. decembra
2024, izdaja certifikate iz prvega odstavka 15. člena Obrtnega zakona komisija
iz tretjega odstavka 15. člena Obrtnega zakona po dosedanjih predpisih.
23. člen
(prehodne določbe za izvajanje nalog Obrtno-podjetniške
zbornice Slovenije)
(1) Obrtno-podjetniška zbornica Slovenije določi vsebino
rokodelske sheme iz tretjega odstavka 5. člena tega zakona v šestih mesecih od
uveljavitve tega zakona.
(2) Obrtno-podjetniška zbornica Slovenije opredeli merila in
postopek za ocenjevanje posameznih rokodelskih izdelkov iz tretjega odstavka
10. člena tega zakona v šestih mesecih od uveljavitve tega zakona.
24. člen
(podzakonski predpis)
Podzakonski predpis iz drugega odstavka 12. člena tega zakona
izda minister v šestih mesecih od uveljavitve tega zakona.
25. člen
(rok za izbiro prvih nosilcev podpornega okolja rokodelstva
z izvedbo javnega poziva)
Ministrstvo izbere prve nosilce podpornega okolja rokodelstva
iz tretjega in četrtega odstavka 13. člena tega zakona v roku enega leta od
uveljavitve tega zakona.
26. člen
(uskladitev statuta Obrtno-podjetniške zbornice Slovenije)
Obrtno-podjetniška zbornica Slovenije uskladi statut z
določbami tega zakona v šestih mesecih od uveljavitve tega zakona.
27. člen
(Konzorcij rokodelskih centrov Slovenije)
(1) Do prve izbire nosilca podpornega okolja skladno s 25.
členom tega zakona opravlja naloge konzorcija rokodelskih centrov iz 16. člena
tega zakona Konzorcij rokodelskih centrov Slovenije, ki je bil ustanovljen s
Konzorcijsko pogodbo o ustanovitvi konzorcija »rokodelskih centrov Slovenije«
za skupno delovanje na področju rokodelstva z dne 28. septembra 2014, z namenom
sodelovanja in izboljšanja celostnega položaja rokodelcev ter domačih in
umetnostnih obrti Republike Slovenije (v nadaljnjem besedilu: Konzorcij
rokodelskih centrov Slovenije), ki so jo sklenile naslednje pogodbene stranke:
1.     
Razvojni center Srca Slovenije, d. o. o., Kidričeva cesta 1, 1270
Litija, MŠ: 148920800, DŠ: SI35375701,
2.     
Kulturno izobraževalno društvo keramikov in lončarjev Podravja MAJOLIKA,
Trg svobode 26, 2310 Slovenska Bistrica, MŠ: 1135848000, DŠ: 40136493,
3.     
Razvojna agencija Sora, d. o. o., Rokodelski center DUO Škofja Loka,
Mestni trg 34, 4220 Škofja Loka, MŠ: 1490460000, DŠ: SI74303759,
4.     
Društvo rokodelcev Moravške doline, Vegova ulica 7, 1251 Moravče, MŠ:
1813641000, DŠ: 47301201,
5.     
Zavod za kulturo, turizem in razvoj Rogatec, Pot k ribniku 6, 3252
Rogatec, MŠ: 1569805000, DŠ: 84120312,
6.     
Javni zavod Rokodelski center Ribnica – zavod za rokodelstvo, muzejsko
in galerijsko dejavnost, Cesta na Ugar 6, 1310 Ribnica, MŠ: 3824187000, DŠ:
SI48383791,
7.     
Zavod Marianum Veržej – Center DUO, Puščenjakova 1, 9241 Veržej, MŠ:
2167999000, DŠ: SI6721560,
8.     
Gimnazija Jurija Vege Idrija – Čipkarska šola Idrija, Študentovska 16,
5280 Idrija, MŠ: 5085969000, DŠ: SI34857788 in
9.     
Podjetniški center Slovenj Gradec, d. o. o., MŠ: 1429779000, DŠ:
SI13473000.
(2) Konzorcij rokodelskih centrov Slovenije opravlja
naslednje naloge za uresničevanje namena ohranjanja in razvoja rokodelstva v
skladu s tem zakonom:
1.     
predstavljanje in zastopanje skupnih interesov rokodelskih centrov, ki
so povezani v ta konzorcij (povezani rokodelski centri),
2.     
povezovanje programskih in projektnih dejavnosti med povezanimi
rokodelskimi centri,
3.     
koordiniranje rokodelcev pri organizaciji ali sodelovanju na razstavah,
predstavitvah, sejmih, turističnih, promocijskih in drugih prireditvah,
programih in projektih,
4.     
vodenje postopka za določitev predstavnika konzorcija rokodelskih
centrov za člana komisije iz 6. člena tega zakona,
5.     
obveščanje povezanih rokodelskih centrov o postopkih ministrstva za
dodeljevanje finančnih razvojnih spodbud na podlagi drugega odstavka 19. člena
tega zakona in drugih ukrepih ohranjanja in razvoja rokodelstva,
6.     
predlaganje svojega predstavnika za člana komisije iz 6. člena tega
zakona,
7.     
povezovanje in sodelovanje z nosilci podpornega okolja iz drugega
odstavka 13. člena tega zakona,
8.     
izvajanje ukrepov v skladu s programom za ohranjanje in razvoj
rokodelstva iz drugega odstavka 18. člena tega zakona.
(3) Sredstva za izvajanje nalog iz prejšnjega odstavka se
zagotavljajo po opravljenih storitvah v proračunu Republike Slovenije, na
podlagi sklenjene pogodbe med rokodelskim centrom, ki upravlja Konzorcij
rokodelskih centrov Slovenije, in ministrstvom, za obdobje do prve izbire
nosilca podpornega okolja skladno s 25. členom tega zakona. Obseg sredstev za
izvajanje nalog v posameznem mesecu ne sme presegati višine povprečne mesečne
bruto plače v Sloveniji za predhodno leto na dan sklenitve pogodbe. S pogodbo
se določijo zlasti posamezne naloge in kazalniki za spremljanje njihovega
uresničevanja.
(4) Konzorcij rokodelskih centrov Slovenije pri zaračunavanju
storitev na trgu odšteje strošek za izvajanje nalog iz drugega odstavka tega
člena, ki se povrne iz proračuna Republike Slovenije na podlagi pogodbe iz
prejšnjega odstavka.
28. člen
(prvi program za ohranjanje in razvoj rokodelstva)
(1) Minister sprejme prvi program za ohranjanje in razvoj
rokodelstva iz drugega odstavka 18. člena tega zakona za obdobje od uveljavitve
tega zakona do konca leta 2024.
(2) Minister sprejme program iz prejšnjega odstavka v roku
šestih mesecev od uveljavitve tega zakona.
29. člen
(uskladitev Zakona o preprečevanju dela in zaposlovanja na
črno)
V Zakonu o preprečevanju dela in zaposlovanja na črno (Uradni
list RS, št. 32/14, 47/15 – ZZSDT, 43/19 in 121/21 – ZJN-3B) se v 12. členu v
tretjem odstavku besedilo »izdelke domače in umetnostne obrti v skladu z
zakonom, ki ureja obrtno dejavnost« nadomesti z besedilom »rokodelske izdelke v
skladu z zakonom, ki ureja ohranjanje in razvoj rokodelstva«.
30. člen
(uskladitev Zakona o stvarnem premoženju države in
samoupravnih lokalnih skupnosti)
V Zakonu o stvarnem premoženju države in samoupravnih
lokalnih skupnosti (Uradni list RS, št. 11/18 in 79/18) se v 62. členu v
tretjem odstavku besedilo »dejavnosti domače in umetnostne obrti« nadomesti z
besedilom »rokodelstvu«.
31. člen
(uskladitev Zakona o pokojninskem in invalidskem zavarovanju)
V Zakonu o pokojninskem in invalidskem zavarovanju (Uradni
list RS, št. 48/22 – uradno prečiščeno besedilo) se v 20. členu v tretjem
odstavku v osmi alineji besedilo »dejavnost domače in umetnostne obrti«
nadomesti z besedilom »rokodelstvo«.
32. člen
(prenehanje veljavnosti določb Obrtnega zakona)
(1) V Obrtnem zakonu preneha veljati:
-       
v 1. členu besedilo »domačo in umetnostno obrt,« in
-       
v prvem odstavku 31. člena besedilo »ali domačo in umetnostno obrt«.
(2) V Obrtnem zakonu preneha veljati 15. člen, uporablja pa
se še do izdaje certifikatov po četrtem in petem odstavku 22. člena tega
zakona.
33. člen
(začetek veljavnosti zakona)
Ta zakon začne veljati petnajsti dan po objavi v Uradnem
listu Republike Slovenije.
Št. 331-01/23-1/25
Ljubljana, dne 6. julija 2023
EPA 650-IX
Državni zbor
Republike Slovenije
mag. Urška Klakočar Zupančič
predsednica