I. SPLOŠNE DOLOČBE
1. člen
Ta zakon ureja organizacijo in pogoje delovanja Državnega
zbora Republike Slovenije (v nadaljnjem besedilu: državni zbor).
2. člen
(1) Državni zbor opravlja zakonodajno, volilno in nadzorno
funkcijo v skladu z Ustavo Republike Slovenije (v nadaljnjem besedilu: ustava)
in zakonom, na način, ki ga določa Poslovnik državnega zbora (v nadaljnjem
besedilu: poslovnik).
(2) Državni zbor je v okviru uresničevanja svojih pristojnosti
samostojen in avtonomen pri določitvi svoje organizacije, načina delovanja in
poslovanja, delovanja služb in sredstev za svoje delo.
3. člen
Sedež državnega zbora je v Ljubljani.
4. člen
Državni zbor pri svojem delu zagotavlja načelo odprtosti.
Delo državnega zbora je javno. Javnost dela se zagotavlja na način, ki ga
določa poslovnik.
5. člen
(1) Sredstva za delo državnega zbora določi državni zbor in
so sestavni del proračuna Republike Slovenije. Višina sredstev se določi tako,
da omogoča izvajanje pristojnosti in delovanje državnega zbora.
(2) O porabi sredstev iz prejšnjega odstavka odloča državni
zbor samostojno.
(3) Državni zbor pri določitvi in porabi sredstev iz prvega
odstavka tega člena upošteva javnofinančna načela, določena v predpisih, ki
urejajo javne finance.
(4) Nadzor nad porabo sredstev opravlja Računsko sodišče
Republike Slovenije.
II. POSLANCI, PREDSEDNIK IN PODPREDSEDNIKI DRŽAVNEGA ZBORA
6. člen
Državni zbor sestavljajo poslanke in poslanci (v nadaljnjem
besedilu: poslanci), izvoljeni v skladu z zakonom, ki ureja volitve v državni
zbor. Njihov položaj, pravice in obveznosti, materialne pogoje dela ter način
zagotavljanja strokovne pomoči določa zakon, ki ureja položaj poslancev.
7. člen
Predsednica oziroma predsednik državnega zbora (v nadaljnjem
besedilu: predsednik) predstavlja državni zbor, vodi delo državnega zbora in
opravlja druge naloge v skladu z ustavo, zakonom in poslovnikom. Predsednika
izvolijo poslanci izmed sebe na način, ki ga določata ustava in poslovnik.
8. člen
Državni zbor ima največ tri podpredsednike, ki pomagajo
predsedniku pri njegovem delu in ga nadomeščajo v primeru odsotnosti ali
zadržanosti. Podpredsednike izmed sebe izvolijo poslanci na način, ki ga določa
poslovnik.
9. člen
(1) Kolegij predsednika državnega zbora (v nadaljnjem
besedilu: kolegij predsednika), ki ga sestavljajo predsednik in podpredsedniki,
vodje poslanskih skupin in poslanca narodnih skupnosti, je posvetovalno telo
predsednika, ki v primerih, ki jih določata poslovnik in ta zakon, tudi odloča.
(2) Kolegij predsednika na predlog generalnega sekretarja
sprejme finančni načrt državnega zbora.
III. GENERALNI SEKRETAR
10. člen
(1) Generalna sekretarka oziroma generalni sekretar državnega
zbora (v nadaljnjem besedilu: generalni sekretar) je funkcionar, ki ga za čas
svojega mandatnega obdobja imenuje državni zbor na način, ki ga določa
poslovnik.
(2) Generalni sekretar je predstojnik v razmerju do javnih
uslužbencev državnega zbora.
(3) Generalni sekretar organizira in usklajuje delo služb
državnega zbora, skrbi za razvoj organizacije in dela ter opravlja druga dela
in naloge v skladu z zakonom, poslovnikom in drugimi predpisi.
(4) Generalni sekretar določi notranjo organizacijo služb,
njihova delovna področja in sistemizacijo, s katero določi delovna mesta,
nazive, plačni razred delovnega mesta ali naziva brez napredovanja, najvišji
plačni razred delovnega mesta ali naziva, ki ga je možno doseči z
napredovanjem, opis tipičnih nalog delovnega mesta in minimalne pogoje za
zasedbo delovnega mesta. K sistemizaciji da soglasje kolegij predsednika
državnega zbora. Soglasje ni potrebno k spremembam sistemizacije zaradi
uskladitve z zakonodajo, k spremembam, ki se nanašajo na manj kot 15% delovnih
mest v posameznem koledarskem letu oziroma ne zahtevajo povečanja potrebnih
finančnih sredstev, ne glede na število delovnih mest.
(5) Generalni sekretar lahko pristojnemu delovnemu telesu
predlaga v sprejem akt, s katerim se podrobneje urejajo materialni in drugi
pogoji za delo poslancev, kadar ni predlagatelj takega akta, pa lahko o njem
poda mnenje.
(6) Za pravice generalnega sekretarja do povračil stroškov in
nadomestil, dopusta, regresa, pokojninskega in invalidskega zavarovanja,
zdravstvenega zavarovanja ter za pravice po prenehanju mandata se smiselno
uporabljajo določbe zakona, ki ureja položaj poslancev.
IV. NAMESTNIKA GENERALNEGA SEKRETARJA IN SLUŽBE DRŽAVNEGA
ZBORA
11. člen
(1) Generalni sekretar ima dva namestnika.
(2) Namestnik generalnega sekretarja vodi sekretariat,
koordinira delo organizacijskih enot sekretariata in nadomešča generalnega
sekretarja v njegovi odsotnosti v skladu s pooblastili generalnega sekretarja.
(3) Namestnik generalnega sekretarja – direktor vodi
direktorat, koordinira delo organizacijskih enot direktorata in nadomešča
generalnega sekretarja v njegovi odsotnosti v skladu s pooblastili generalnega
sekretarja.
12. člen
(1) Službe državnega zbora sestavljajo sekretariat,
direktorat in druge službe državnega zbora, ki opravljajo naloge, s katerimi se
zagotavljajo pogoji za delo državnega zbora.
(2) Sekretariat opravlja strokovne in administrativne naloge
na področju izvedbe sej državnega zbora in njegovih delovnih teles, mednarodne
dejavnosti in protokola ter drugih dejavnosti državnega zbora.
(3) Direktorat opravlja spremljajoče strokovne in tehnične
naloge za delo državnega zbora.
V. ZAKONODAJNO-PRAVNA SLUŽBA
13. člen
(1) Zakonodajno-pravna služba daje mnenja o skladnosti
predlogov zakonov, drugih aktov in amandmajev z ustavo, pravnim sistemom ter o
zakonodajno-tehničnih vidikih predlogov. Vodjo zakonodajno-pravne službe
imenuje pristojno delovno telo na način, ki ga določa poslovnik.
(2) Zakonodajno-pravna služba je strokovno samostojna in
neodvisna služba državnega zbora. Poseben položaj in naloge službe določa
poslovnik.
VI. SLUŽBE POSLANSKIH SKUPIN
14. člen
(1) V vsakem mandatnem obdobju državnega zbora se v skladu z
zakonom, ki ureja položaj poslancev, zagotovijo pogoji za delovanje poslanskih
skupin.
(2) Za zagotavljanje strokovne in administrativne pomoči
poslancem se oblikujejo službe poslanskih skupin.
(3) Za vsakega poslanca pripadajo poslanski skupini sredstva
za dodatno strokovno in administrativno pomoč. Višino sredstev državni zbor
določi z odlokom. Sredstva, ki jih poslanska skupina ni porabila v preteklem
letu, lahko porabi v tekočem letu tako, da se neporabljena sredstva prenesejo v
proračun državnega zbora za tekoče leto. Za obseg prenesenih sredstev se poveča
obseg sredstev v finančnem načrtu državnega zbora za dodatno strokovno in
administrativno pomoč.
(4) Pogodbe o zaposlitvi v službi poslanske skupine in o
drugih načinih porabe sredstev iz prejšnjega odstavka na predlog vodje
poslanske skupine sklepa generalni sekretar.
(5) Delovna mesta za zagotavljanje dodatne strokovne in
administrativne pomoči iz tretjega odstavka tega člena se ne sistemizirajo in
se ne načrtujejo v kadrovskem načrtu. Javnim uslužbencem na teh delovnih mestih
se osnovna plača določi z uvrstitvijo v plačni razred, ki ga, upoštevaje
zahtevnost dela, predlaga vodja poslanske skupine, ne glede na določbe zakona,
ki ureja sistem plač v javnem sektorju, v delu, ki ureja določitev osnovne
plače in napredovanja.
15. člen
(1) Delovno razmerje v službi poslanske skupine je vezano na
osebno zaupanje poslancev.
(2) Pogodba o zaposlitvi v službi poslanske skupine se sklepa
za določen čas, najdlje za čas trajanja mandatnega obdobja državnega zbora.
(3) Delovno razmerje iz prejšnjega odstavka se lahko sklene
brez javnega natečaja oziroma objave prostega delovnega mesta.
(4) V službo poslanske skupine se lahko z njegovim soglasjem
premesti tudi javnega uslužbenca, ki je zaposlen v službah državnega zbora.
16. člen
(1) Javnemu uslužbencu na podlagi pogodbe o zaposlitvi iz
drugega odstavka prejšnjega člena, ne glede na plačni razred javnega
uslužbenca, pripada dodatek v višini 12% osnovne plače javnega uslužbenca.
(2) Za delovna razmerja iz drugega odstavka prejšnjega člena
se ne uporabljajo določbe zakona, ki ureja sistem plač v javnem sektorju, v
delu, ki določa, da se v primerih, določenih s posebnim zakonom, lahko osnovna
plača javnega uslužbenca, ki sklene delovno razmerje za določen čas, poveča za
določeno število plačnih razredov, pri čemer se kot osnova upošteva plačni
razred ustreznega delovnega mesta oziroma naziva.
17. člen
Kadar javni uslužbenec in državni zbor v novem mandatnem
obdobju državnega zbora ponovno skleneta pogodbo o zaposlitvi iz drugega
odstavka 15. člena tega zakona, se ne uporabljajo določbe zakona, ki ureja
delovna razmerja, o omejitvi sklepanja več zaporednih pogodb o zaposlitvi za
določen čas na istem delovnem mestu za isto delo.
18. člen
(1) Delovno razmerje v službi poslanske skupine preneha s
prenehanjem poslanske skupine oziroma s potekom časa, za katerega je bila
sklenjena pogodba o zaposlitvi.
(2) Ne glede na določbo prejšnjega odstavka lahko delovno
razmerje v službi poslanske skupine preneha:
-       
če se zaradi zmanjšanja števila članov poslanske skupine zmanjša obseg
pripadajoče strokovne pomoči poslancem,
-       
v primeru porabe sredstev iz tretjega odstavka 14. člena tega zakona,
-       
iz drugih razlogov, ki jih določata zakon, ki ureja delovna razmerja, in
zakon, ki ureja položaj javnih uslužbencev.
(3) Sklep o prenehanju delovnega razmerja na podlagi prve
oziroma druge alineje prejšnjega odstavka izda generalni sekretar na predlog
vodje poslanske skupine.
19. člen
(1) Javni uslužbenec ima ob prenehanju pogodbe o zaposlitvi
na podlagi prvega odstavka ter prve in druge alineje drugega odstavka
prejšnjega člena pravico do odpravnine v višini ene dvanajstine osnove za vsak
mesec trajanja pogodbe o zaposlitvi.
(2) Osnova za izračun odpravnine je osnovna plača za delovno
mesto javnega uslužbenca.
(3) Ne glede na določbo prvega odstavka tega člena javni
uslužbenec nima pravice do odpravnine, če pred potekom veljavnosti pogodbe iz
prvega odstavka prejšnjega člena z državnim zborom sklene pogodbo o zaposlitvi
za nedoločen čas. Pogodba o zaposlitvi za nedoločen čas se sklene na način,
določen z zakonom. Ta določba se uporablja tudi za javne uslužbence iz četrtega
odstavka 15. člena tega zakona, če se po prenehanju pogodbe o zaposlitvi v
poslanski skupini v skladu z zakonom premestijo na drugo delovno mesto v
državnem zboru.
(4) Za delovna razmerja iz drugega odstavka 15. člena tega
zakona se, razen v primeru prenehanja delovnega razmerja na podlagi tretje
alineje drugega odstavka prejšnjega člena, ne uporabljajo določbe zakona, ki
ureja delovna razmerja, in zakona, ki ureja položaj javnih uslužbencev, o
pravici do odpravnine ob prenehanju delovnega razmerja, sklenjenega za določen
čas.
VII. KABINET PREDSEDNIKA
20. člen
Za delovna mesta v kabinetu predsednika, ki so vezana na
osebno zaupanje predsednika, se smiselno uporabljajo določbe tega zakona, ki
urejajo delovna razmerja javnih uslužbencev v službah poslanskih skupin.
VIII. OBDELAVA OSEBNIH PODATKOV
21. člen
(1) Državni zbor v mejah in obsegu svoje zakonodajne funkcije
lahko zbira in obdeluje osebne podatke o udeležencih v zakonodajnem postopku in
v drugih postopkih, za katere je pristojen.
(2) Pri obravnavi akta državnega zbora se lahko osebno ime
osebe iz prejšnjega odstavka objavi na spletni strani državnega zbora.
(3) Državni zbor zbira tudi podatke o osebah, ki imajo v
skladu z ustavo ali zakonom položaj pobudnika ali predlagatelja, o vlagateljih
peticij in drugih pobud splošnega pomena.
22. člen
(1) Državni zbor v mejah in obsegu svoje volilne funkcije
zbira in obdeluje osebne podatke o predlagateljih in kandidatih v postopkih
volitev in imenovanj iz pristojnosti državnega zbora.
(2) V postopkih volitev in imenovanj se zbirajo osebni
podatki o predlagatelju, in sicer: osebno ime, naslov in lastnoročen podpis ter
osebni podatki kandidatov: osebno ime, kontaktni podatki, lastnoročni podpis
ter drugi podatki o izpolnjevanju pogojev za zasedbo javne funkcije ali
položaja, ki jih določa zakon.
(3) Seznam osebnih imen kandidatov iz prejšnjega odstavka se
lahko objavi na spletni strani državnega zbora.
23. člen
(1) Državni organi, organi samoupravnih lokalnih skupnosti,
nosilci javnih pooblastil, javne agencije, javni skladi, javni zavodi in druge
osebe javnega prava (v nadaljnjem besedilu: subjekti javnega sektorja)
državnemu zboru na njegovo zahtevo brezplačno posredujejo osebne in druge
podatke ter obvestila ali pojasnila, potrebna za opravljanje nalog iz
pristojnosti državnega zbora.
(2) Državni zbor v mejah in obsegu svoje nadzorne funkcije
zbira in obdeluje osebne podatke iz prejšnjega odstavka.
24. člen
(1) Državni zbor z namenom izvajanja svojih funkcij zbira in
obdeluje osebne podatke, ki mu jih sporočijo osebe same ali posredujejo
subjekti javnega sektorja.
(2) Državni zbor z namenom zagotavljanja varnosti in
nemotenega delovanja obdeluje tudi osebne podatke posameznikov, kolikor je to
nujno potrebno zaradi izvajanja drugih nalog ali dejavnosti, ki jih opravlja v
javnem interesu.
IX. POSLOVNI IN DELOVNI ČAS, POČITKI, STAVKA
25. člen
(1) Poslovni čas služb državnega zbora določi generalni
sekretar.
(2) Sprejem gradiv in pošte se zagotavlja v delovnih dneh med
8. in 16. uro.
(3) Če se zadnji dan zakonsko določenega roka za vložitev
vloge izteče na dela prost dan (sobota, nedelja ali praznik), se na ta dan
zagotovi njen sprejem v poslovnem času iz prejšnjega odstavka.
26. člen
(1) Delovni čas javnih uslužbencev v službah državnega zbora
skladno z zakonom, ki ureja delovna razmerja, določi generalni sekretar.
(2) Delo izven delovnega časa iz prejšnjega odstavka se lahko
odredi zaradi opravljanja nalog, potrebnih za nemoteno ali neprekinjeno
delovanja državnega zbora, s katerimi ni mogoče odlašati.
27. člen
(1) Javnim uslužbencem se zagotavlja počitek med zaporednima
delovnima dnevoma (dnevni počitek) in tedenski počitek v skladu z zakonom, ki
ureja delovna razmerja.
(2) V primeru iz drugega odstavka prejšnjega člena se
zagotovi minimalno trajanje:
-       
dnevnega počitka v povprečnem trajanju v časovnem obdobju treh dni,
-       
tedenskega počitka v povprečnem trajanju v časovnem obdobju treh tednov.
28. člen
Časovna omejitev dnevnega, tedenskega in mesečnega delovnega
časa preko polnega delovnega časa se upošteva kot povprečna omejitev v obdobju
šestih mesecev.
29. člen
(1) V primeru stavke so javni uslužbenci državnega zbora
dolžni zagotoviti opravljanje neodložljivih nalog:
-       
zaradi sprejema zakona po nujnem postopku,
-       
zaradi sprejema odločitve v roku, določenem v ustavi, zakonu, poslovniku
ali v pogodbah, na katerih temelji Evropska unija,
-       
v zadevah, povezanih s potrditvijo mandata poslanca in imuniteto,
-       
v zadevah volitev, imenovanj in razrešitev ter
-       
zaradi sprejema odločitev iz 92. člena ustave.
(2) Način zagotavljanja nalog iz prejšnjega odstavka določi
generalni sekretar.
X. VAROVANJE DRŽAVNEGA ZBORA IN HIŠNA PREISKAVA
30. člen
Varovanje državnega zbora v skladu s pravili policijske
stroke in na način, ki ga določi kolegij predsednika državnega zbora,
zagotavlja policija, ki o izvrševanju svojih nalog in varnostnih ukrepih poroča
predsedniku.
31. člen
(1) Pred izvedbo hišne preiskave oziroma preiskave
elektronskih in z njo povezanih naprav ter nosilcev elektronskih podatkov v
prostorih državnega zbora se o tem, da je sodišče odredilo preiskavo, obvesti
predsednika.
(2) Pri izvedbi preiskave je lahko navzoč predstavnik
državnega zbora, pri izvedbi preiskave v prostorih poslanske skupine,
preiskovalne komisije ali delovnega telesa, pristojnega za nadzor
obveščevalno-varnostnih služb, pa je lahko navzoč tudi predstavnik navedene
poslanske skupine ali delovnega telesa, v katerega prostorih se opravlja
preiskava.
XI. MEDNARODNO SODELOVANJE DRŽAVNEGA ZBORA
32. člen
(1) Državni zbor sodeluje s predstavniškimi telesi drugih
držav, mednarodnimi parlamentarnimi institucijami, mednarodnimi organizacijami
in mednarodnimi telesi.
(2) Način izvajanja mednarodne dejavnosti določi kolegij
predsednika državnega zbora.
XII. DELO DRŽAVNEGA ZBORA V VOJNEM ALI IZREDNEM STANJU
33. člen
(1) Državni zbor na predlog vlade razglasi in odpravi vojno
ali izredno stanje v državi ter sprejme in odpravi nujne ukrepe.
(2) Kadar predsednik ugotovi, da se zaradi razlogov, ki
onemogočajo sklic oziroma izvedbo seje, državni zbor ne more sestati, o tem
takoj obvesti vlado in predsednika republike.
(3) Ko razlogi iz prejšnjega odstavka prenehajo, predsednik o
tem takoj obvesti vlado in predsednika republike.
(4) Vlada obvešča predsednika o vseh okoliščinah, ki kažejo
na možnost nastanka velike in splošne nevarnosti za obstoj države, okoliščinah,
ki zahtevajo uporabo obrambnih sil, ter o njihovem prenehanju.
XIII. PREHODNE IN KONČNE DOLOČBE
34. člen
(1) Dodatek iz 16. člena tega zakona se javnim uslužbencem v
službah poslanskih skupin začne izplačevati na podlagi pogodb o zaposlitvi,
sklenjenih v naslednjem mandatnem obdobju državnega zbora po uveljavitvi tega
zakona.
(2) Odpravnina iz 19. člena tega zakona se javnim uslužbencem
v službah poslanskih skupin zagotavlja od 1. januarja 2020. Do takrat se glede
urejanja odpravnine uporabljajo dosedanji predpisi.
35. člen
(1) Državni zbor uskladi Odlok o notranji organizaciji,
delovnih mestih in nazivih v službah državnega zbora (Uradni list RS, št.
50/04, 32/08, 31/17 in 45/19) s tem zakonom v treh mesecih od uveljavitve tega
zakona.
(2) Generalni sekretar izda akt iz drugega odstavka 29. člena
tega zakona v treh mesecih od uveljavitve tega zakona.
(3) Kolegij predsednika sprejme akt iz 30. člena tega zakona
v treh mesecih od uveljavitve tega zakona.
36. člen
Z dnem uveljavitve tega zakona preneha veljati 117. člen
Zakona o organiziranosti in delu v policiji (Uradni list RS, št. 15/13, 11/14,
86/15, 77/16, 77/17 in 36/19).
37. člen
Ta zakon začne veljati petnajsti dan po objavi v Uradnem
listu Republike Slovenije.
Št. 020-02/19-17/13
Ljubljana, dne 22. oktobra 2019
EPA 715-VIII
Državni zbor
Republike Slovenije
mag. Dejan Židan
predsednik