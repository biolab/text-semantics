Splošne določbe
1. člen
Po tem zakonu se overja javne listine,
izdane v Republiki Sloveniji (v nadaljnjem besedilu: domače listine), ki so
namenjene za uporabo v tujini, če se po pravu države, v kateri bodo
uporabljene, zahteva njihova overitev, in če z mednarodno pogodbo ni določeno
drugače.
Po predhodnih overitvah v državi izvora
listine, se po tem zakonu overja tudi javne listine, izdane v tuji državi (v
nadaljnjem besedilu: tuje listine), ki so namenjene za uporabo v Republiki
Sloveniji, če z mednarodno pogodbo ni določeno drugače.
2. člen
Z javnimi listinami v smislu tega zakona so
mišljene listine, ki v državi, v kateri so izdane, veljajo za javne listine, in
so bile izdane v obliki in na način, predpisan v pravu države izvora listine.
3. člen
Overitev listine po tem zakonu pomeni
potrditev verodostojnosti podpisa osebe, ki je listino podpisala in
verodostojnosti odtisa pečata na njej ter nadaljnje potrditve (nadoveritve)
verodostojnosti podpisov uradnih oseb in odtisov pečatov državnih organov na
listini.
Z overitvijo po tem zakonu se ne potrjuje
resničnost vsebine listine.
Način overitve
4. člen
Če ni določeno drugače, dokaže podpisnik
listine pristnost podpisa tako, da se pred uradno osebo svojeročno podpiše ali
prizna podpis, ki je že na listini, za svoj. Na enak način se dokaže tudi
pristnost ročnega znaka.
Državni organi, organizacije in
posamezniki, ki izvajajo javna pooblastila, ter pravne osebe, lahko, zaradi
overitev svojih listin, ki jih bo opravljalo sodišče, pri sodišču deponirajo
podpise tistih svojih delavcev, ki so upravičeni za podpisovanje listin. Hkrati
s podpisom svojega pooblaščenega delavca mora državni organ, organizacija ali
posameznik, ki izvaja javna pooblastila in pravna oseba deponirati tudi odtis
pečata, katerega ta pooblaščeni delavec pri tem uporablja.
Notarji lahko, zaradi overitev svojih
listin, deponirajo svoje podpise in odtise pečatov, ki jih uporabljajo, pri
ministrstvu Republike Slovenije, pristojnem za pravosodje.
5. člen
Kadar se overja podpis ali ročni znak
slepih ali pa podpis ali ročni znak tistih, ki ne znajo brati, prebere
predlagatelju uradna oseba listino, na kateri naj se overi njegov podpis ali
ročni znak.
Kadar se overja podpis ali ročni znak
gluhih, ki ne znajo brati, prebere predlagatelju listino, na kateri naj se
overi podpis ali ročni znak, sodni tolmač.
Kadar se overja podpis ali ročni znak
osebe, ki ne razume jezika, v katerem je listina napisana, prevede predlagatelju
vsebino listine uradna oseba. Če uradna oseba, ki opravlja overitev, ne more
sama prevesti, prebere predlagatelju listino in mu prevede vsebino sodni
tolmač.
Kadar je bila overitev opravljena po
določbah tega člena, je treba to v potrdilu o overitvi navesti.
6. člen
Pristnost podpisa ali ročnega znaka osebe
iz prvega odstavka 4. člena tega zakona in iz prejšnjega člena, se overi potem,
ko se ugotovi njena istovetnost.
Istovetnost osebe iz prejšnjega odstavka se
ugotavlja na podlagi uradnih dokumentov (osebne izkaznice, potnega lista), na
podlagi osebnega poznanja ali na kakršenkoli drug način, po katerem je
istovetnost podpisnika listine mogoče nedvomno ugotoviti.
Način ugotovitve osebne istovetnosti iz
prejšnjega odstavka mora biti vselej navedena na listini.
7. člen
Če se overja podpis zastopnika fizične ali
pravne osebe, se overitev podpisa opravi šele, ko se ugotovi, da je oseba
pooblaščena za zastopanje. V potrdilu o overitvi se navede, na kakšni podlagi
je oseba pooblaščena za zastopanje.
8. člen
Verodostojnost odtisa pečata organa, ki je
listino izdal, se ugotavlja na način, po katerem je istovetnost pečata mogoče
nedvomno ugotoviti.
9. člen
Potrdilo o overitvi se napiše na izvirni
listini in mora vsebovati datum overitve, številko, s katero je listina vpisana
v overitveni vpisnik, podpis uradne osebe in pečat organa, ki je overitev
opravil.
Potrdilo o overitvi se glasi: “Potrjuje se,
da je (ime, priimek, bivališče) lastnoročno podpisal to listino (priznal podpis
na tej listini za svoj). Istovetnost imenovanega je bila ugotovljena na podlagi
osebnega poznanja, osebne izkaznice, potnega lista – navesti številko in organ,
ki jo je izdal, s pričami – navesti ime in priimek prič in številko njihovih
osebnih izkaznic ter organ, ki jih je izdal. Taksa za overitev v znesku... SIT
je bila plačana in uničena na zaprosilu za overitev.“
Če gre za overitev iz 7. člena tega zakona,
mora potrdilo o overitvi poleg navedb iz prvega odstavka tega člena obsegati še
besedilo: “Imenovani je pooblaščen za zastopanje na podlagi“ in navedbo akta, s
katerim se potrjuje pravica za zastopanje.
Organi, ki opravljajo overitev listin
v mednarodnem prometu
10. člen
Potrditev verodostojnosti podpisa osebe, ki
je listino podpisala, in verodostojnosti odtisa pečata organa, ki je listino
izdal, opravljajo vsa okrožna sodišča, razen če zakon ne določa drugače.
Overitev iz prejšnjega odstavka opravi
sodnik.
11. člen
Preden se domače listine pošlje v potrditev
tujemu organu, se opravi potrditev verodostojnosti podpisa sodnika iz drugega
odstavka 10. člena tega zakona pri ministrstvu Republike Slovenije, pristojnem
za pravosodje, potrditev verodostojnosti podpisa pooblaščenega uradnika
ministrstva, pristojnega za pravosodje, ki je overitev opravil, ter
verodostojnosti odtisa pečata tega ministrstva pa pri ministrstvu Republike
Slovenije, pristojnem za zunanje zadeve.
Okrožna sodišča so dolžna deponirati
podpise sodnikov, ki so določeni za overjanje listin v mednarodnem prometu in
odtise pečatov sodišč pri ministrstvu, pristojnem za pravosodje. Na podlagi
deponiranih podpisov sodnikov in odtisov pečatov sodišč ministrstvo, pristojno
za pravosodje, opravi potrditev iz prvega odstavka.
Ministrstvo, pristojno za pravosodje, je
dolžno deponirati podpise uradnikov ministrstva, ki so pooblaščeni opravljati
potrditve iz prvega odstavka in odtis pečata ministrstva pri ministrstvu,
pristojnem za zunanje zadeve. Na podlagi deponiranih podpisov pooblaščenih
uradnikov in odtisa pečata ministrstva, pristojnega za pravosodje, bo
ministrstvo, pristojno za zunanje zadeve, opravilo potrditev iz prvega
odstavka.
12. člen
Za domače listine, ki jih izdajo državni
organi ali organizacije, ni potrebna poprejšnja overitev pri sodiščih iz prvega
odstavka 10. člena tega zakona in pri ministrstvu, pristojnem za pravosodje, iz
prvega odstavka prejšnjega člena, temveč jih overi neposredno ministrstvo
Republike Slovenije, pristojno za zunanje zadeve.
13. člen
Podpise in pečate sodnih tolmačev na
listinah, ki se overjajo po tem zakonu, neposredno overi ministrstvo Republike
Slovenije, pristojno za pravosodje.
Ne glede na določbo 10. člena tega zakona
lahko tudi podpise in pečate notarjev na listinah, ki se overjajo po tem
zakonu, neposredno overi ministrstvo Republike Slovenije, pristojno za
pravosodje.
14. člen
Domače listine, ki se bodo uporabljale v
državah članicah haaške Konvencije o odpravi potrebe legalizacije tujih javnih
listin (Uradni list FLRJ – MP, št. 10/62), se overijo na način, ki ga določa ta
konvencija.
Overitve iz prvega odstavka opravljajo
okrožna sodišča in ministrstvo Republike Slovenije, pristojno za pravosodje.
Nadaljnje overitve domačih listin, ki so namenjene za uporabo v državah
članicah haaške Konvencije o odpravi potrebe legalizacije tujih javnih listin,
niso potrebne.
15. člen
Tuje listine se lahko uporabijo v Republiki
Sloveniji, če jih po predhodnih overitvah v državi izvora listine, overi
ministrstvo Republike Slovenije, pristojno za zunanje zadeve, oziroma
diplomatsko ali konzularno predstavništvo Republike Slovenije v tujini, če z
mednarodno pogodbo ni določeno drugače.
Če organ, ki mu je predložena tuja javna
listina, dvomi v njeno verodostojnost, lahko zahteva od ministrstva Republike
Slovenije, pristojnega za zunanje zadeve, naj preveri, ali jo je izdal organ,
ki je v njej naveden.
Tuje listine, izdane v državah članicah
haaške Konvencije o odpravi potrebe legalizacije tujih javnih listin (Uradni
list FLRJ – MP, št. 10/62), overjajo organi, ki jih skladno s 6. členom te
konvencije določi država izvora listine in nadaljnje overitve pri ministrstvu
Republike Slovenije, pristojnem za zunanje zadeve, oziroma pri diplomatskem ali
konzularnem predstavništvu Republike Slovenije v tujini, niso potrebne.
Končni določbi
16. člen
Z dnem, ko začne veljati ta zakon, se v
Republiki Sloveniji preneha uporabljati zakon o legalizaciji listin v
mednarodnem prometu (Uradni list SFRJ, št. 6/73) in prenehajo veljati še
veljavne določbe zakona o overitvi podpisov, pisave in prepisov (Uradni list
SRS, št. 29/72).
17. člen
Ta zakon začne veljati osmi dan po objavi v
Uradnem listu Republike Slovenije.
Št. 040-10/95-1/3
Ljubljana, dne 17. julija 2001.
Predsednik
Državnega zbora
Republike Slovenije
Borut Pahor l. r.