I. SPLOŠNE DOLOČBE
1. člen
(vsebina in namen zakona)
S tem zakonom se ureja premostitveno
zavarovanje poklicnih in vrhunskih športnikov in športnic (v nadaljnjem
besedilu: poklicnih športnikov), s katerim se zagotavlja njihova socialna
varnost po zaključku aktivne športne kariere (v nadaljnjem besedilu:
premostitveno zavarovanje).
2. člen
(temeljna načela)
Premostitveno zavarovanje temelji na
plačevanju prispevkov poklicnih športnikov ter na zavezi države, da bo premostitveno
zavarovanje podpirala z ustreznimi davčnimi olajšavami.
3. člen
(pomen izrazov)
Pojmi, uporabljeni v tem zakonu, imajo
naslednji pomen:
1.     
osebni račun zavarovanca je evidenca enot premoženja posameznega
zavarovanca;
2.     
poklicni športnik je oseba, ki ima sklenjeno pogodbo o zaposlitvi in je
zaposlena kot športnik v Republiki Sloveniji, ali oseba, ki je vpisana v razvid
poklicnih športnikov in ima status poklicnega športnika po zakonu, ki ureja
šport, ali oseba, ki na podlagi civilne pogodbe dela kot športnik v tujini;
3.     
premostitvena renta je denarni znesek, ki ga zavarovalnica na podlagi
sklenjene zavarovalne pogodbe periodično izplačuje zavarovancu;
4.     
premostitveni sklad je ločeno premoženje v lasti zavarovancev;
5.     
premostitveno zavarovanje je sistem davčno stimuliranega varčevanja, ki
zavarovancem zagotavlja socialno varnost v prehodnem obdobju po zaključku
športne kariere;
6.     
prispevki so zneski, ki se plačujejo v korist zavarovanca in ki se
upoštevajo pri določanju pravic iz zavarovanja;
7.     
upravljavec je pravna oseba, ki upravlja premostitveni sklad;
8.     
vrhunski športnik je športnik ali športnica, ki si skladno z zakonom, ki
ureja šport, pridobi naziv vrhunskega športnika;
9.     
zavarovanec je oseba, ki je v skladu s tem zakonom obvezno ali
prostovoljno vključena v premostitveno zavarovanje poklicnih športnikov;
10.  
zavezanec za plačilo prispevka je športno društvo, ki plačuje prispevek
v imenu in za račun zavarovanca, ali poklicni športnik, ki plačuje prispevek v
svojem imenu;
11.  
izrazi: vzajemni pokojninski sklad, pokojninski sklad, čista vrednost
sredstev, enota premoženja, vrednost enote premoženja imajo enak pomen kot v
zakonu, ki ureja pokojninsko in invalidsko zavarovanje;
12.  
izrazi: vzajemni sklad, skrbniške storitve, skrbnik imajo enak pomen kot
v zakonu, ki ureja investicijske sklade in družbe za upravljanje.
II. PREMOSTITVENO ZAVAROVANJE
4. člen
(zavarovanci)
(1) V premostitveno zavarovanje se obvezno
vključijo poklicni športniki, ki imajo sklenjeno pogodbo o zaposlitvi s
športnim društvom, ki je član nacionalne panožne športne zveze.
(2) V premostitveno zavarovanje se lahko
prostovoljno vključijo poklicni športniki, ki niso v delovnem razmerju s
športnim društvom iz prejšnjega odstavka, če si skladno z zakonom, ki ureja
šport, pridobijo naziv vrhunskega športnika in imajo stalno prebivališče v
Republiki Sloveniji.
(3) V premostitveno zavarovanje se lahko
prostovoljno vključijo tudi športniki, ki se s športom ne ukvarjajo poklicno,
če si skladno z zakonom, ki ureja šport, pridobijo naziv vrhunskega športnika
in imajo stalno prebivališče v Republiki Sloveniji.
5. člen
(zavezanci za plačilo prispevkov)
(1) Plačilo prispevkov v imenu in za račun
zavarovanca iz prvega odstavka prejšnjega člena plačuje športno društvo, s
katerim ima zavarovanec sklenjeno pogodbo o zaposlitvi.
(2) Zavarovanec iz drugega odstavka
prejšnjega člena plačuje prispevke sam, razen v primeru ko zanj športno društvo
obračunava in plačuje akontacijo dohodnine od dohodkov iz dejavnosti, kot
izplačevalec dohodka. V tem primeru v imenu in za račun zavarovanca plačuje
prispevke športno društvo.
(3) Zavarovanec iz tretjega odstavka
prejšnjega člena plačuje prispevke sam.
6. člen
(vrste pravic)
S premostitvenim zavarovanjem se
zavarovancu zagotavlja:
-       
premostitvena renta, ki se izplačuje v mesečnih zneskih, ali
-       
enkratno denarno izplačilo v višini odkupne vrednosti enot premoženja,
vpisanega na osebnem računu zavarovanca.
7. člen
(prepoved zastave in neprenosljivost
pravic)
(1) Zavarovanec ne sme zastaviti pravic iz
naslova sredstev premostitvenega sklada, vpisanih na njegovem osebnem računu.
(2) Pravice iz premostitvenega zavarovanja
so neprenosljive, razen v primerih, določenih s tem zakonom.
8. člen
(trajanje premostitvenega zavarovanja)
Premostitveno zavarovanje se začne z dnem
obračuna prvega vplačila prispevka zavarovanca v enote premoženja
premostitvenega sklada in konča z izplačilom zadnjega obroka premostitvene
rente ali enkratnega izplačila v posebnih primerih, ki jih določa ta zakon.
9. člen
(pogoji za pridobitev pravice)
(1) Pravico iz 6. člena tega zakona pridobi
zavarovanec, ko dopolni 30 let starosti.
(2) Ne glede na določbo prejšnjega odstavka
pravico iz 6. člena tega zakona pridobi tudi zavarovanec, ki še ni dopolnil 30
let starosti, če se je prenehal poklicno ukvarjati s športom zaradi zdravstvene
nezmožnosti ali poškodbe (predčasna pridobitev pravice).
10. člen
(komisija za ugotovitev izpolnjevanja
pogojev)
(1) Izpolnjevanje pogojev iz drugega
odstavka prejšnjega člena za predčasno pridobitev pravice ugotavlja posebna
komisija, ki jo sestavljajo:
-       
dva predstavnika nacionalnih panožnih športnih zvez;
-       
predstavnik Sindikata športnikov Slovenije;
-       
predstavnik medicine dela, prometa in športa;
-       
predstavnik ministrstva, pristojnega za šport.
(2) Zavarovanec iz drugega odstavka
prejšnjega člena komisiji za ugotovitev izpolnjevanja pogojev za predčasno
pridobitev pravice poda zahtevo na posebnem obrazcu, ki ga predpiše minister,
pristojen za šport.
(3) Komisija o zahtevi za predčasno
pridobitev pravice odloča s sklepom. Zoper sklep je dovoljena pritožba na
ministrstvo, pristojno za šport.
(4) Komisijo iz prvega odstavka tega člena
ter način njenega dela določi minister, pristojen za šport.
11. člen
(register zavarovancev)
(1) Ministrstvo, pristojno za šport, za
potrebe tega zakona vzpostavi in vodi register zavarovancev, vključenih v
premostitveno zavarovanje.
(2) Register zavarovancev vsebuje:
-       
osebne podatke zavarovanca: ime in priimek, rojstni datum, enotno
matično številko občana oziroma enotno matično številko tujca, naslov stalnega
ali začasnega prebivališča, državljanstvo;
-       
podatke o zavezancu za plačilo prispevka.
(3) Če je zavezanec za plačilo prispevkov
športno društvo, podatki vsebujejo:
-       
firmo oziroma ime in sedež;
-       
registrsko številko;
-       
športno panogo.
(4) Športno društvo prijavi zavarovanca v
register najkasneje v 30 dneh po sklenitvi pogodbe o zaposlitvi na obrazcu, ki
ga predpiše minister, pristojen za šport.
(5) Prijava v register vsebuje:
-       
osebne podatke zavarovanca: ime in priimek, rojstni datum, enotno
matično številko občana oziroma enotno matično številko tujca, naslov stalnega
ali začasnega prebivališča, državljanstvo;
-       
podatke o zaposlitvi zavarovanca oziroma podatke o športnem društvu, ki
skladno s tem zakonom v dobro zavarovanca plačuje prispevke.
(6) Osebni podatki se zbirajo neposredno od
športnega društva oziroma posameznika, na katerega se nanašajo.
(7) Ministrstvo, pristojno za šport, in
upravljavec sklada premostitvenega zavarovanja lahko zbirata osebne podatke o
zavarovancih za namen ugotovitve izpolnitve pogojev za pridobitev pravic, ki
zavarovancem pripadajo po tem zakonu.
(8) Podatki iz drugega odstavka tega člena
se hranijo deset let po prenehanju trajanja premostitvenega zavarovanja.
12. člen
(osnova za odmero prispevkov)
(1) Prispevki se plačujejo od:
-       
plače, ki jo zavarovanec prejema od zavezanca za plačilo prispevkov,
-       
premij oziroma nagrad, ki jih zavarovanec prejme iz naslova uspešnosti
oziroma zaradi doseganja posebnih rezultatov in
-       
sponzorskih sredstev, ki jih prejme zavarovanec, ki si skladno z
zakonom, ki ureja šport, pridobi naziv vrhunskega športnika.
(2) Prispevek se obračuna tako, da
zavezanec za izplačilo plače izplača prispevek za premostitveno zavarovanje
pred obračunom prispevkov in davkov ter izplačilom plače posameznemu
zavarovancu.
(3) O vključitvi prejemkov iz zadnjih dveh
alinej prvega odstavka tega člena se zavarovanec odloča ob vsakokratnem
izplačilu prejemka. V letno osnovo za plačilo prispevkov se iz naslova
sponzorskih sredstev, ki jih prejme zavarovanec, ki si skladno z zakonom, ki
ureja šport, pridobi naziv vrhunskega športnika, lahko vključi največ 150.000
eurov.
13. člen
(višina prispevkov)
(1) Prispevek, ki se plačuje mesečno za
zavarovanca iz prvega odstavka 4. člena tega zakona, se izračuna glede na
zavarovančevo mesečno osnovo za plačilo prispevkov in znaša:
-       
osnova od vključno 600 eurov do 850 eurov: 70 eurov + 5 % zneska, ki
presega 600 eurov;
-       
osnova od vključno 850 eurov do 1.200 eurov: 110 eurov + 10 %
zneska, ki presega 850 eurov;
-       
osnova od vključno 1.200 eurov do 1.650 eurov: 190 eurov + 14 % zneska,
ki presega 1.200 eurov;
-       
osnova od vključno 1.650 eurov do 2.200 eurov: 300 eurov + 19 % zneska,
ki presega 1.650 eurov;
-       
osnova od vključno 2.200 eurov do 3.200 eurov: 450 eurov + 25 % zneska,
ki presega 2.200 eurov;
-       
osnova od vključno 3.200 eurov do 4.100 eurov: 850 eurov + 35 % zneska,
ki presega 3.200 eurov;
-       
osnova od vključno 4.100 eurov do 5.500 eurov: 1.100 eurov + 44 %
zneska, ki presega 4.100 eurov;
-       
osnova nad vključno 5.500 eurov: 1650 eurov + 50 % zneska, ki presega
5.500 eurov.
(2) Zavarovanci iz drugega odstavka 4.
člena tega zakona plačujejo prispevek od osnove, ki ne more biti nižja od
osnove iz druge alineje prejšnjega odstavka.
(3) Ne glede na prvi odstavek tega člena
zavezanec ne more plačati letnega prispevka višjega od 150.000 eurov.
(4) Zneski iz prvega in tretjega odstavka
tega člena se enkrat letno uskladijo s koeficientom rasti cen življenjskih potrebščin
v Republiki Sloveniji za mesec november tekočega leta v primerjavi z novembrom
prejšnjega leta, po podatkih Statističnega urada Republike Slovenije.
(5) Usklajene zneske iz prejšnjega odstavka
ugotovi in objavi upravljavec najpozneje v decembru tekočega leta za naslednje
koledarsko leto.
III. PREMOSTITVENI SKLAD
14. člen
(zbiranje in upravljanje prispevkov)
(1) Prispevki se v času trajanja
zavarovanja zbirajo in upravljajo v Skladu premostitvenega zavarovanja
poklicnih športnikov (v nadaljevanju: premostitveni sklad).
(2) Premostitveni sklad je ločeno
premoženje, financirano s prispevki po tem zakonu in ustvarjeno z upravljanjem
s temi sredstvi in je namenjeno zagotavljanju pravic iz 6. člena tega zakona.
(3) Premostitveni sklad je v lasti
zavarovancev premostitvenega zavarovanja. Zavarovanec z vplačilom prispevka
postane lastnik sorazmernega dela premoženja premostitvenega sklada.
(4) Premostitveni sklad ni pravna oseba.
15. člen
(pogodba o financiranju premostitvenega
zavarovanja)
(1) Zavezanec za plačilo prispevka
najkasneje v roku 30 dni po vpisu v register iz 11. člena tega zakona z
upravljavcem premostitvenega sklada sklene pogodbo o financiranju
premostitvenega zavarovanja.
(2) S pogodbo o financiranju
premostitvenega zavarovanja zavezanec in upravljavec določita način in roke
plačevanja prispevkov po tem zakonu.
16. člen
(upravljavec premostitvenega sklada)
Premostitveni sklad oblikuje in upravlja
Kapitalska družba pokojninskega in invalidskega zavarovanja, d.d. (v
nadaljevanju: upravljavec) ločeno od svojega premoženja in drugega premoženja v
upravljanju.
17. člen
(skrbnik premoženja premostitvenega
sklada)
(1) Upravljavec za račun premostitvenega
sklada z banko, ki ima dovoljenje Banke Slovenije za opravljanje skrbniških
storitev za vzajemne sklade, sklene pogodbo o opravljanju skrbniških storitev
za premostitveni sklad.
(2) Za skrbniške storitve v zvezi z
upravljanjem premostitvenega sklada se smiselno uporabljajo določbe zakona, ki
ureja investicijske sklade in družbe za upravljanje, ki veljajo za opravljanje
skrbniških storitev za vzajemni sklad.
18. člen
(ločitev premoženja premostitvenega
sklada)
Glede ločitve premoženja premostitvenega
sklada se smiselno uporabljajo določbe zakona, ki ureja pokojninsko in
invalidsko zavarovanje, ki veljajo za ločitev premoženja pokojninskega sklada.
19. člen
(upravljanje premostitvenega sklada)
Upravljanje premostitvenega sklada obsega:
1.     
upravljanje premoženja premostitvenega sklada;
2.     
administrativne storitve:
- 
pravne storitve ter vodenje poslovnih knjig in sestavljanje poslovnih
poročil premostitvenega sklada;
- 
odnosi z zavarovanci premostitvenega sklada;
- 
vrednotenje sredstev in obveznosti ter izračunavanje vrednosti enote
premoženja premostitvenega sklada;
- 
pregled usklajenosti z zakonodajo;
- 
vodenje osebnih računov zavarovancev;
- 
administrativne storitve, povezane z vplačili in izplačili zavarovancem;
- 
hrambo dokumentacije in druge administrativne storitve, povezane z
delovanjem premostitvenega sklada.
20. člen
(upravljanje premoženja premostitvenega
sklada)
(1) Upravljanje premoženja premostitvenega
sklada obsega:
1.     
 
- 
sklepanje pravnih poslov, katerih predmet je premoženje premostitvenega
sklada;
- 
razpolaganje s premoženjem premostitvenega sklada zaradi izpolnitve
obveznosti iz poslov, sklenjenih pri upravljanju premoženja premostitvenega
sklada;
- 
sprejemanje izpolnitev obveznosti druge pogodbene stranke na podlagi
poslov, sklenjenih pri upravljanju premoženja premostitvenega sklada;
- 
uresničevanje pravic iz vrednostnih papirjev premostitvenega sklada ali
drugih finančnih naložb premostitvenega sklada.
2.     
upravljanje tveganj premostitvenega sklada.
(2) Upravljavec upravlja premoženje
premostitvenega sklada v svojem imenu in za račun premostitvenega sklada.
(3) Upravljavec je upravičen v svojem imenu
in za račun premostitvenega sklada razpolagati s premoženjem premostitvenega
sklada in uresničevati pravice iz vrednostnih papirjev premostitvenega sklada
ali drugih finančnih naložb premostitvenega sklada v skladu z določbami tega
zakona.
(4) Upravljavec zagotovi, da se vse
terjatve iz poslov, sklenjenih za račun premostitvenega sklada, plačujejo
oziroma izpolnjujejo v poslovno običajnih rokih.
21. člen
(odgovornost upravljavca za obveznosti in
odškodninska odgovornost upravljavca)
Glede odgovornosti upravljavca za
obveznosti in odškodninske odgovornosti upravljavca se smiselno uporabljajo
določbe 270. člena Zakona o pokojninskem in invalidskem zavarovanju (Uradni
list RS, št. 96/12, 39/13 in 55/13), ki se nanašajo na pokojninski sklad.
22. člen
(prenos upravljanja premoženja
premostitvenega sklada)
(1) Upravljavec premostitvenega sklada za
upravljanje premoženja premostitvenega sklada s pogodbo iz 240. člena Zakona o
trgu finančnih instrumentov (Uradni list RS, št. 108/10 – uradno
prečiščeno besedilo, 78/11, 55/12, 105/12 – ZBan-1J in 63/13 – ZS-K; v
nadaljnjem besedilu: ZTFI) pooblasti osebo iz drugega odstavka tega člena (v
nadaljnjem besedilu: pooblaščenec).
(2) Pooblaščenec je lahko le oseba:
-       
ki je nadzorovana s strani Agencije za trg vrednostnih papirjev oziroma
drugega pristojnega organa države članice ali pristojnega organa tretje države
in ki je pridobila dovoljenje tega organa za opravljanje storitev gospodarjenja
s finančnimi instrumenti iz 4. točke prvega odstavka 8. člena ZTFI;
-       
ki za premostitveni sklad ne opravlja skrbniških storitev;
-       
katere interesi niso v nasprotju z interesi pooblastitelja oziroma z
interesi zavarovancev.
(3) S prenosom upravljanja premoženja
premostitvenega sklada na pooblaščenca ni mogoče niti omejiti niti izključiti
odškodninske odgovornosti upravljavca in skrbnika za opravljanje izvedenih
poslov.
(4) Upravljavec podeli pooblastilo za
upravljanje premoženja premostitvenega sklada upoštevaje naslednje pogoje in
kriterije:
-       
upravljavec lahko, kljub podelitvi pooblastila, deluje in upravlja
premostitveni sklad v najboljšem interesu zavarovancev,
-       
upravljavec ima v vsakem trenutku pregled nad izvajanjem posameznih
poslov upravljanja premoženja,
-       
upravljavec lahko v skladu s podeljenim pooblastilom v vsakem trenutku
poda pooblaščencu nadaljnja navodila glede upravljanja premoženja
premostitvenega sklada,
-       
upravljavec lahko v vsakem trenutku, če to zahteva interes zavarovancev,
prekliče dano pooblastilo, pri čemer preklic pooblastila stopi v veljavo takoj,
-       
s podelitvijo pooblastila se ne zmanjša učinkovitost in možnost
opravljanja skrbniških storitev oziroma nalog skrbnika premostitvenega sklada,
-       
skrbnik lahko ne glede na dano pooblastilo v vsakem trenutku pridobi vse
podatke in dokumentacijo od upravljavca, potrebne za nemoteno opravljanje
skrbniških storitev, in
-       
skrbnik ima ne glede na podeljeno pooblastilo za opravljanje storitev
oziroma poslov vedno pregled nad poslovanjem premostitvenega sklada, za
katerega opravlja skrbniške storitve.
(5) Pogodba iz prvega odstavka tega člena
stopi v veljavo šele, ko dasta k njej pisno soglasje skrbnik in odbor premostitvenega
sklada.
(6) Skrbnik ne da soglasja k pogodbi, če
oceni, da niso izpolnjeni pogoji iz pete do sedme alineje četrtega odstavka tega
člena.
(7) Če pogoji iz pete do sedme alineje
četrtega odstavka tega člena kadarkoli niso izpolnjeni, mora skrbnik pisno zahtevati
od upravljavca, da prekine pogodbo. V takšnem primeru pooblaščenec ni upravičen
do nadomestila zaradi odstopa od pogodbe o prenosu.
23. člen
(pravila v zvezi z naložbami
premostitvenega sklada)
(1) Upravljavec premostitvenega sklada pri
upravljanju naložb premostitvenega sklada smiselno upošteva načela naložbene
politike pokojninskega sklada iz zakona, ki ureja pokojninsko in invalidsko
zavarovanje.
(2) Glede vrste dopustnih naložb in drugih
sredstev premostitvenega sklada se smiselno uporabljajo določbe zakona, ki
ureja investicijske sklade in družbe za upravljanje, ki veljajo za vzajemni
sklad.
24. člen
(upravljanje tveganj premostitvenega
sklada)
Glede upravljanja s tveganji
premostitvenega sklada se smiselno uporabljajo določbe zakona, ki ureja
investicijske sklade in družbe za upravljanje, ki veljajo za vzajemni sklad.
25. člen
(stroški upravljanja premostitvenega
sklada)
(1) Upravljavec je upravičen do povračila
vstopnih in izstopnih stroškov ter do letne provizije za upravljanje premostitvenega
sklada.
(2) Vstopni stroški se obračunajo v višini
3 % od zneska vplačila.
(3) Izstopni stroški se obračunajo v višini
1 % od zneska izplačila.
(4) Letna provizija za upravljanje
premostitvenega sklada se obračuna v višini 1 % od povprečne letne čiste
vrednosti sredstev premostitvenega sklada.
(5) Poleg provizije za upravljanje je
upravljavec iz sredstev premostitvenega sklada upravičen izvršiti tudi plačila
za tiste vrste stroškov v zvezi z upravljanjem premostitvenega sklada, ki so
določeni v zakonu, ki ureja investicijske sklade in družbe za upravljanje, v
delu, ki se nanaša na vzajemne sklade.
26. člen
(čista vrednost sredstev, vrednost enote
premoženja, preračun vplačil in izplačil iz premostitvenega sklada ter vodenje
evidence osebnih računov)
(1) Glede določitve čiste vrednosti
sredstev in vrednosti enote premoženja premostitvenega sklada, preračuna
vplačanih prispevkov v premostitveni sklad v enote premoženja premostitvenega
sklada in izračuna odkupne vrednosti enot premoženja premostitvenega sklada se
smiselno uporablja zakon, ki ureja pokojninsko in invalidsko zavarovanje, v
delu, ki velja za vzajemni pokojninski sklad, razen če ni s tem zakonom določeno
drugače.
(2) Obračunsko obdobje za izračun čiste
vrednosti sredstev in vrednosti enote premoženja premostitvenega sklada je
koledarski mesec. Obračunski dan je zadnji delovni dan obračunskega obdobja.
(3) Enote premoženja premostitvenega sklada
knjiži upravljavec v korist osebnih računov zavarovancev na ime posameznega
zavarovanca.
(4) Upravljavec vodi evidenco osebnih
računov zavarovancev, na katere se vpisujejo podatki o posameznih vplačilih in
enote premoženja premostitvenega sklada, izračunane v skladu s tem členom.
27. člen
(odbor premostitvenega sklada)
(1) Za spremljanje poslovanja
premostitvenega sklada se oblikuje odbor premostitvenega sklada.
(2) Odbor premostitvenega sklada je
strokovni organ, ki ga sestavlja pet članov od tega dva predstavnika zavezancev
za plačilo prispevkov in trije predstavniki zavarovancev, imenovani na predlog
Sindikata športnikov Slovenije. Člani odbora delujejo neodvisno in z
upravljavcem niso povezani na način, ki bi lahko vodil v konflikt interesov.
(3) Odbor izmed svojih članov izvoli
predsednika in namestnika predsednika. Mandat predsednika in namestnika predsednika
traja 12 mesecev, pri čemer se na mestu predsednika in namestnika predsednika
izmenjujejo predstavniki zavezancev in zavarovancev. Mandat članov odbora traja
štiri leta z možnostjo ponovne izvolitve.
(4) Način konstituiranja odbora določi
upravljavec, ki zagotovi vse materialne in tehnične pogoje, potrebne za
delovanje odbora.
(5) Odbor premostitvenega sklada odloča z
navadno večino. Odbor način dela in odločanja uredi s poslovnikom.
(6) Odbor se skliče vsaj enkrat letno.
28. člen
(pristojnosti odbora premostitvenega
sklada)
Odbor premostitvenega sklada ima naslednje
pristojnosti:
-       
preverja donosnost premostitvenega sklada,
-       
podaja soglasje k izbiri pooblaščenca za upravljanje premoženja in
predlaga njegovo zamenjavo,
-       
obravnava in daje mnenje k poročilom upravljavca o tveganjih, katerim je
premostitveni sklad izpostavljen,
-       
obravnava način in pravilnost obveščanja zavezancev in zavarovancev,
-       
obravnava poročilo o pritožbah zavezancev in zavarovancev,
-       
obravnava poročilo o morebitnih težavah upravljavca pri izvajanju
storitev upravljanja premostitvenega sklada.
29. člen
(redno obveščanje o stanju na osebnih
računih zavarovancev)
(1) Upravljavec premostitvenega sklada
zavarovancu najkasneje do 31. januarja tekočega leta vsako leto, po stanju
na dan 31. decembra prejšnjega leta, izda potrdilo o stanju na osebnem
računu zavarovanca in podatek o vseh vplačilih v premostitveni sklad v
preteklem letu.
(2) Upravljavec premostitvenega sklada
športnemu društvu, ki plačuje prispevke v imenu in za račun zavarovancev, do
31. januarja tekočega leta, po stanju na dan 31. decembra prejšnjega
leta, predloži potrdilo o obračunu vseh vplačil v tem letu, ki jih je plačevalo
športno društvo.
(3) Šteje se, da je obveznost iz prvega in
drugega odstavka tega člena izpolnjena, če upravljavec premostitvenega sklada
zavarovancem omogoči elektronski sistem obveščanja v obliki elektronskega
predala ali če omogoči dostop do osebnega portala. Na zahtevo zavarovanca je
upravljavec dolžan izdati tudi pisno potrdilo o številu enot premoženja.
(4) Posamezno potrdilo iz prvega in drugega
odstavka tega člena je legitimacijski papir za uveljavljanje pravic iz premostitvenega
zavarovanja.
(5) Agencija za trg vrednostnih papirjev
predpiše podrobnejšo vsebino potrdil iz prvega in drugega odstavka tega člena.
30. člen
(poslovne knjige in poslovna poročila
premostitvenega sklada ter revidiranje)
Glede vodenja poslovnih knjig, sestavljanja
knjigovodskih listin, vrednotenja knjigovodskih postavk ter priprave, vsebine,
revidiranja in javne objave periodičnih poročil o poslovanju premostitvenega
slada se smiselno uporabljajo določbe zakona, ki ureja pokojninsko in
invalidsko zavarovanje, ki veljajo za pokojninski sklad.
IV. UVELJAVLJANJE PRAVIC
31. člen
(zahteva za izplačilo enot premoženja)
(1) Zavarovanec lahko od upravljavca
premostitvenega sklada v primerih, določenih s tem zakonom, pisno zahteva, da
mu izplača odkupno vrednost enot premoženja, vpisanih na njegovem osebnem
računu.
(2) Zahteva za izplačilo iz prejšnjega
odstavka se vloži na posebnem obrazcu, ki ga predpiše upravljavec. V primeru
uveljavljanja predčasne pridobitve pravice je sestavni del zahteve za izplačilo
sklep komisije iz 10. člena tega zakona.
(3) Odkupna vrednost enot premoženja,
vpisanih na osebnem računu zavarovanca, se izračuna glede na vrednost enote
premoženja premostitvenega sklada, ki velja na dan obračuna, ko je bila podana
popolna zahteva za izplačilo, zmanjšana za izstopne stroške.
(4) Izplačilo odkupne vrednosti enot
premoženja, vpisanih na osebnem računu zavarovanca, upravljavec izvede z
nakazilom na ustrezen račun izbrane zavarovalnice iz drugega odstavka 32. člena
tega zakona ali z izplačilom na transakcijski račun zavarovanca, najkasneje v
60 dneh po vložitvi zahteve za izplačilo.
(5) Z dnem izplačila odkupne vrednosti enot
premoženja, vpisanih na osebnem računu zavarovanca, preneha lastninska pravica
zavarovanca na sorazmernem delu premoženja premostitvenega sklada.
32. člen
(premostitvena renta)
(1) Premostitvena renta je časovno
limitiran denarni prejemek, katerega višina in obdobje prejemanja sta odvisna
od višine odkupne vrednosti enot premoženja premostitvenega sklada, vpisanega
na osebnem računu zavarovanca.
(2) Ob izpolnitvi pogojev iz 9. člena tega
zakona ima zavarovanec pravico, da izbere zavarovalnico, ki mu bo izplačevala
premostitveno rento. Premostitveno rento lahko izplačuje samo zavarovalnica, ki
ima dovoljenje za opravljanje zavarovalnih poslov v zavarovalni vrsti
življenjskega zavarovanja po zakonu, ki ureja zavarovalništvo.
(3) Na podlagi odločitve zavarovanca o
izbiri zavarovalnice upravljavec unovči odkupno vrednost enot premoženja,
vpisanih na osebnem računu zavarovanca, ter v imenu in za račun zavarovanca
podpiše zavarovalno polico, na podlagi katere zavarovancu pripada pravica do
premostitvene rente.
(4) Z dnem, ko se odkupna vrednost enot
premoženja prenese na zavarovalnico in se sklene zavarovanje iz prejšnjega
odstavka, prenehajo vse obveznosti upravljavca iz naslova premostitvenega
zavarovanja po tem zakonu.
(5) Višino premostitvene rente izračuna
zavarovalnica, ki bo rento izplačevala.
(6) Podrobnejša pravila in minimalne
zahteve, ki jih mora zavarovalnica upoštevati pri izračunu premostitvene rente,
določi Agencija za zavarovalni nadzor.
33. člen
(enkratno izplačilo)
(1) Zavarovanec lahko od upravljavca
zahteva enkratno denarno izplačilo v višini odkupne vrednosti enot premoženja,
vpisanega na osebnem računu zavarovanca, samo v primeru, če sredstva na
njegovem osebnem računu ob izpolnitvi pogojev iz 9. člena tega zakona ne
presegajo 5.000 eurov.
(2) V primeru iz prejšnjega odstavka
upravljavec odkupno vrednost enot premoženja, vpisanega na osebnem računu
zavarovanca, izplača na transakcijski račun zavarovanca.
(3) Če zavarovanec umre pred izpolnitvijo
pogojev iz 9. člena tega zakona, pridobi oseba, ki jo je zavarovanec imenoval
za upravičenca v primeru smrti, pravico zahtevati od upravljavca, da ji izplača
enkratno denarno izplačilo v višini odkupne vrednosti enot premoženja,
vpisanega na osebnem računu zavarovanca. Osebo iz prejšnjega stavka o tej
pravici seznani upravljavec.
(4) Če zavarovanec ni navedel upravičenca
za primer smrti, preide pravica zahtevati od upravljavca izpolnitev obveznosti
iz prejšnjega odstavka na dediče zavarovanca. Upravljavec izplača enkratno
denarno izplačilo v višini odkupne vrednosti enot premoženja, vpisanega na
osebnem računu zavarovanca, ko zahtevo iz prejšnjega odstavka podajo vsi dediči
zavarovanca.
V. DAVČNA OBRAVNAVA VPLAČIL IN IZPLAČIL
34. člen
(davčni status vplačil)
(1) Prispevki, ki jih vplačujejo zavezanci
za izplačilo dohodkov iz zaposlitve v skladu s 5. členom tega zakona, se jim
priznajo kot odhodek po zakonu, ki ureja davek od dohodkov pravnih oseb.
(2) Prispevki iz prejšnjega odstavka za
zavarovance iz 4. člena tega zakona niso obdavčljivi dohodki po zakonu, ki
ureja dohodnino, če so vplačani do višine, izračunane po določbah 12. člena
tega zakona.
(3) Prispevki, ki jih plačuje zavarovanec
sam kot zavezanec iz drugega in tretjega odstavka 5. člena tega zakona, se
priznajo kot odhodek pri obdavčevanju dohodkov iz dejavnosti, po zakonu, ki
ureja dohodnino.
35. člen
(davčni status izplačil)
(1) V davčno osnovo dohodkov, ki jih
urejajo predpisi o dohodnini, se všteva 30 % premostitvene rente, ki se
izplačuje uživalcu v mesečnih zneskih.
(2) V davčno osnovo dohodkov, ki jih
urejajo predpisi o dohodnini, se všteva 50 % izplačila odkupne vrednosti enot
premoženja, ki se izplača uživalcu v enkratnem znesku.
VI. NADZOR
36. člen
(nadzor nad poslovanjem premostitvenega
sklada)
Glede nadzora nad poslovanjem
premostitvenega sklada se smiselno uporabljajo določbe zakona, ki ureja
pokojninsko in invalidsko zavarovanje, v delu, ki ureja nadzor nad upravljanjem
in poslovanjem sklada obveznega dodatnega pokojninskega zavarovanja.
37. člen
(nadzor nad izplačevanjem, plačevanjem in
uveljavljanjem davčnih olajšav)
(1) Za nadzor nad izplačevalci
premostitvenih rent je pristojna Agencija za zavarovalni nadzor.
(2) Nadzor po prejšnjem odstavku opravlja
Agencija za zavarovalni nadzor v skladu določbami o postopku nadzora po zakonu,
ki ureja zavarovalništvo.
(3) Za nadzor nad plačevanjem prispevkov v
premostitveni sklad zavezancev iz prvega odstavka 5. člena tega zakona je pristojen
organ, pristojen za inšpekcijo dela (v nadaljnjem besedilu: inšpektorat).
(4) Inšpektorat opravlja nadzor v skladu z
določbami tega zakona, zakona, ki ureja inšpekcijo dela, in zakona, ki ureja
inšpekcijski nadzor.
(5) Za nadzor nad izvajanjem določb tega
zakona glede uveljavljanja davčnih olajšav je pristojen davčni urad, v skladu z
zakonom, ki ureja davčno službo in davčni postopek.
VII. KAZENSKE DOLOČBE
38. člen
(globe)
(1) Z globo od 3.000 do 20.000 eurov se
kaznuje športno društvo iz prvega odstavka 5. člena tega zakona, če:
-       
v roku iz prvega odstavka 15. člena tega zakona ne sklene pogodbe o
financiranju premostitvenega zavarovanja za svoje zavarovance;
-       
obvezne prispevke po tem zakonu za zavarovance ne vplačuje oziroma jih
ne vplačuje v rokih, določenih s pogodbo o financiranju iz 15. člena tega
zakona.
(2) Z globo od 450 do 2.000 eurov se
kaznuje športno društvo iz drugega odstavka 5. člena tega zakona, če stori
prekršek iz prvega odstavka tega člena.
(3) Z globo od 450 do 2.000 eurov se kaznuje
tudi odgovorna oseba športnega društva iz prvega in drugega odstavka 5. člena
tega zakona, če stori prekršek iz prvega odstavka tega člena.
(4) Z globo od 1.250 do 125.000 eurov se za
prekršek kaznuje upravljavec premostitvenega sklada, če:
-       
ne oblikuje in ne upravlja premostitvenega sklada ločeno od svojega
premoženja in drugega premoženja v upravljanju;
-       
sklene pogodbo za opravljanja skrbniških storitev za premostitveni sklad
v nasprotju s 17. členom tega zakona ali pogodbe ne sklene;
-       
si provizijo za upravljanje premostitvenega sklada obračunava in
izplačuje v nasprotju s 25. členom tega zakona;
-       
ne izvaja obveščanja zavarovancev in športnih društev v skladu z 29.
členom tega zakona.
(5) Z globo od 125 do 4.100 eurov se za
prekršek kaznuje odgovorna oseba upravljavca premostitvenega sklada, ki stori
prekršek iz prejšnjega odstavka.

Zakon o premostitvenem zavarovanju poklicnih
športnikov – ZPZPŠ (Uradni
list RS, št. 41/14) vsebuje naslednjo prehodno in
končno določbo:
»VIII. PREHODNA IN KONČNA DOLOČBA
39. člen
(rok za izdajo
podzakonskih aktov)
(1) Minister, pristojen za šport, izda
pravilnik o delu komisije ter predpiše obrazec iz 10. člena tega zakona v roku
šestih mesecev od uveljavitve tega zakona.
(2) Minister, pristojen za šport, vzpostavi
register zavarovancev ter predpiše obrazec za prijavo iz 11. člena tega zakona
v roku šestih mesecev od uveljavitve tega zakona.
(3) Agencija za trg vrednostnih papirjev
izda predpis iz petega odstavka 29. člena tega zakona v roku šestih mesecev od
uveljavitve tega zakona.
(4) Agencija za trg vrednostnih papirjev
izda obrazec iz drugega odstavka 31. člena tega zakona v roku šestih mesecev od
uveljavitve tega zakona.
40. člen
(sklenitev
pogodb o financiranju premostitvenega zavarovanja)
Zavezanci, vpisani v register iz 11. člena
tega zakona pred oblikovanjem premostitvenega sklada, sklenejo pogodbo o
financiranju premostitvenega zavarovanja za svoje zavarovance v 30 dneh po
oblikovanju premostitvenega sklada.
41. člen
(oblikovanje
premostitvenega sklada)
(1) Upravljavec oblikuje premostitveni
sklad in določi način konstituiranja odbora premostitvenega sklada v roku
12 mesecev od uveljavitve tega zakona.
(2) Odbor premostitvenega sklada sprejme
poslovnik o svojem delu v roku dveh mesecev od konstituiranja odbora.
42. člen
(pričetek
veljavnosti)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembi Zakona o premostitvenem
zavarovanju poklicnih športnikov –ZPZPŠ-A (Uradni list RS, št. 47/15) spreminja 41. člen zakona tako, da
se glasi:
»41. člen
(oblikovanje
premostitvenega sklada)
(1) Upravljavec oblikuje premostitveni
sklad in določi način konstituiranja odbora premostitvenega sklada do
1. novembra 2015.
(2) Odbor premostitvenega sklada sprejme
poslovnik o svojem delu v roku dveh mesecev od konstituiranja odbora.«;
ter vsebuje naslednjo končno določbo:
»2. člen 
Ta zakon začne veljati naslednji dan po
objavi v Uradnem listu Republike Slovenije.«.