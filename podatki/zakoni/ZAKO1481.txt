I. SPLOŠNE DOLOČBE
1. člen
Organi, ki jih skupščine samoupravnih
interesnih skupnosti, za območje republike ustanovijo za spremljanje
uresničevanja politike in odločitev ter za dajanje mnenj in predlogov Skupščini
SR Slovenije in njenemu izvršnemu svetu (v nadaljnjem besedilu: organi SIS),
opravljajo od 1. 1. 1990 do 31. 3. 1991 naloge
samoupravnih interesnih skupnosti, določene s tem zakonom.
Skupščine občin in posebnih
družbenopolitičnih skupnosti lahko z odlokom določijo naloge organov, ki jih ustanovijo
skupščine samoupravnih interesnih skupnostih za območje občine.
2. člen
Skupščine družbenopolitičnih skupnosti in
njihovi izvršni sveti so dolžni obravnavati mnenja in predloge organov SIS in
jih obvestiti o svojih stališčih.
Če organ SIS ugotovi, da izvršni svet ni
obravnaval njegovega mnenja ali predloga ali da je sprejel odločitev v
nasprotju s politiko, sprejeto v skupščini družbenopolitične skupnosti, o tem
obvesti skupščino ustrezne družbenopolitične skupnosti.
3. člen
Če izvršni svet skupščine družbenopolitične
skupnosti ugotovi, da je odločitev organa SIS v nasprotju z zakonom, drugim
predpisom ali splošnim aktom oziroma s politiko, sprejeto v skupščini družbenopolitične
skupnosti, tako odločitev zadrži in sam sprejme začasno odločitev.
Če izvršni svet skupščine družbenopolitične
skupnosti ugotovi, da organ SIS ni sprejel odločitve, ki bi jo moral sprejeti,
ga izvršni svet na to opozori in mu predlaga, da sprejme odločitev; če organ
SIS ne ravna v skladu z opozorilom, izvršni svet sam sprejme odločitev.
Izvršni svet skupščine družbenopolitične
skupnosti in odločitvi iz prejšnjih dveh odstavkov obvesti skupščino
družbenopolitične skupnosti.
4. člen
O posamičnih pravicah in obveznostih iz
razmerij v samoupravnih interesnih skupnostih odločajo od 1. 1. 1990 do
31. 3. 1991 organi, ki so bili pristojni za odločanje do 31.
12. 1989, če ni s tem zakonom drugače določeno. Ti organi odločajo na podlagi
samoupravnih splošnih aktov samoupravnih interesnih skupnosti, ki so bili v
veljavi do tega dne.
Če ni organov iz prejšnjega odstavka,
odločajo o posamičnih pravicah in obveznostih iz razmerij v samoupravni
interesni skupnosti organi iz 1. člena tega zakona.
Od 1. 4. 1991 odločajo o posamičnih
pravicah in obveznostih iz razmerij iz prvega odstavka tega člena pristojni
upravni organi. Ti organi odločajo na podlagi materialnopravnih določb splošnih
aktov samoupravnih interesnih skupnosti, ki so bili v veljavi do 31. 12. 1989, kolikor
ta razmerja niso urejena z zakonom in drugimi materialnopravnimi predpisi.
O zahtevah za sodno varstvo zoper dokončne posamične akte, ki
so jih do 31. 3. 1991 izdali organi iz prvega in drugega odstavka tega člena,
odločijo pristojna sodišča združenega dela.
5. člen
Strokovna in administrativno-tehnična ter
druga opravila za organe SIS opravljajo ustrezni upravni organi.
6. člen
S tem zakonom se na področju zdravstva,
zaposlovanja, cestnega gospodarstva, vodnega gospodarstva in požarne varnosti
ustanovijo republiški upravni organi, ki nastanejo iz delovnih skupnosti
samoupravnih interesnih skupnosti.
II. NALOGE ORGANOV SAMOUPRAVNIH INTERESNIH SKUPNOSTI
7. člen
Na področju kulture organ SIS odloča o:
-       
spremembah posameznih nalog iz republiškega programa, ki jih zaradi
različnih razlogov ni mogoče med letom uresničiti tako, kot so bile načrtovane,
in jih je zato treba med letom nadomestiti z novimi;
-       
razdelitvi finančnih sredstev, določenih v Skupščini SR Slovenije za
naloge, ki jih iz objektivnih razlogov ni mogoče v programu kulturnih
dejavnosti za leto 1990 vsebinsko dokončno opredeliti.
8. člen
Na področju športa organ SIS opravlja
naslednje naloge:
-       
določi v skladu z obsegom in namenom sredstev, določenih v Skupščini SR
Slovenije, program skupnih nalog športa v Sloveniji,
-       
določa osnove in merila za ugotavljanje povračil za programe oziroma
cene posamičnih storitev na podlagi veljavnih meril,
-       
odloča o uporabi sredstev Loterije Slovenije, namenjenih za gradnjo
športnih objektov in opremo v letu 1990.
9. člen
Na področju zdravstvenega varstva organ SIS
opravlja naslednje naloge:
-       
odloča o razdelitvi finančnih sredstev, določenih v Skupščini SR
Slovenije za program zdravstvenega varstva za leto 1990 po območjih, in
sredstev za naloge skupnega pomena,
-       
sprejema enotna merila in kriterije za sklepanje pogodb z izvajalci.
10. člen
Skupščina Zdravstvene skupnosti Slovenije
ustanovi odbore za uresničevanje programa zdravstvenega varstva in odbore za
varstvo pravic na območni ravni.
Odbori za uresničevanje programa zdravstvenega
varstva na območni ravni določajo pogoje in merila za sklepanje pogodb z
izvajalskimi organizacijami s področja zdravstvenega varstva glede na
posebnosti posameznega območja.
Odbori za varstvo pravic na območni ravni
odločajo o zahtevah, vlogah in pritožbah:
-       
uporabnikov glede uresničevanja pravic iz samoupravnega sporazuma o
uresničevanju zdravstvenega varstva,
-       
občanov glede omejevanja ali kršenja načela svobodne izbire zdravnika in
zdravstvene organizacije ter samoupravnega sporazuma o postopkih in načinu
uresničevanja pravic,
-       
občanov v primerih, ko ustrezni organi zdravstvenih organizacij in
podjetij ali drugih organizacij o vlogah niso odločili v določenem roku.
11. člen
Na področju socialnega varstva organi SIS:
-       
določa merila za dodeljevanje socialnovarstvenih pravic in sprejema
sklepe o valorizaciji socialnovarstvenih pravic,
-       
daje mnenje k razporeditvi sredstev za izvajanje redne dejavnosti
posebnih socialnih programov in investicijskih programov v invalidskih
organizacijah.
12. člen
Na področju otroškega varstva organ SIS
opravlja naslednje naloge:
-       
odloča o razdelitvi finančnih sredstev za izvajanje programa skupnih
nalog v skladu z obsegom in nameni, ki jih določi Skupščina SR Slovenije,
-       
določa osnove in merila za izvajanje vzgojno-varstvenih programov.
13. člen
Na področju socialnega skrbstva organ SIS
opravlja naslednje naloge:
-       
odloča o delitvi finančnih sredstev za izvajanje programa skupnih nalog
v skladu z obsegom in nameni, ki jih določi Skupščina SR Slovenije,
-       
določa osnove in merila za oblikovanje ceh storitev oziroma povračil za
opravljanje programov,
-       
sprejema sklepe o usklajevanju preživnin z gibanjem življenjskih
stroškov in osebnih dohodkov v SR Sloveniji,
-       
podeljuje priznanja socialnega skrbstva.
14. člen
Na področju zaposlovanja organ SIS opravlja
naslednje naloge:
-       
pripravlja osnove in predloge za dopolnitve ali spremembe oblik
štipendiranja,
-       
presoja ustreznost višine štipendij po posameznih oblikah in vrstah,
pripravlja predloge za valorizacije in spremembe meril ter za ustrezno
usmerjanje sredstev,
-       
razpisuje vse oblike štipendij v skupnem razpisu ter podeljuje
štipendije Titovega sklada.
15. člen
Na področju vodnega gospodarstva ustanovijo
skupščine območnih samoupravnih interesnih skupnosti za vodno gospodarstvo
organe SIS, ki dajejo v postopku izdaje vodnogospodarskega soglasja mnenje občinskim
upravnim organom, pristojnim za vodno gospodarstvo.
16. člen
Na področju stanovanjskega gospodarstva
organ SIS odloča o dodelitvi posojil za kadrovska stanovanja na nerazvitih
območjih.
17. člen
Na področju gozdarstva ustanovijo skupščine
območnih samoupravnih interesnih skupnosti za gozdarstvo organe SIS, ki dajejo:
-       
mnenja h gozdnogospodarskim načrtom,
-       
mnenja k lovskogospodarskim načrtom,
-       
soglasja k izbiri trase za gradnjo gozdnih cest,
-       
soglasja k osnutkom prostorskih izvedbenih aktov in k lokacijski
dokumentaciji.
18. člen
Na področju PTT prometa ustanovijo
skupščine območnih samoupravnih interesnih skupnosti za PTT promet organe SIS,
ki sklepajo sporazume o plačilu sorazmernega deleža vrednosti izgradnje novega
telefonskega priključka.
III. USTANOVITEV REPUBLIŠKIH UPRAVNIH ORGANOV
19. člen
(prenehal veljati)
20. člen
(prenehal veljati)
21. člen
(prenehal veljati)
22. člen
(prenehal veljati)
23. člen
(črtan)
IV. PRENEHANJE SAMOUPRAVNIH INTERESNIH SKUPNOSTI IN
KMETIJSKIH ZEMLJIŠKIH SKUPNOSTI
24. člen
Samoupravne interesne skupnosti in
kmetijsko zemljiške skupnosti, ki so bile ustanovljene na podlagi: 
1.     
zakona o zdravstvenem varstvu (Uradni list SRS, št. 1/80, 45/82 in
42/85),
2.     
zakona o svobodni menjavi dela na področju vzgoje in izobraževanja
(Uradni list SRS, št. 1/80 in 25/89),
3.     
zakona o socialnem skrbstvu (Uradni list SRS, št. 35/79 in 1/89),
4.     
zakona o družbenem varstvu otrok (Uradni list SRS, št. 35/79),
5.     
zakona o skupnostih socialnega varstva (Uradni list SRS, št. 8/80),
6.     
zakona o svobodni menjavi dela na področju kulturnih dejavnosti (Uradni
list SRS, št. 1/81),
7.     
zakona o raziskovalni dejavnosti in raziskovalnih skupnostih (Uradni
list SRS, št. 35/79),
8.     
zakona o svobodni menjavi dela na področju telesne kulture (Uradni list
SRS, št. 35/79),
9.     
zakona o zaposlovanju in zavarovanju za primer brezposelnosti (Uradni
list SRS, št. 8/78, 27/82 in 48/87), 
10.  
zakona: o energetskem gospodarstvu (Uradni list SRS, št. 33/81 in
29/86),
11.  
zakona o samoupravnih interesnih skupnostih za poštni, telegrafski in
telefonski promet (Uradni list SRS, št. 24/75),
12.  
zakona o samoupravni interesni skupnosti za železniški in luški promet
(Uradni list SRS, št. 18/74),
13.  
zakona o cestah (Uradni list SRS, št. 38/81, 7/86 in 37/87),
14.  
zakona o stanovanjskem gospodarstvu (Uradni list SRS, št. 3/81, 34/83,
24/85, 1/86 in 11/88),
15.  
zakona o komunalnih dejavnostih (Uradni list SRS, št. 8/82),
16.  
zakona o vodah (Uradni list SRS, št. 38/81 in 29/86),
17.  
zakona o varstvu zraka (Uradni list SRS, št. 13/75, 35/79 in 29/86),
18.  
zakona o gozdovih (Uradni list SRS, št. 18/85, 29/86 in 24/89),
19.  
zakona o pospeševanju proizvodnje hrane in zagotavljanju osnovne
preskrbe (Uradni list SRS, št. 46/86 in 45/87),
20.  
zakona o sistemu obrambe pred točo (Uradni list SRS, št. 33/79),
21.  
zakona o varstvu pred požarom (Uradni list SRS, št. 2/76 in 15/84),
22.  
zakona o kmetijskih zemljiščih (Uradni list SRS, št. 1/79, 11/81, 1/86
in 17/86 — prečiščeno besedilo)
prenehajo z delom 31. decembra 1989.
25. člen
Sredstva, pravice in obveznosti
samoupravnih interesnih skupnosti oziroma kmetijskih zemljiških skupnosti iz
prejšnjega člena in njihovih delovnih skupnosti, arhiv in dokumentacijo ter
drugo premoženje prevzamejo ustrezne družbenopolitične skupnosti v skladu s
prevzemom nalog po ustavnem zakonu za izvedbo ustavnih amandmajev IX do LXXXIX
k ustavi SR Slovenije (Uradni list SRS, št. 32/89).
Ne glede na določbo prejšnjega odstavka
ostanejo sredstva dela biološke amortizacije gozdov, namenjena za izvajanje
dejavnosti posebnega družbenega pomena na gozdnogospodarskem območju, pri
gozdnogospodarski delovni organizaciji; sredstva dela biološke amortizacije
gozdov, namenjena za izvajanje dejavnosti posebnega družbenega pomena na ravni
republike, pa se prenesejo na poseben račun pri republiškem upravnem organu,
pristojnem za gozdarstvo.
26. člen
Skupščine samoupravnih interesnih skupnosti
oziroma kmetijskih zemljiških skupnosti sprejmejo zaključni račun za leto 1989
do 31. januarja 1990 in ga predložijo izvršnemu svetu skupščine ustrezne
družbenopolitične skupnosti.
Ne glede na določbo 24. člena tega zakona
skupščine samoupravnih interesnih skupnosti oziroma kmetijskih zemljiških
skupnosti veljavno sklepajo tudi po 31. 12. 1989, vendar samo za sprejem
zaključnega računa.
Če skupščina posamezne samoupravne
interesne skupnosti oziroma kmetijske zemljiške skupnosti ne sprejme
zaključnega računa v roku iz drugega odstavka tega člena, ga sprejme organ
ustrezne samoupravne interesne skupnosti oziroma kmetijske zemljiške skupnosti
najkasneje do 8. februarja 1990.
27. člen
Samoupravne interesne skupnosti in
kmetijske zemljiške skupnosti iz 24. člena tega zakona izbriše sodišče iz
sodnega registra po uradni dolžnosti.

Zakon o določitvi nalog, ki jih od 1.1.1990
začasno opravljajo organi samoupravnih interesnih skupnosti in o ustanovitvi
določenih republiških upravnih organov (Uradni list SRS, št. 42/89) vsebuje
naslednje končne določbe:
»V. KONČNE DOLOČBE
28. člen
Če skupščina samoupravne interesne skupnosti
na posameznem področju ne ustanovi organa SIS, ustanovi tak organ na ravni
republike oziroma na območni ravni Skupščina SR Slovenije, na ravni občine pa
skupščina občine.
29. člen
V primerih, ko je z zakonom določeno,
da o posameznem vprašanju odloča upravni organ s soglasjem oziroma na podlagi
predhodnega mnenja samoupravne interesne skupnosti z istega področja, odloča
upravni organ brez soglasja oziroma predhodnega mnenja.
V primerih, ko je z zakonom določeno
soglasje oziroma predhodno mnenje samoupravne interesne skupnosti z drugega
področja, pa odloča upravni organ s soglasjem upravnega organa, pristojnega za
to področje, če s tem zakonom ni drugače določeno.
30. člen
Ta zakon začne veljati 1. 1. 1990.«.

Zakon o spremembah in dopolnitvah zakona o
določitvi nalog, ki jih od 1.1.1990 začasno opravljajo organi samoupravnih
interesnih skupnosti in o ustanovitvi določenih republiških upravnih organov
(Uradni list RS, št. 8/91) vsebuje naslednji končni določbi:
»4. člen
Republiška vodna uprava kot organ v sestavi
Republiškega sekretariata za varstvo okolja in urejanje prostora se odpravi in
preneha z delom z dnem uveljavitve tega zakona.
5. člen
Ta zakon začne veljati osmi dan po objavi v
Uradnem listu Republike Slovenije.«.

Zakon o organizaciji in delovnem področju
republiške uprave (Uradni list RS, št. 27/91) vsebuje naslednjo končno določbo:
»39. člen
Ta zakon začne
veljati osmi dan po objavi v Uradnem listu Republike Slovenije.«.