1. SPLOŠNA DOLOČBA
1. člen
(omejevanje rasti izdatkov)
(1) S tem zakonom se z namenom stabilizacije javnih financ
začasno omejuje rast določenih izdatkov državnega proračuna, proračunov občin,
Zavoda za pokojninsko in invalidsko zavarovanje Slovenije in Zavoda za
zdravstveno zavarovanje Slovenije na način, da se zmanjšuje višina uskladitev,
določena v zakonu, ki ureja usklajevanje transferjev posameznikom in
gospodinjstvom, in v zakonu, ki ureja pokojninsko in invalidsko zavarovanje.
(2) Ta zakon podaljšuje tudi rok za začetek uporabe določb
zakona, ki ureja vrtce.
(3) S tem zakonom se začasno omejujejo tudi prejemki in plače
javnih uslužbencev oziroma javnih uslužbenk (v nadaljnjem besedilu: javni
uslužbenci) in funkcionarjev oziroma funkcionark (v nadaljnjem besedilu:
funkcionarji).
(4) S tem zakonom se zmanjšuje tudi odstotek sofinanciranja
investicij občin, določen v zakonu, ki ureja financiranje občin.
2. TRANSFERJI IZ PRORAČUNA
2. člen
(usklajevanje transferjev)
(1) Transferji posameznikom in gospodinjstvom, ki se
usklajujejo na podlagi Zakona o usklajevanju transferjev posameznikom in
gospodinjstvom v Republiki Sloveniji (Uradni list RS, št. 114/06, 59/07 –
ZŠtip, 10/08 – ZVarDod, 71/08, 98/09 – ZIUZGK in 62/10 – ZUPJS; v nadaljnjem
besedilu: ZUTPG) se v letu 2011 usklajujejo v višini 25% v zakonu določenega
obsega uskladitve.
(2) (prenehal
veljati)
3. člen
(prenehal
veljati)
4. člen
(usklajevanje pokojnin in drugih nadomestil ter prejemkov)
(1) Ne glede na 150.a in 150.b člen Zakona o pokojninskem in
invalidskem zavarovanju (Uradni list RS, št. 109/06 – uradno prečiščeno
besedilo, 114/06 – ZUTPG in 10/08 – ZVarDod; v nadaljnjem besedilu: ZPIZ‑1), se
v letu 2011, pokojnine in drugi prejemki, priznani na podlagi pravic iz 4. in
431. člena ZPIZ‑1 (v nadaljnjem besedilu: prejemki) ter osnove, ki se
usklajujejo na podlagi ZPIZ‑1, pri izplačilu za februar 2011, uskladijo za 25%
dosežene rasti povprečne plače za leto 2010 v primerjavi s povprečno plačo za
koledarsko leto pred tem, pri izplačilu za november 2011 pa se uskladijo za 25%
dosežene rasti povprečne plače za obdobje januar–september leta 2011 v
primerjavi s povprečno plačo za obdobje januar–december 2010.
(2) Prejemki in osnove iz prejšnjega odstavka se v novembru
2011 uskladijo največ za toliko odstotkov, da povprečni mesečni porast najnižje
pokojninske osnove, veljavne v letu 2011, po opravljeni februarski in
novembrski uskladitvi, v primerjavi z mesečnim povprečjem te osnove, veljavne v
letu 2010, ne preseže 25% z Jesensko napovedjo gospodarskih gibanj Urada za makroekonomske
analize in razvoj ocenjene rasti povprečne plače za obdobje januar–december
2011, v primerjavi z njenim povprečjem za obdobje januar–december 2010.
(3) Pokojnine in drugi prejemki iz pokojninskega in
invalidskega zavarovanja, ki so urejeni s posebnimi predpisi, usklajujejo pa se
v višini in v rokih iz 150.a in 150.b člena ZPIZ‑1, se usklajujejo skladno s
prvim in drugim odstavkom tega člena.
(4) (prenehal
veljati)
(5) Višji znesek letnega dodatka iz 136.b člena ZPIZ‑1 se v
letu 2011 izplača v višini 367,95 eurov, nižji pa v višini 223,55 eurov.
3. PLAČE JAVNIH USLUŽBENCEV IN FUNKCIONARJEV
5. člen
(prenehal
veljati)
6. člen
(redna delovna uspešnost)
Ne glede na določbe ZSPJS javnim uslužbencem in funkcionarjem
v letih 2011 in 2012 ne pripada del plače za redno delovno uspešnost.
7. člen
(povečan obseg dela)
(1) Ne glede na prvi odstavek 4. člena Uredbe o delovni
uspešnosti iz naslova povečanega obsega dela za javne uslužbence (Uradni list
RS, št. 53/08 in 89/08; v nadaljnjem besedilu: Uredba o delovni uspešnosti) in
splošnih aktov, ki urejajo plačilo delovne uspešnosti iz naslova povečanega
obsega dela za javne uslužbence v drugih državnih organih, lahko v letih 2011
in 2012, višina dela plače javnega uslužbenca za plačilo delovne uspešnosti pri
opravljanju rednih delovnih nalog uporabnika proračuna ali projekta,
načrtovanega v okviru sprejetega finančnega načrta uporabnika proračuna, znaša
največ 20% njegove osnovne plače. Če se javnemu uslužbencu izplačuje del plače
za plačilo delovne uspešnosti iz naslova povečanega obsega dela tudi iz naslova
in sredstev posebnega projekta, lahko del plače znaša skupno (iz obeh naslovov)
največ 30% njegove osnovne plače.
(2) Javnim uslužbencem, za katere velja Uredba o plačah
direktorjev v javnem sektorju (Uradni list RS, št. 73/05, 103/05, 12/06, 36/06,
46/06, 77/06, 128/06, 37/07, 95/07, 112/07, 104/08, 123/08, 21/09, 61/09,
91/09, 3/10, 27/10, 45/10, 62/10 in 88/10), se del plače za delovno uspešnost
iz naslova povečanega obsega dela v letih 2011 in 2012 izplačuje v skladu z
drugim odstavkom 4. člena Uredbe o delovni uspešnosti.
(3) Za izplačilo delovne uspešnosti iz naslova povečanega
obsega dela pri opravljanju rednih delovnih nalog lahko, v letih 2011 in 2012,
uporabniki proračuna porabijo največ 60% sredstev iz prihrankov, določenih v
22.d členu ZSPJS.
8. člen
(napredovanje v višji plačni razred in višji naziv)
(1) Ne glede na 16. in 17. člen ZSPJS in na njegovi podlagi
sprejetih predpisov ter ne glede na določbe drugih predpisov in splošnih aktov,
javni uslužbenci in funkcionarji, ki izpolnjujejo pogoje za napredovanje v letu
2011, v letu 2011 ne napredujejo v višji plačni razred. V letu 2012 se
napredovanja v višji plačni razred, v naziv in v višji naziv uredijo ob
ureditvi višine uskladitve vrednosti plačnih razredov za leto 2012, skladno s
5. členom ZSPJS.
(2) Javni uslužbenci in funkcionarji, ki v letu 2011
napredujejo v naziv ali višji naziv, pridobijo pravico do plače v skladu s
pridobljenim nazivom ali višjim nazivom s 1. 1. 2012.
(3) Ne glede na prejšnji odstavek javni uslužbenci in
funkcionarji, v letu 2011 pridobijo pravico do plače v skladu s pridobljenim
nazivom ali višjim nazivom, če je pridobitev naziva ali višjega naziva pogoj za
opravljanje dela na delovnem mestu, na katerega se javni uslužbenec premešča
oziroma za katerega sklepa pogodbo o zaposlitvi.
(4) Glede na nenapredovanje v višji plačni razred v letu
2011, se leto 2011 ne šteje v napredovalno obdobje za napredovanje v višji
plačni razred.
9. člen
(plače funkcionarjev)
(1) Ne glede na določbe ZSPJS in drugih predpisov se
funkcionarjem izvede odprava zadnje tretjine oziroma četrtine nesorazmerij v
osnovnih plačah s 1. oktobrom v drugem letu, ki sledi letu, v katerem
realna rast bruto družbenega proizvoda preseže 2,5%.
(2) Ne glede na določbe drugih členov ZSPJS se sodnikom
ustavnega sodišča, generalnemu sekretarju ustavnega sodišča, sodnikom, državnim
tožilcem in državnim pravobranilcem tudi v obdobju od 1. 12. 2010 do
31. 12. 2011 plače obračunavajo in izplačujejo v skladu s 17. do 24.
členom Zakona o spremembah in dopolnitvah Zakona o sistemu plač v javnem sektorju
(Uradni list RS, št. 91/09 – ZSPJS‑L).
(3) Za omejitev učinkov finančne krize se začasno, od
1. 1. 2011 do 31. 12. 2011, določi znižanje plač funkcionarjev
za znesek v višini 4% osnovne plače posameznega funkcionarja.
(4) Ne glede na določbe predpisov, ki določajo višino
nadomestila funkcionarju po prenehanju funkcije, se plača funkcionarja,
določena v skladu s prejšnjim odstavkom, upošteva kot osnova za določitev
višine nadomestila plače funkcionarju po prenehanju funkcije.
(5) Na način iz tretjega odstavka tega člena se določijo tudi
plače osebam, ki status funkcionarja pridobijo po uveljavitvi tega zakona.
4. SOFINANCIRANJE INVESTICIJ OBČIN
10. člen
(sofinanciranje investicij občin)
Ne glede na drugi odstavek 21. člena in 39. člen Zakona o
financiranju občin (Uradni list RS, št. 123/06 in 57/08; v nadaljnjem besedilu:
ZFO‑1) se del sredstev za sofinanciranje investicij občin iz prvega odstavka
21. člena ZFO‑1 zagotavlja v letih 2011 in 2012 v višini 4% skupne primerne
porabe občin.

Zakon o interventnih ukrepih – ZIU (Uradni
list RS, št. 94/10)
vsebuje naslednjo končno določbo:
»5. KONČNA DOLOČBA
11. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o dodatnih interventnih ukrepih za leto
2012 – ZDIU12 (Uradni list RS, št. 110/11)
določa tudi:
»6. člen
(napredovanje v višji
plačni razred in višji naziv)
[ … ]
(2) Ne glede na 8. člen Zakona o interventnih ukrepih (Uradni
list RS, št. 94/10) javni uslužbenci in funkcionarji, ki so v letu 2011, in ki
bodo do 30. junija 2012 napredovali v naziv ali višji naziv, pridobijo pravico
do plače v skladu s pridobljenim nazivom ali višjim nazivom s 1. julijem 2012.
(3) Ne glede na prejšnji odstavek javni uslužbenci in
funkcionarji v letu 2012 pridobijo pravico do plače v skladu s pridobljenim
nazivom ali višjim nazivom, če je pridobitev naziva ali višjega naziva pogoj za
opravljanje dela na delovnem mestu, na katerega se javni uslužbenec premešča
oziroma za katerega sklepa pogodbo o zaposlitvi.«; 
ter vsebuje naslednjo končno določbo:
»10. člen
Ta zakon začne veljati 1. januarja 2012.«.

Zakon za uravnoteženje javnih financ – ZUJF
(Uradni list RS, št. 40/12)
določa tudi:
»156. člen
(odprava nesorazmerij v
osnovnih plačah funkcionarjev)
Odprava zadnje tretjine oziroma četrtine nesorazmerij v
osnovnih plačah funkcionarjev se ne glede na določbe Zakona o sistemu plač v
javnem sektorju in prvega odstavka 9. člena Zakona o interventnih ukrepih
(Uradni list RS, št. 94/10 in 110/11 – ZDIU12) izvede s prvim dnem v mesecu, ki
sledi mesecu, v katerem je uveljavljen ta zakon.«;
ter vsebuje naslednjo končno določbo:
»VI. DEL
KONČNA DOLOČBA
251. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.«.