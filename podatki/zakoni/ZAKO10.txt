I. SPLOŠNE DOLOČBE
1. člen
Ta zakon ureja statusna vprašanja zavodov.
Zavodi so organizacije, ki se ustanovijo za
opravljanje dejavnosti vzgoje in izobraževanja, znanosti, kulture, športa,
zdravstva, socialnega varstva, otroškega varstva, invalidskega varstva,
socialnega zavarovanja ali drugih dejavnosti, če cilj opravljanja dejavnosti ni
pridobivanje dobička.
2. člen
Zavode lahko ustanovijo domače in tuje
fizične in pravne osebe, če ni za posamezne dejavnosti ali za posamezne vrste
zavodov z zakonom drugače določeno.
3. člen
Za opravljanje javnih služb se ustanovijo
javni zavodi.
Javni zavodi se lahko ustanovijo tudi za
opravljanje dejavnosti, ki niso opredeljene kot javne službe, če se opravljanje
dejavnosti zagotavlja na način in pod pogoji, ki veljajo za javno službo.
Javne zavode ustanovijo republika, občine,
mesto in druge z zakonom pooblaščene javne pravne osebe.
Samoupravna narodnostna skupnost ima pravico
soustanoviti ali tudi sama ustanoviti javni zavod, ki opravlja dejavnost,
pomembno za uresničevanje pravic narodnosti.
Soustanovitelji javnega zavoda so lahko
tudi druge pravne in fizične osebe.
4. člen
Zavodi so pravne osebe s pravicami,
obveznostmi in odgovornostmi, ki jih določata zakon in akt o ustanovitvi.
Javni zavod je pravna oseba, če ni z
zakonom oziroma odlokom občine ali mesta drugače določeno.
Če so javnemu zavodu, ki ni pravna oseba, z
aktom o ustanovitvi dana določena pooblastila v pravnem prometu, izvršuje ta
pooblastila v imenu in za račun ustanovitelja.
5. člen
Delovna razmerja, udeležba delavcev pri
upravljanju in uresničevanje sindikalnih pravic delavcev v zavodih se urejajo v
skladu z zakonom in kolektivno pogodbo.
6. člen
Določbe tega zakona se uporabljajo, če niso
v posebnih zakonih posamezna vprašanja drugače urejena.
Določbe tega zakona se ne uporabljajo za
zavode, ki se ustanovijo kot upravni organi ali upravne organizacije po
predpisih o državni upravi.
II. USTANOVITEV ZAVODA
7. člen
Zavod se lahko ustanovi, če so zagotovljena
sredstva za ustanovitev in začetek dela zavoda in če so izpolnjeni drugi z
zakonom določeni pogoji.
8. člen
Akt o ustanovitvi zavoda vsebuje:
-       
ime in sedež oziroma prebivališče ustanovitelja,
-       
ime in sedež zavoda,
-       
dejavnosti zavoda,
-       
določbe o organih zavoda,
-       
sredstva, ki so zavodu zagotovljena za ustanovitev in začetek dela,
-       
vire, način in pogoje pridobivanja sredstev za delo zavoda,
-       
način razpolaganja s presežkom prihodkov nad odhodki in način kritja
primankljaja sredstev za delo zavoda,
-       
pravice, obveznosti in odgovornosti zavoda v pravnem prometu,
-       
določbe o odgovornosti ustanovitelja za obveznosti zavoda,
-       
medsebojne pravice in obveznosti ustanovitelja in zavoda,
-       
druge določbe v skladu z zakonom.
9. člen
Če zavod ustanovi več ustanoviteljev, se
njihove medsebojne pravice, obveznosti in odgovornosti uredijo s pogodbo.
10. člen
Če se javni zavod ustanovi z zakonom ali
odlokom občine ali mesta, se vprašanja, ki niso urejena z zakonom oziroma
odlokom, uredijo z aktom pristojnega organa.
11. člen
Ko sprejme akt o ustanovitvi, imenuje
ustanovitelj vršilca dolžnosti poslovodnega organa, ki je pooblaščen, da pod
nadzorstvom ustanovitelja opravi priprave za začetek dela zavoda.
12. člen
Z vpisom akta o ustanovitvi v sodni
register pridobi zavod pravno sposobnost.
III. IME IN SEDEŽ ZAVODA
13. člen
Ime zavoda vsebuje označbo, ki navaja na
dejavnost, in sedež zavoda.
Ime zavoda lahko vsebuje ime ustanovitelja.
Ime zavoda sme vsebovati ime republike,
občine ali mesta le z dovoljenjem pristojnega organa, če ustanovitelj zavoda ni
republika, občina ali mesto.
Ime zavoda lahko vsebuje ime zgodovinske
ali druge umrle pomembne osebnosti. Za uvrstitev imena take osebnosti v ime
zavoda je potrebna privolitev njenih zakonitih dedičev.
Sestavni del imena je lahko tudi znak ali
grafična oblika imena.
Zavod ima lahko skrajšano ime.
14. člen
Zavod sme pri svojem poslovanju uporabljati
samo tisto ime. ki je vpisano v sodni register.
V sodnem registru pri istem sodišču ne sme
biti vpisano pod istim imenom dvoje ali več zavodov, ki opravljajo enako
dejavnost.
Če dvoje ali več zavodov, ki opravljajo
enako dejavnost in imajo sedež na območju istega registrskega sodišča, priglasi
za vpis v register enako ime, ima pravico do vpisa tega imena zavod, ki je prvi
priglasil ime za vpis v sodni register.
15. člen
Zavod ima pravico pred pristojnim sodiščem
zahtevati varstvo imena zoper zavod ali podjetje, ki je vpisano v sodni
register pri istem ali drugem sodišču pod enakim ali podobnim imenom.
Zahteva za varstvo imena se lahko vloži v
treh letih od dneva, ko je bilo ime zavoda oziroma podjetja, zoper katero se
zahteva varstvo, vpisano v sodni register.
Zavodu ali podjetju, zoper katerega se
zahteva varstvo imena, sodišče prepove uporabljali ime, če spozna, da je
zahteva upravičena.
V primeru iz prejšnjega odstavka prisodi
sodišče tožniku na njegovo zahtevo glede na okoliščine primerno odškodnino.
16. člen
Sedež zavoda je kraj, v katerem zavod
opravlja dejavnost.
Če zavod opravlja dejavnost v več krajih,
je sedež zavoda kraj, v katerem je sedež poslovodnega organa.
17. člen
Zavod lahko spremeni ime in sedež le s
soglasjem ustanovitelja.
IV. DEJAVNOSTI ZAVODA
18. člen
Zavod lahko opravlja eno ali več
dejavnosti.
Zavod lahko opravlja gospodarsko dejavnost,
če je ta namenjena opravljanju dejavnosti, za katero je zavod ustanovljen.
19. člen
Zavod ne sme začeti opravljati dejavnosti ali
spremeniti pogojev za njeno opravljanje, dokler pristojni organ ni izdal
odločbe, da so izpolnjeni pogoji, predpisani za opravljanje dejavnosti, pogoji
glede tehnične opremljenosti in varstva pri delu ter drugi predpisani pogoji.
20. člen
Zavod lahko spremeni ali razširi dejavnost
le s soglasjem ustanovitelja.
Zavod lahko v okviru svoje dejavnosti
ustanovi drug zavod ali podjetje s soglasjem ustanovitelja.
21. člen
Zavod lahko sklepa pogodbe in opravlja
druge pravne posle samo v okviru dejavnosti, ki je vpisana v sodni register.
V. OPRAVLJANJE JAVNIH SLUŽB
22. člen
Kot javne službe se opravljajo z zakonom
oziroma odlokom občine ali mesta na podlagi zakona določene dejavnosti, katerih
trajno in nemoteno opravljanje zagotavlja v javnem interesu republika, občina
ali mesto.
23. člen
Javne službe opravljajo javni zavodi.
Javno službo lahko opravlja tudi drug zavod
na podlagi koncesije. Tak zavod ima glede opravljanja javne službe pravice,
dolžnosti in odgovornosti javnega zavoda (v nadaljnjem besedilu: zavod s
pravico javnosti).
24. člen
Koncesija za opravljanje javne službe se
lahko da zavodu, ki ni ustanovljen kot javni zavod, če izpolnjuje za
opravljanje javne službe predpisane pogoje.
25. člen
Koncesija za opravljanje javne službe se
lahko da z zakonom ali odlokom občine ali mesta ali z odločbo pristojnega
organa v skladu z zakonom oziroma odlokom (akt o koncesiji).
26. člen
Organ, ki daje koncesijo (koncedent), in zavod, ki se mu daje koncesija (koncesionar), skleneta pogodbo
o koncesiji.
S pogodbo o koncesiji se uredijo razmerja v
zvezi z opravljanjem javne službe med koncedentom in koncesionarjem ter
določijo pogoji, pod katerimi mora koncesionar opravljati javno službo, v
skladu s predpisi, ki urejajo javno službo.
Koncedent lahko da koncesionarju v uporabo
za opravljanje javne službe potrebne prostore in opremo.
27. člen
Koncesija se lahko da za določen čas.
Koncesija preneha s potekom časa, za
katerega je bila dana, ali na podlagi odpovedi v roku,
določenem z aktom o koncesiji.
Koncedent lahko odvzame koncesijo, če
koncesionar ne opravlja javne službe v skladu s predpisi in aktom o koncesiji
ter s pogodbo o koncesiji.
28. člen
Koncesija za opravljanje javne službe po
določbah 25., 26 in 27. člena tega zakona se lahko da tudi podjetju, društvu,
drugi organizaciji ali posamezniku, ki izpolnjuje za opravljanje javne službe
predpisane pogoje.
VI. ORGANI ZAVODA
1. Svet
29. člen
Zavod upravlja svet ali drug kolegijski
organ upravIjanja (v nadaljnjem besedilu: svet).
Svet zavoda sestavljajo predstavniki
ustanovitelja, predstavniki delavcev zavoda ter predstavniki uporabnikov oziroma zainteresirane javnosti.
Sestava, način imenovanja oziroma izvolitve
članov, trajanje mandata in pristojnosti sveta se določijo z zakonom ali aktom
o ustanovitvi oziroma s statutom ali pravili zavoda.
30. člen
Svet zavoda sprejema statut oziroma pravila
in druge splošne akte zavoda, sprejema programe dela in razvoja zavoda ter
spremlja njihovo izvrševanje, določa finančni načrt in sprejema zaključni račun
zavoda, predlaga ustanovitelju spremembo ali razširitev dejavnosti, daje
ustanovitelju in direktorju zavoda predloge in mnenja o posameznih vprašanjih
in opravlja druge z zakonom ali aktom o ustanovitvi oziroma s statutom ali
pravili zavoda določene zadeve.
2. Direktor
31. člen
Poslovodni organ zavoda je direktor ali
drug individualni organ (v nadaljnjem besedilu: direktor).
Direktor organizira in vodi delo in poslovanje
zavoda, predstavlja in zastopa zavod in je odgovoren za zakonitost dela zavoda.
Direktor vodi strokovno delo zavoda in je
odgovoren za strokovnost dela zavodu, če ni z zakonom ali aktom o ustanovitvi
glede na naravo dejavnosti in obseg dela na poslovodni funkciji določeno, da
sta poslovodna funkcija in funkcija vodenja strokovnega dela zavoda ločeni.
32. člen
Direktorja imenuje in razrešuje
ustanovitelj, če ni z zakonom ali aktom o ustanovitvi za to pooblaščen svet
zavoda.
Kadar je za imenovanje in razrešitev
direktorja javnega zavoda pooblaščen svet zavoda, daje k imenovanju in
razrešitvi soglasje ustanovitelj, če z zakonom ni drugače določeno.
Če poslovodna funkcija in funkcija vodenja
strokovnega dela nista ločeni, imenuje in razrešuje direktorja svet zavoda s
soglasjem ustanovitelja.
Direktor zavoda s pravico javnosti se
imenuje in razrešuje s soglasjem pristojnega organa republike, občine ali
mesta, če je tako določeno z zakonom oziroma odlokom občine ali mesta.
33. člen
Za direktorja zavoda je lahko imenovan,
kdor izpolnjuje pogoje, določene z zakonom in aktom o ustanovitvi oziroma s
statutom ali pravili zavoda.
Mandat direktorja traja štiri leta, če ni z
zakonom ali aktom o ustanovitvi drugače določeno. Po preteku mandatne dobe je
ista oseba lahko znova imenovana za direktorja.
34. člen
Direktor zavoda se imenuje na podlagi
javnega razpisa, če ni z zakonom ali aktom o ustanovitvi drugače določeno.
35. člen
Razpis za imenovanje direktorja se objavi v
sredstvih javnega obveščanja. V razpisu se določijo pogoji, ki jih mora
izpolnjevali kandidat, čas, za katerega bo imenovan, rok, do katerega se
prejemajo prijave kandidatov in rok, v katerem bodo prijavljeni kandidati
obveščeni o izbiri. Rok, do katerega se sprejemajo prijave kandidatov, ne sme
biti krajši kot 8 dni, rok, v katerem se kandidati obvestijo o izbiri, pa ne
daljši kot 30 dni od dneva objave razpisa.
36. člen
Organ, ki je pristojen za imenovanje, mora
v roku, določenem v razpisu, obvestiti vsakega prijavljenega kandidata o izbiri
in ga poučiti, da ima pravico pregledati razpisno gradivo in v petnajstih dneh
po prejemu obvestila zahtevati sodno varstvo pri pristojnem sodišču, če misli,
da je bil kršen za izvedbo razpisa določeni postopek in da je ta kršitev lahko
bistveno vplivala na odločitev o izbiri kandidata ali da izbrani kandidat ne
izpolnjuje v razpisu določenih pogojev.
Če imenuje direktorja organ republike,
občine ali mesta, se zahteva za sodno varstvo vloži pri sodišču, pristojnem za
upravne spore, ki odloči o zahtevi po postopku, določenem za te spore. V drugih
primerih se zahteva za sodno varstvo vloži pri sodišču, pristojnem za delovne
spore.
37. člen
Če se na razpis nihče ni prijavil ali če
nihče od prijavljenih kandidatov ni bil izbran, se razpis ponovi. Za čas do
imenovanja direktorja na podlagi ponovljenega razpisa se imenuje vršilec
dolžnosti direktorja, vendar najdlje za eno leto.
38. člen
Direktor je lahko razrešen pred potekom
časa, za katerega je imenovan.
Pristojni organ je dolžan razrešiti
direktorja:
-       
če direktor sam zahteva razrešitev,
-       
če nastane kateri od razlogov, ko po predpisih o delovnih razmerjih
preneha delovno razmerje po samem zakonu,
-       
če direktor pri svojem delu ne ravna po predpisih in splošnih aktih
zavoda ali neutemeljeno ne izvršuje sklepov organov zavoda ali ravna v
nasprotju z njimi,
-       
če direktor s svojim nevestnim ali nepravilnim delom povzroči zavodu
večjo škodo ali če zanemarja ali malomarno opravlja svoje dolžnosti, tako da
nastanejo ali bi lahko nastale hujše motnje pri opravljanju dejavnosti zavoda.
Pristojni organ mora pred sprejemom sklepa
o razrešitvi seznaniti direktorja z razlogi za razrešitev in mu dati možnost,
da se o njih izjavi.
39. člen
Zoper sklep o razrešitvi ima prizadeti
pravico zahtevati sodno varstvo, če meni, da je bil kršen za razrešitev
določeni postopek in da je ta kršitev lahko bistveno vplivala na odločitev ali
da niso podani razlogi za razrešitev, določeni v drugem odstavku 38. člena tega
zakona.
Zahteva za sodno varstvo se vloži v
petnajstih dneh po prejemu sklepa o razrešitvi pri pristojnem sodišču iz
drugega odstavka 36. člena tega zakona.
3. Strokovni vodja
40. člen
Strokovno delo zavoda vodi strokovni vodja,
če je tako določeno z zakonom ali aktom o ustanovitvi.
Pravice, dolžnosti in odgovornosti
strokovnega vodje se določijo s statutom ali pravili zavoda v skladu z zakonom
oziroma aktom o ustanovitvi.
41. člen
Strokovnega vodjo imenuje in razrešuje svet
zavoda po predhodnem mnenju strokovnega sveta, če ni z zakonom ali aktom o
ustanovitvi drugače določeno.
42. člen
Glede imenovanja in razrešitve strokovnega
vodje se smiselno uporabljajo določbe 33. do 39. člena tega zakona.
4. Strokovni svet
43. člen
Zavod ima strokovni svet ali drug
kolegijski strokovni organ (v nadaljnjem besedilu: strokovni svet).
Sestava, način oblikovanja in naloge
strokovnega sveta zavoda se določijo s statutom ali pravili zavoda v skladu z
zakonom in aktom o ustanovitvi.
44. člen
Strokovni svet obravnava vprašanja s
področja strokovnega dela zavoda, odloča o strokovnih vprašanjih v okviru
pooblastil, določenih v statutu ali pravilih zavoda, določa strokovne podlage
za programe dela in razvoja zavoda, daje svetu, direktorju in strokovnemu vodji
mnenja in predloge glede organizacije dela in pogojev za razvoj dejavnosti ter
opravlja druge z zakonom ali aktom o ustanovitvi oziroma s statutom ali pravili
zavoda določene naloge.
VII. SPLOŠNI AKTI ZAVODA
45. člen
Zavod ima statut ali pravila.
S statutom ali pravili zavoda se ureja
organizacija zavoda, organi, njihove pristojnosti in način odločanja ter druga
vprašanja, pomembna za opravljanje dejavnosti in poslovanje zavoda, v skladu z
zakonom in aktom o ustanovitvi.
Zavod ima lahko tudi druge splošne akte, s
katerimi se urejajo vprašanja, pomembna za delo in poslovanje zavoda, v skladu
s statutom oziroma pravili.
46. člen
Statut oziroma pravila zavoda sprejme svet
zavoda s soglasjem ustanovitelja.
Druge splošne akte sprejme svet zavoda, če
ni s statutom oziroma pravili zavoda določeno, da jih sprejme direktor.
VIII. ORGANIZACIJA ZAVODA
47. člen
Organizacija zavoda se določi s statutom
oziroma pravili zavoda.
V zavodu se lahko za opravljanje posamezne
dejavnosti ali dela dejavnosti ali za opravljanje dejavnosti na določenem
območju oblikujejo organizacijske enote.
S statutom oziroma pravili zavoda je lahko
določeno, da imajo posamezne organizacijske enote pooblastila v pravnem
prometu. Organizacijske enote izvršujejo ta pooblastila v imenu in za račun
zavoda.
IX. SREDSTVA ZA DELO IN ODGOVORNOST ZA OBVEZNOSTI ZAVODA
48. člen
Zavod pridobiva sredstva za delo iz
sredstev ustanovitelja, s plačili za storitve, s prodajo blaga in storitev na
trgu in iz drugih virov na način in pod pogoji, določenimi z zakonom in aktom o
ustanovitvi.
Presežek prihodkov nad odhodki sme zavod
uporabiti le za opravljanje in razvoj dejavnosti, če ni z aktom o ustanovitvi
drugače določeno.
49. člen
Zavod je odgovoren za svoje obveznosti s
sredstvi, s katerimi lahko razpolaga.
Ustanovitelj je odgovoren za obveznosti
zavoda, če ni z zakonom ali aktom o ustanovitvi drugače določeno.
X. NADZOR
50. člen
Nadzor nad zakonitostjo dela zavoda
opravljajo pristojni državni organi.
Nadzor nad finančnim poslovanjem zavoda
opravljajo pristojni držav ni organi oziroma pooblaščene organizacije.
Nadzor nad strokovnostjo dela zavodu
opravljajo z zakonom določeni strokovni organi.
XI. STATUSNE SPREMEMBE
51. člen
Ustanovitelj lahko odloči, da se zavod
pripoji drugemu zavodu, da se dvoje ali več zavodov spoji v en zavod ali da se
zavod razdeli na dvoje ali več zavodov.
Ustanovitelj lahko odloči, da se
organizacijska enota zavoda izloči in pripoji drugemu zavodu ali organizira kot
samostojen zavod.
Ustanovitelj lahko odloči, da se zavod ali
njegova organizacijska enota organizira kot podjetje.
XII. POVEZOVANJE ZAVODOV
52. člen
Zavodi se lahko s soglasjem ustanovitelja
povezujejo v skupnosti zavodov za opravljanje skupnih zadev.
Zadeve, ki jih opravlja skupnost zavodov,
organi in organizacija skupnosti se določijo z aktom o ustanovitvi skupnosti in
njenim statutom oziroma pravili.
Skupnost zavodov je pravna oseba, če ni z
aktom o ustanovitvi skupnosti drugače določeno.
53. člen
Zavodi se združujejo v zbornice ali druga
splošna združenja, če tako določa zakon.
XIII. PRENEHANJE ZAVODA
54. člen
Zavod preneha:
-       
če se s pravnomočno odločbo ugotovi ničnost vpisa zavoda v sodni
register,
-       
če je zavodu izrečen ukrep prepovedi opravljanja dejavnosti, ker ne
izpolnjuje pogojev za opravljanje dejavnosti, pa v roku, določenem z izrečenim
ukrepom, ne izpolni pogojev za opravljanje te dejavnosti,
-       
če ustanovitelj sprejme akt o prenehanju zavoda, ker so prenehale
potrebe oziroma pogoji za opravljanje dejavnosti, za katero je bil zavod
ustanovljen,
-       
če se pripoji drugemu zavodu ali spoji z drugim zavodom ali razdeli v
dvoje ali več zavodov,
-       
če se organizira kot podjetje,
-       
v drugih primerih, določenih z zakonom ali aktom o ustanovitvi.
V primerih iz prve, druge in tretje alinee
prejšnjega odstavka se opravi postopek likvidacije zavoda v skladu z zakonom.
55. člen
Zavod lahko preneha na podlagi stečaja, če
ustanovitelj po zakonu ali aktu o ustanovitvi ni odgovoren za obveznosti
zavoda.
XIV. VPIS V SODNI REGISTER
56. člen
V sodni register se vpiše zavod, ki je
pravna oseba, in njegova organizacijska enota, ki ima pooblastila v pravnem
prometu.
V sodni register se vpiše tudi skupnost
zavodov, ki je pravna oseba.
57. člen
V sodni register se vpiše ustanovitev,
statusne spremembe in prenehanje zavoda.
V sodni register se vpišejo podatki, ki so
pomembni za pravni promet: ime in sedež zavoda, dejavnosti zavoda, pravice,
obveznosti in odgovornosti zavoda v pravnem prometu, pooblastila
organizacijskih enot v pravnem prometu, imena oseb. ki so pooblaščene za
zastopanje, in obseg njihovih pooblastil, ime in sedež oziroma prebivališče
ustanovitelja, odgovornost ustanovitelja za obveznosti zavoda, datum in oznaka
akta o ustanovitvi ter drugi podatki, določeni z zakonom.
Določbe prejšnjih dveh odstavkov se
primerno uporabljajo tudi za skupnost zavodov.
58. člen
Vpis v sodni register se opravi na zahtevo
pooblaščene osebe.
Vpis v sodni register ima pravni učinek
nasproti tretjim osebam od dneva vpisa.
59. člen
Podatki vpisani v sodni register so javni
in se objavijo v Uradnem listu Republike Slovenije.
XV. KAZENSKE DOLOČBE
60. člen
(prenehal
veljati)
61. člen
Zavod se kaznuje za prekršek z denarno
kaznijo od 600 do 9.000 din:
1.     
(prenehala
veljati),
2.     
če pri svojem poslovanju ne uporablja imena tako, kot je vpisano v sodni
register (prvi odstavek 14. člena).
Z denarno kaznijo od 200 do 2.000 din se
kaznuje za prekršek tudi odgovorna oseba v zavodu, ki stori dejanje iz
prejšnjega odstavka.

Zakon o zavodih
(Uradni list RS, št. 12/91) vsebuje naslednje prehodne in končne določbe:
»XVI. PREHODNE IN KONČNE DOLOČBE
62. člen
Obstoječe delovne organizacije, ki
opravljajo dejavnost vzgoje in izobraževanja, znanosti, kulture, športa,
zdravstva, otroškega varstva in socialnega varstva ter RTV Slovenija
nadaljujejo delo od 1. aprila 1991 kot zavodi pod pogoji, pod katerimi so
vpisane v sodni register.
Temeljne organizacije združenega dela v
sestavi delovnih organizacij iz prejšnjega odstavka postanejo organizacijske
enote zavoda s pooblastili v pravnem prometu, ki so vpisana v sodni register;
ta pooblastila izvršujejo od 1. aprila 1991 v imenu in za račun zavoda.
Sestavljene organizacije združenega dela in
skupnosti delovnih organizacij iz prvega odstavka tega člena nadaljujejo delo
od 1. aprila 1991 kot skupnosti zavodov pod pogoji, pod katerimi so vpisane v
sodni register.
63. člen
Ustanovitelj delovne organizacije iz prvega
odstavka 62. člena tega zakona lahko odloči, da se temeljna organizacija
združenega dela v njeni sestavi izloči in organizira kot samostojen zavod.
Ustanovitelj delovne organizacije iz prvega
odstavka 62. člena tega zakona lahko odloči, da se delovna organizacija ali
temeljna organizacija združenega dela v njeni sestavi organizira kot podjetje,
če pretežni del celotnega prihodka pridobiva s prodajo blaga ali storitev na
trgu.
64. člen
Dokler ne bodo s posebnimi zakoni ter
občinskimi oziroma mestnimi odloki opredeljene javne službe, se za javne službe
štejejo dejavnosti oziroma zadeve, ki so z zakonom ali odlokom skupščine družbenopolitične
skupnosti, ki temelji na zakonu, določene kot dejavnosti oziroma zadeve
posebnega družbenega pomena.
Delovne organizacije iz prvega odstavka 62.
člena tega zakona, ki opravljajo dejavnosti oziroma zadeve posebnega družbenega
pomena, nadaljujejo delo kot javni zavodi, če je ustanovitelj družbenopolitična
skupnost, oziroma kot zavodi s pravico javnosti, če je ustanovitelj druga
pravna oseba.
65. člen
Premoženje, ki je družbena lastnina v
upravljanju delovne organizacije iz prvega odstavka 62. člena tega zakona, ki
nadaljuje delo kot zavod, postane s 1. aprilom 1991 lastnina ustanovitelja te
organizacije, če ni s tem zakonom drugače določeno (66. člen).
Če je več ustanoviteljev, uredijo
lastninska razmerja s pogodbo v skladu z vloženimi sredstvi. Če ni sporazuma,
uredi lastninska razmerja sodišče na zahtevo kateregakoli od ustanoviteljev.
S premoženjem iz prvega odstavka tega člena
upravlja zavod in ga uporablja za opravljanje dejavnosti, za katero je zavod
ustanovljen, premoženje stanovanjskega sklada in sklada skupne porabe pa za
osebne in skupne potrebe delavcev.
Dokler ne bodo s posebnimi zakoni
opredeljene javne službe in urejena vprašanja glede razpolaganja s premoženjem,
ki je kot javna lastnina namenjeno za opravljanje javnih služb, ni dovoljena
odtujitev ali sprememba namembnosti nepremičnin, ki po prvem odstavku tega
člena postanejo javna lastnina v upravljanju javnih zavodov in zavodov s
pravico javnosti iz drugega odstavka 64. člena tega zakona.
66. člen
Če je bil objekt, s katerim upravlja
delovna organizacija iz prvega odstavka 62. člena tega zakona, ki nadaljuje
delo kot zavod, zgrajen s samoprispevkom, je objekt lastnina občine, na katere
območju je objekt.
Ne glede na določbo prejšnjega odstavka, je
objekt, ki je bil zgrajen s samoprispevkom, lastnina mesta, če je mesto
ustanovitelj delovne organizacije, ki upravlja z objektom.
Če se objekt iz prvega oziroma drugega
odstavka tega člena proda ali da v najem za druge namene, se kupnina oziroma
najemnina uporabi za namen, za katerega je bil uveden samoprispevek, oziroma za
potrebe krajevne skupnosti ali občine, na območju katere je bil uveden
samoprispevek.
67. člen
Pravice in dolžnosti ustanovitelja delovne
organizacije iz prvega odstavka 62. člena tega zakona, ki jo je ustanovila družbenopolitična
organizacija, ali samoupravna interesna skupnost, ima ustrezna
družbenopolitična skupnost.
Pravice in dolžnosti ustanovitelja delovne
organizacije iz prvega odstavka 62. člena tega zakona, ki jo je ustanovil
zvezni organ, ima republika.
Pravice in dolžnosti ustanovitelja delovne
organizacije iz prvega odstavka 62. člena tega zakona, ki jo je ustanovila
zvezna organizacija, ima ustrezna organizacija v Republiki Sloveniji.
68. člen
Dokler ne bodo z novimi zakoni in
občinskimi oziroma mestnimi odloki ter z njimi usklajenimi ustanovitvenimi akti
ter statuti oziroma pravili zavodov in skupnosti zavodov določeni njihovi
organi, se v zavodih in skupnostih zavodov iz 62. člena tega zakona oblikujejo
organi v skladu z veljavnimi zakoni in statuti, kolikor ni v 69. in 70. členu
tega zakona drugače določeno.
69. člen
Delegate družbene skupnosti v organe
upravljanja zavodov in skupnosti zavodov iz 62. člena tega zakona, za katere je
določeno, da jih imenujejo samoupravne interesne skupnosti, imenuje izvršni
svet skupščine družbenopolitične skupnosti, ki je prevzel naloge samoupravne
interesne skupnosti.
Če je zaradi prenehanja pooblastil
družbenopolitičnih organizacij, da imenujejo delegate družbene skupnosti v
organe upravljanja, število delegatov družbene skupnosti v organu upravljanja
zavoda manjše od tri ali njihovo število ni liho, imenuje manjkajočega delegata
izvršni svet ustrezne družbenopolitične skupnosti.
70. člen
V zavodih in skupnostih zavodov iz 62.
člena tega zakona se imenuje in razrešuje direktor ali drug individualni organ,
ki vodi delo in poslovanje, po postopku, ki je določen s tem zakonom.
V zavodih iz 62. člena tega zakona, ki
nadaljujejo delo kot javni zavodi, imenuje in razrešuje direktorja skupščina
družbenopolitične skupnosti, ki je ustanoviteljica zavoda, če ni z zakonom
določeno, da ga imenuje in razrešuje izvršni svet skupščine družbenopolitične
skupnosti ali da daje skupščina družbenopolitične skupnosti ali njen izvršni
svet soglasje k njegovemu imenovanju in razrešitvi.
V zavodih iz 62. člena tega zakona, ki
imajo status zavoda s pravico javnosti, in v skupnostih javnih zavodov, se
direktor imenuje in razrešuje s soglasjem organa družbenopolitične skupnosti,
ki je po veljavnih predpisih pristojen za dajanje soglasja k statutu.
Določbe prejšnjih odstavkov ne veljajo za
višje in visoke šole in za univerzo, za raziskovalne organizacije, ki so
vključene v univerzo, ter za raziskovalne in druge organizacije, ki jih je
ustanovila Slovenska akademija znanosti in umetnosti.
71. člen
Spremembe statutov delovnih organizacij,
sestavljenih organizacij združenega dela in skupnosti delovnih organizacij iz
62. člena tega zakona, ki so potrebne zaradi preoblikovanja v zavode oziroma
skupnosti zavodov, se določijo s statutarnimi sklepi, ki jih sprejmejo organi
upravljanja s soglasjem ustanovitelja oziroma pristojnega organa
družbenopolitične skupnosti, če je tako soglasje predpisano.
72. člen
Ta zakon začne veljati osmi dan po objavi v
Uradnem listu Republike Slovenije.«.

Zakon o
spremembi zakona o zavodih – ZZ-A (Uradni list RS, št. 8/96) vsebuje
naslednjo končno določbo:
»2. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o preprečevanju dela in zaposlovanja na črno – ZPDZC (Uradni list RS, št. 36/00)
vsebuje naslednjo končno določbo:
»24. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne po preteku
dvanajst mesecev od njegove uveljavitve, razen določb 6., 19. in 20. člena, ki
se uporabljajo od dneva uveljavitve tega zakona.«.

Zakon o javno-zasebnem partnerstvu – ZJZP (Uradni list RS, št. 127/06)
vsebuje naslednjo končno določbo:
»154. člen
(začetek
veljavnosti)
Ta zakon začne veljati devetdeseti dan po
objavi v Uradnem listu Republike Slovenije.«.