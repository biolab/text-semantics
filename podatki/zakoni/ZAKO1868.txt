I. SPLOŠNE DOLOČBE
1. člen
S tem zakonom se urejajo pogoji in postopek
za pridobitev pravice kmetov do preživninskega varstva, če oddajo svoja
zemljišča družbeni pravni osebi.
2. člen
(1) Za oddajo zemljišča po prejšnjem členu
se šteje odpoved lastninske pravice v korist družbene pravne osebe ali izjava
lastnika kmetijskega zemljišča, da bo po njegovi smrti to zemljišče prešlo v
družbeno lastnino. če to zemljišče ob sklenitvi pogodbe odda v rabo družbeni
pravni osebi.
(2) Kmet, ki namerava oddati zemljišče po
prejšnjem odstavku, mora o tem obvestiti kmetijsko zemljiško skupnost.
3. člen
(1) Kmet, ki odda svoje zemljišče družbeni
pravni osebi po tem zakonu (v nadaljnjem besedilu: upravičenec), ima pravico do
mesečnega denarnega prejemka (v nadaljnjem besedilu: preživnina).
(2) Pravica do preživnine iz prejšnjega
odstavka ne vpliva na pravico upravičenca do prejemkov po drugih predpisih.
4. člen
(črtan)
5. člen
(1) (črtan).
(2) Na komasacijskih in melioracijskih
območjih, na območjih, kjer se oblikujejo obdelovalni kompleksi kmetijskih
organizacij združenega dela in organizacij združenih kmetov, si upravičenec ne
more zadržati več kot 0,5 hektarja kmetijskega zemljišča, če je družbeno pravna
oseba za zemljišče na takšnem območju v celoti zainteresirana.
II. POGOJI ZA PRIDOBITEV PREŽIVNINE
6. člen
(1) Upravičenec pridobi pravico do
preživnine:
-       
če odda družbeni pravni osebi najmanj 2 hektarja kmetijskega zemljišča
oziroma najmanj 3 hektarje gozda za kmetijske, gozdarske ali gradbene namene
ali manjšo površino kmetijskih zemljišč oziroma gozda, če je njihova vrednost v
času prodaje tolikšna, da preživnina, izračunana po tem zakonu, ne bo manjša od
50% zneska najnižje pokojnine za polno pokojninsko dobo iz preteklega leta;
-       
če je star najmanj 65 let (moški) oziroma 60 let (ženska), ali ne glede
na starost, če je po predpisih o invalidskem zavarovanju ugotovljena njegova
nezmožnost opravljati kmetijsko dejavnost;
-       
če se z oddajo zemljišča strinja njegov zakonec oziroma oseba, ki je po
predpisih o zakonski zvezi izenačena z zakoncem, ter tisti, ki so po splošnih
predpisih o dedovanju njegovi nujni dediči in ki so kmetje po predpisih o kmetijskih
zemljiščih, razen če so za navedene osebe ob sklenitvi pogodbe iz 17. člena
tega zakona v nepravdnem postopku na predlog upravičenca oziroma pristojnega
organa občinske skupnosti socialnega skrbstva ugotovljeni razlogi za dedno
nevrednost po predpisih o dedovanju;
-       
če predloži sporazum, sklenjen s svojim zakoncem, oziroma osebo, ki je
po predpisih o zakonski zvezi izenačena z zakoncem, o načinu razpolaganja s
preživnino.
(2) Listine iz 3. in 4. alinee
prejšnjega odstavka morajo biti sestavljene pri pristojnem sodišču v skladu s
splošnimi predpisi o dedovanju.
7. člen
Kmetijska zemljiška skupnost, ki prejme
obvestilo kmeta iz drugega odstavka 2. člena tega zakona, je dolžna poskrbeti
za prevzem ponudenih kmetijskih zemljišč oziroma gozdov. Če nobena druga
družbena pravna oseba ni zainteresirana za prevzem ponudenih kmetijskih
zemljišč, jih prevzame kmetijska zemljiška skupnost, gozdove pa prevzame
gozdnogospodarska organizacija združenega dela, ki gospodari z gozdovi na tem
območju.
8. člen
Družbena pravna oseba plača za pridobljeno
zemljišče kupnino v višini, ki ustreza tržni vrednosti zemljišča v času
sklepanja pogodbe na poseben račun iz 14. člena tega zakona.
III. PREŽIVNINA
9. člen
Višina preživnine je odvisna od tržne
vrednosti oddanega zemljišča in starosti upravičenca ob oddaji zemljišča ter se
izračuna po 10. in 11. členu tega zakona.
10. člen
(1) Znesek mesečne preživnine se izračuna
tako, da se kupnina za oddano zemljišče deli s 84.
(2) Če je
tako izračunani znesek preživnine nižji od 50% zneska najnižje pokojnine za
polno pokojninsko dobo iz preteklega leta, je preživnina ob pridobitvi pravice
do nje enaka 50% zneska najnižje pokojnine za polno pokojninsko dobo iz
preteklega leta.
11. člen
Znesek mesečne preživnine, ugotovljene po
10. členu tega zakona se glede na starost upravičenca ob oddaji zemljišča
poveča:
-       
za 20 %, če je upravičenec star 70 do 74 let,
-       
za 25 %, če je upravičenec star 75 do 79 let in
-       
za 30 %, če je upravičenec star 80 in več let.
12. člen
(prenehal
veljati)
13. člen
(1) Po smrti upravičenca pridobijo pravico
do preživnine:
-       
njegov zakonec oziroma oseba, ki je po predpisih o zakonski zvezi
izenačena z zakoncem, če je stara 55 let (moški) oziroma 50 let (ženska),
oziroma tisti, ki izpolnjujejo pogoje za pridobitev družinske pokojnine po
predpisih o pokojninskem in invalidskem zavarovanju, če odda upravičenec
družbeni pravni osebi vse zemljišče razen 1 hektarja oziroma 0,5 hektarja na
območjih iz drugega odstavka 5. člena tega zakona;
-       
njegov zakonec oziroma oseba, ki je po predpisih o zakonski zvezi
izenačena z zakoncem, če je stara 65 let (moški) oziroma 60 let (ženska),
oziroma tisti, ki izpolnjujejo pogoje za pridobitev družinske pokojnine po
predpisih o pokojninskem in invalidskem zavarovanju, če si upravičenec ob
oddaji zemljišča zadrži več zemljišča kot je določeno v prejšnji alinei.
(2) Enake pravice imajo osebe iz prvega
odstavka tega člena tudi v primeru smrti upravičenca, ki ob overitvi pogodbe še
ni dopolnil predpisane starosti, in je umrl, preden je dosegel predpisano
starost.
(3) Preživnina za
osebe iz prvega in drugega odstavka se določi v deležu
preživnine upravičenca v skladu s predpisi o pokojninskem in invalidskem
zavarovanju.
(4) O pravici do preživnine po tem členu odloča pristojni
organ Skupnosti pokojninskega in invalidskega zavarovanja v SR Sloveniji.
(5) Če osebe iz tega člena menijo, da so prikrajšane za
pravico do preživnine, lahko v roku 30 dni od prejema odločitve po prejšnjem
odstavku vložijo tožbo pri pristojnem rednem sodišču.
IV. FINANCIRANJE
14. člen
Za izplačevanje preživnine po tem zakonu se
pri Skupnosti pokojninskega in invalidskega zavarovanja v SR Sloveniji oblikuje
poseben vplačilni račun.
15. člen
(1) Dohodki posebnega računa po prejšnjem
členu se oblikujejo iz:
-       
na ta račun plačanih kupnin za zemljišča, oddana družbeni pravni osebi
in
-       
solidarnostne udeležbe združenega dela.
(2) Sredstva za solidarnostno udeležbo
združenega dela zagotavljajo delavci in drugi delovni ljudje na podlagi
posebnega programa s samoupravnim sporazumom o temeljih plana Skupnosti
pokojninskega in invalidskega zavarovanja v SR Sloveniji.
16. člen
Prevzemnik zemljišča mora plačali kupnino
iz 8. člena tega zakona skupaj s pripadajočimi obrestmi najkasneje v roku treh
let od sklenitve pogodbe iz 17. člena tega zakona. Kupnina se plačuje v enakih
trimesečnih obrokih, in sicer do 15. v prvem mesecu trimesečja, začenši od
prvega naslednjega meseca po overitvi pogodbe na sodišču.
(2) Za računanje obresti po prejšnjem odstavku se uporablja
splošna obrestna mera, ki velja za kratkoročne kredite.
V. POSTOPEK ZA DOLOČANJE PREŽIVNINE
17. člen
(1) Znesek preživnine po 10., 11., 12. in
13. členu tega zakona izračuna strokovna služba Skupnosti pokojninskega in
invalidskega zavarovanja SR Slovenije na podlagi podatkov, ki jih ji predloži
družbena pravna oseba, ki namerava prevzeti zemljišče od kmeta, še preden je
sklenjena pogodba o oddaji zemljišča. Tako izračunan znesek preživnine se vnese
v sklenjeno pogodbo.
(2) S sklenitvijo pogodbe o oddaji zemljišča
družbeni pravni osebi kmet pridobi pravico do preživnine.
(3) Pogodbo iz prejšnjega odstavka je treba
overiti pri pristojnem sodišču. Družbena pravna oseba predloži izvod overjene
pogodbe Skupnosti pokojninskega in invalidskega zavarovanja v SR Sloveniji.
(4) Sestavna dela pogodbe iz drugega odstavka tega člena sta
tudi sporazuma iz 3. in 4. alinee prvega odstavka 6. člena tega zakona.
18. člen
(1) Upravičencu se prične izplačevati
preživnina s prvim naslednjim mesecem po overitvi pogodbe iz prejšnjega člena
na sodišču. Če upravičenec ob ovevitvi pogodbe še ni dopolnil starost 65 let
(moški) oziroma 60 let (ženska), se mu prične preživnina izplačevati s prvim
naslednjim mesecem po dopolnitvi te starosti, razen če gre za kmeta, ki je
nezmožen opravljati kmetijsko dejavnost.
(2) (črtan)
19. člen
Preživnina se izplačuje vnaprej, najkasneje
do 5. v mesecu.
20. člen
Vse spore, ki nastanejo iz pogodbe po tem
zakonu, rešuje pristojno redno sodišče.

Zakon o preživninskem varstvu kmetov (Uradni
list SRS, št. 1/79) vsebuje naslednje prehodne in končne določbe:
»VI. PREHODNE IN KONČNE DOLOČBE
21. člen
Občanom, ki so pred uveljavitvijo tega
zakona pridobili pravico do preživnine z oddajo kmetijskega zemljišča na
podlagi odloka občinske skupščine, ta pravica ostane. Tem občanom občine še
nadalje izplačujejo preživnino v skladu s svojimi odloki.
22. člen
Določbe 7. člena tega zakona se začnejo
uporabljati, ko so v ta namen zagotovljena sredstva s samoupravnimi sporazumi o
temeljih planov ustreznih samoupravnih interesnih skupnosti v skladu z
dogovorom o temeljih plana SR Slovenije.
23. člen
Republiški sekretar za delo sprejme v
soglasju z republiškim sekretarjem za kmetijstvo, gozdarstvo in prehrano
izvršilne predpise za izvajanje tega zakona v roku šestih mesecev po
uveljavitvi tega zakona.
24. člen
Ta zakon začne veljati osmi dan po objavi v
Uradnem listu SRS.«.

Zakon o spremembah in dopolnitvah zakona o
preživninskem varstvu kmetov (Uradni list SRS, št. 1/86) črta 22. člen zakona:
»22. člen
(črtan)«;
spreminja 23. člen zakona tako, da se glasi:
»23. člen
Republiški upravni organ, pristojen za
delo, sprejme v soglasju z republiškim upravnim organom, pristojnim za
kmetijstvo, izvršilne predpise za izvajanje tega zakona v roku šestih mesecev
po uveljavitvi tega zakona.«;
dodaja nov 23.a člen:
»23.a člen
Če upravičenec, ki nadaljuje prejšnje
starostno zavarovanje po zakonu o starostnem zavarovanju kmetov v smislu 153.
člena zakona o pokojninskem in invalidskem zavarovanju (Uradni list SRS, št.
27/83), ob oddaji kmetijskega zemljišča po tem zakonu zadrži v lasti manj kot
en hektar zemljišča, ne plačuje prispevka za solidarnostno zavarovanje kmetov.«;
ter vsebuje naslednjo končno določbo:
»16. člen
Ta zakon začne veljati osmi dan po objavi v
Uradnem listu SRS.«.

Zakon o usklajevanju transferjev posameznikom
in gospodinjstvom v Republiki Sloveniji – ZUTPG (Uradni list RS, št. 114/06)
vsebuje naslednjo končno določbo:
»10. člen
Ta zakon začne veljati 1. januarja 2007.«.