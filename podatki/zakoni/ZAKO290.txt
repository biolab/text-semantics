SPLOŠNE DOLOČBE
1. člen
S tem zakonom se urejajo vprašanja v zvezi z načinom ustanovitve,
preoblikovanja in delovanja družbe za avtoceste v Republiki Sloveniji (v
nadaljnjem besedilu: družba).
Ta zakon se uporablja za avtoceste in hitre ceste (v
nadaljnjem besedilu: avtoceste), za katere družba opravlja naloge v zvezi z
njihovo izgradnjo ter s katerimi ta družba upravlja in jih vzdržuje.
Naloge izgradnje avtocest obsegajo naloge v zvezi s
prostorskim načrtovanjem in umeščanjem avtocest v prostor, naloge
projektiranja, gradnje ter rekonstrukcije avtocest.
Ta zakon se ne uporablja za avtoceste, za katere naloge iz
drugega odstavka tega člena v skladu s predpisi, ki urejajo koncesijska
razmerja, pridobi koncesijo drug koncesionar ali če v skladu s predpisi, ki
urejajo upravljanje javnih cest, prevzame upravljanje drug upravljavec.
USTANOVITEV DRUŽBE
2. člen
Družba ima položaj delniške družbe kot gospodarske družbe po
zakonu, ki ureja gospodarske družbe.
Edini ustanovitelj in delničar družbe je Republika Slovenija,
ki jo zastopa Vlada Republike Slovenije (v nadaljnjem besedilu: vlada).
NALOGE DRUŽBE
Naloge v zvezi z izgradnjo avtocest in obnavljanjem
avtocest ter finančni inženiring
3. člen
Družba opravlja v imenu in za račun Republike Slovenije
naloge v zvezi s prostorskim načrtovanjem in umeščanjem avtocest v prostor in
naloge v zvezi s pridobivanjem zemljišč in drugih nepremičnin za potrebe
izgradnje avtocest.
Družba v svojem imenu in za račun Republike Slovenije
opravlja naloge v zvezi z izgradnjo in obnavljanjem avtocest v skladu z
nacionalnim programom izgradnje avtocest v Republiki Sloveniji ter opravlja
finančni inženiring sredstev, namenjenih za izgradnjo avtocest in odplačilo
posojil, najetih za njihovo izgradnjo.
Družba v svojem imenu in za račun države upravlja in
razpolaga s tistimi nepremičninami, ki so bile pridobljene v zvezi z gradnjo
avtocest pa niso bile v celoti uporabljene za njihovo izgradnjo ali niso v
celoti potrebne za upravljanje in vzdrževanje avtocest v skladu s tem zakonom
in predpisi, ki urejajo javne ceste in varnost cestnega prometa. Pri
upravljanju in razpolaganju s temi nepremičninami se smiselno uporabljajo
določbe zakona, ki ureja javne finance, pridobljena sredstva pa se uporabijo za
izgradnjo in obnavljanje avtocest.
3.a člen
Naloge iz prvega in drugega odstavka 3. člena tega zakona
opravlja družba v skladu z nacionalnim programom izgradnje avtocest v Republiki
Sloveniji, razvojnimi programi v skladu z določbami predpisov, ki urejajo javne
finance in letnim planom razvoja in obnavljanja avtocest, ki ga sprejme vlada v
soglasju z Državnim zborom Republike Slovenije.
V letnem planu iz prejšnjega odstavka se določijo avtocestni
odseki ter naloge razvoja in obnavljanja, ki jih je treba v posameznem letu
izvršiti ter višina sredstev po posameznih virih financiranja izgradnje in
obnavljanja avtocest.
Družba letno poroča Državnemu zboru Republike Slovenije o
izvrševanju letnega plana razvoja in obnavljanja avtocest.
3.b člen
O izvajanju nalog iz 3. člena tega zakona skleneta družba in
Republika Slovenija posebno pogodbo, s katero uredita medsebojne pravice in
obveznosti, zlasti pa:
-      
višino nadomestila za opravljanje agentskih storitev;
-      
pridobivanje in upravljanje zemljišč in drugih nepremičnin;
-      
pridobivanje in upravljanje finančnih sredstev, potrebnih za izgradnjo
avtocest in za odplačilo obveznosti iz posojil ter dolžniških vrednostnih
papirjev, najetih oziroma izdanih v ta namen;
-      
način in obliko nadzora ministrstva, pristojnega za finance, glede
pridobivanja in upravljanja finančnih sredstev, potrebnih za izgradnjo avtocest
in za odplačilo obveznosti iz posojil ter dolžniških vrednostnih papirjev,
najetih oziroma izdanih v ta namen;
-      
način in obliko nadzora ministrstva, pristojnega za promet, glede
izvajanja nalog izgradnje in obnavljanja avtocest ter kvalitete in
racionalnosti njihovega izvajanja;
-      
pogoje za oddajo del in izbor izvajalcev;
-      
naloge družbe v času gradnje avtoceste in njenega prevzema v upravljanje
in vzdrževanje ter naloge prenosa v upravljanje tistih objektov in naprav, ki
so bili zgrajeni v okviru izgradnje avtoceste, niso pa njen sestavni del in z
njimi po zakonu upravljajo drugi upravljavci;
-      
pooblastila, pravice in obveznosti družbe v zvezi s sklepanjem in
izvrševanjem pogodb v zvezi z gradnjo avtocest;
-      
obveznosti v zvezi z zavarovanjem interesov Republike Slovenije;
-      
vodenje evidenc sredstev in virov sredstev v upravljanju družbe;
-      
druga vprašanja v zvezi s storitvami oziroma nalogami, ki jih družba
opravlja.
Pogodba se sklene za čas trajanja izgradnje avtocest, oziroma
za obdobje odplačevanja obveznosti iz posojil in dolžniških vrednostnih
papirjev, najetih oziroma izdanih v ta namen, če je to obdobje daljše od
obdobja izgradnje avtocest.
3.c člen
Obnavljanje avtocest iz 3. člena tega zakona obsega dela za
izboljšanje prometno-tehničnih lastnosti in obratovanja avtocest ter njihove
zaščite, zaščite okolja in varnosti prometa.
Obnovitvena dela iz prejšnjega odstavka se štejejo za
vzdrževalna dela v javno korist v skladu s predpisi o graditvi objektov.
Vrsta in obseg projektne in tehnične dokumentacije za
obnovitvena dela iz prvega odstavka tega člena se v odvisnosti od njihove
vrste, obsega in zahtevnosti določijo s projektno nalogo, če s predpisi o
javnih cestah in o graditvi objektov ni drugače določeno.
Pregled in prevzem izvedenih obnovitvenih del v javno korist
opravi komisija, ki jo imenuje minister pristojen za promet. V komisijo se
imenujejo strokovnjaki s področja tehničnih in drugih posebnosti teh del.
Ne glede na določbo prejšnjega odstavka se za tista
obnovitvena dela v javno korist, s katerimi se zagotavljajo objekti in naprave
za opravljanje dejavnosti v zvezi z obratovanjem avtocest ali so posebej
pomembni za zagotavljanje varnosti prometa na njih, izvede tehnični pregled na
pisni predlog družbe in pridobi uporabno dovoljenje v skladu s predpisi o
graditvi objektov.
Upravljanje in vzdrževanje avtocest
3.č člen
Družba upravlja in vzdržuje avtoceste, ki jih zgradi v svojem
imenu in za račun države.
Družba upravlja in vzdržuje tudi avtoceste iz 10. člena tega
zakona in druge avtoceste, za katere je tako določeno s koncesijsko pogodbo iz
3.d člena tega zakona.
Naloge upravljanja in vzdrževanja avtocest obsegajo:
-      
izvajanje rednega vzdrževanja avtocest in objektov na njih;
-      
oddajanje površin zunaj vozišča avtocest in na površinah ob njih za
opravljanje spremljajočih dejavnosti;
-      
dovoljevanje ustanavljanja služnosti za napeljevanje vodovoda in
kanalizacije, električnih, telefonskih in telegrafskih napeljav, plinovodov ter
podobnih objektov in naprav javnega pomena.
Skladno z določbami zakona o javnih cestah (Uradni list RS,
št. 29/97, 18/02, 50/02 – odločba US in 110/02 - ZGO-1; v nadaljnjem besedilu:
ZJC) in na njegovi podlagi izdanih predpisov družba kot javno pooblastilo
opravlja glede avtocest tudi naslednje naloge upravljanja:
-      
nadzira stanje cest (tretja alinea prvega odstavka 19. člena ZJC);
-      
nadzira prometno ureditev na cestah (četrta alinea prvega odstavka 19.
člena ZJC);
-      
zagotavlja štetje prometa na cestah (deveta alinea prvega odstavka 19.
člena ZJC);
-      
organizira obveščanje javnosti o stanju cest in prometa na njih (deseta
alinea prvega odstavka 19. člena ZJC);
-      
prepove ali omeji promet na cesti (46. člen ZJC);
-      
izdaja soglasja za gradnjo in rekonstrukcijo gradbenih objektov ter
postavljanje drugih objektov in naprav v varovalnem pasu ceste (47. člen ZJC);
-      
izdaja soglasja za napeljevanje podzemnih in nadzemnih vodov in naprav v
območju ceste in njenega varovalnega pasu (48. člen ZJC);
-      
izdaja dovoljenja za prekopavanje, podkopavanje in druga dela na cestah
(49. člen ZJC);
-      
izdaja soglasja za podiranje dreves, spravilo lesa, izkope, vrtanja in
opravljanje drugih del na zemljiščih ali na objektih vzdolž avtoceste, ki bi
lahko ovirala ali ogrožala promet, poškodovala cesto ali povečala stroške
njenega vzdrževanja (50. člen ZJC);
-      
izdaja dovoljenja za izredni prevoz po cesti (51. člen ZJC);
-      
izdaja soglasja za spremembo objektov in naprav za opravljanje
spremljajočih dejavnosti ali za spremembo teh dejavnosti ob cesti (53. člen
ZJC);
-      
izdaja soglasja za graditev žičniških naprav nad cestami (58. člen ZJC);
-      
izdaja soglasja za odpiranje kamnolomov, peskokopov in glinokopov v
določeni oddaljenosti od ceste (59. člen ZJC);
-      
izdaja soglasja za opravljanje del zunaj varovalnega pasu ceste, ki bi
lahko vplivala na stabilnost cestnega telesa (60. člen ZJC);
-      
izdaja dovoljenja za delno ali popolno zaporo ceste (65. člen ZJC);
-      
izdaja dovoljenja za postavitev turistične in druge obvestilne
signalizacije ob cesti (67. člen ZJC);
-      
izdaja soglasja za postavitev tabel, napisov in drugih objektov ali
naprav za slikovno ali zvočno obveščanje ali oglaševanje znotraj varovalnega
pasu ceste (68. člen ZJC).
Pri izvajanju nalog iz tretje in četrte alinee prejšnjega
odstavka sodeluje družba z Direkcijo Republike Slovenije za ceste na način, kot
ga predpiše minister, pristojen za promet.
Naloge iz desete alinee četrtega odstavka tega člena opravlja
družba le, kolikor poteka izredni prevoz izključno po avtocesti. Če poteka
prevoz deloma po drugi javni cesti, izda dovoljenje za izredni prevoz Direkcija
Republike Slovenije za ceste, ki v roku 15 dni od vložitve zahteve o tem
obvesti družbo ter ji v roku 8 dni od plačila povračila za izredni prevoz
izplača sorazmerni delež povračila za prevoz po avtocesti.
Naloge iz tretjega odstavka tega člena opravlja družba v
svojem imenu in za svoj račun.
3.d člen
Medsebojna razmerja med Republiko Slovenijo in družbo glede
opravljanja nalog upravljanja in vzdrževanja avtocest se podrobneje uredijo s
koncesijsko pogodbo o upravljanju in vzdrževanju avtocest skladno z zakonom, ki
ureja koncesijo gospodarske javne službe.
V koncesijski pogodbi iz prejšnjega odstavka se uredi
zlasti:Sestavni del koncesijske pogodbe je tudi seznam vseh odsekov avtocest,
ki jih po tej pogodbi upravlja družba.
Pogodba iz prvega odstavka tega člena se sklene za obdobje iz
drugega odstavka 3.b člena tega zakona, vendar najmanj za obdobje 20 let, z
možnostjo podaljšanja pogodbe za polovico časa njenega trajanja.
Koncesijska pogodba iz prvega odstavka tega člena se razveže
če:
-      
koncesionar ne izpolnjuje pogodbenih obveznosti;
-      
ne poravnava ali ne poravnava pravočasno koncesijskih dajatev;
-      
ne zagotavlja nemotenega in varnega odvijanja prometa v skladu s
predpisi o javnih cestah in o varnosti prometa na njih;
-      
se pogodbeni stranki o razvezi pogodbe sporazumeta.
KAPITAL DRUŽBE
4. člen
Osnovni kapital družbe ob ustanovitvi znaša 51 mio tolarjev in
ga Republika Slovenija zagotovi iz sredstev, zbranih z zakonom o zagotovitvi
namenskih sredstev za gradnjo avtocestnega omrežja v Republiki Sloveniji
(Uradni list RS, št. 46/93).
Na podlagi predhodnega soglasja Državnega zbora Republike
Slovenije lahko postanejo delničarji družbe tudi druge osebe z vplačilom
vložkov za izdane delnice pri povečanju osnovnega kapitala družbe, pri čemer
delež glasov, ki jih ima Republika Slovenija v skupščini družbe, ne sme pasti
pod 51%.
Pravni posel pridobitve delnic v nasprotju s prejšnjim
odstavkom je ničen. Prav tako je nično določilo statuta družbe, ki bi v
nasprotju s prejšnjim odstavkom omejilo glasovalno pravico iz delnic, katerih
imetnik je Republika Slovenija.
Ne glede na določbe zakona, ki ureja javne ceste, zagotovi
Republika Slovenija dodatno stvarno premoženje tako, da prenese družbi v last
premoženje, ki ga imata družba in Podjetje za vzdrževanje avtocest, d.o.o. v
posesti na podlagi upravljanja. Na tej podlagi se poveča lastni kapital družbe
in vrednost delnic.
Stvarno premoženje iz prejšnjega odstavka predstavljajo:
-      
objekti, oprema in naprave, potrebni za opravljanje dejavnosti
vzdrževanja avtocest;
-      
oprema in naprave, potrebne za opravljanje dejavnosti pobiranja
cestnine;
-      
turistična in druga obvestilna signalizacija, oprema in naprave,
potrebne za delovanje sistema ABC in cestninskega sistema, vodenja in
upravljanja s prometom ter informacijskega sistema in sistema za obveščanje.
Prenos stvarnega premoženja iz prejšnjega odstavka se opravi
na podlagi sklepa vlade, s katerim se opredeli posamezni premoženjski predmet
in njegova knjigovodska vrednost, ki je podlaga za vknjižbe pri družbi. Družba
izkaže zneske kot kapitalske rezerve v skladu s 4. točko prvega odstavka 60.
člena zakona o gospodarskih družbah (Uradni list RS, št. 30/93, 29/94, 82/94,
20/98, 84/98, 6/99, 54/99, 31/2000, 36/2000, 45/01, 59/01 in 93/02 – odločba
US; v nadaljnjem besedilu: ZGD).
Družba lahko rezerve iz prejšnjega odstavka uporabi kot vir
za povečanje osnovnega kapitala iz sredstev družbe v skladu z ZGD.
Po prenehanju koncesijske pogodbe, sklenjene na podlagi tega
zakona, prenese družba objekte iz prve alinee petega odstavka tega člena
neodplačno na Republiko Slovenijo, v stanju, ki omogoča njihovo takojšnjo
uporabo za namen iz petega odstavka tega člena. Razpolaganje z objekti iz prve
alinee petega odstavka tega člena je v času trajanja koncesijske pogodbe
prepovedano. Pravni posel, sklenjen v nasprotju s tem odstavkom, je ničen.
POSLOVANJE DRUŽBE
Financiranje obveznosti v zvezi z izgradnjo in obnavljanjem
avtocest ter odplačevanjem posojil, najetih v ta namen
5. člen
Viri sredstev za izvajanje nalog iz 3. člena tega zakona in
za plačilo obveznosti iz posojil, najetih v ta namen, so:
-      
sredstva, zbrana na podlagi posebnega zakona, s katerim se zagotavljajo
namenska sredstva za gradnjo avtocestnega omrežja v Republiki Sloveniji;
-      
druga namenska sredstva;
-      
najeta posojila in refinanciranje posojil;
-      
sredstva, zbrana z izdajanjem dolžniških vrednostnih papirjev;
-      
druga sredstva iz proračuna Republike Slovenije;
-      
prihodki od upravljanja in razpolaganja z nepremičninami iz tretjega
odstavka 3. člena tega zakona;
-      
sredstva koncesijske dajatve, ki se zagotovijo iz dela cestnin in drugih
prihodkov družbe;
-      
drugi viri.
Sredstva iz refinanciranja posojil in sredstva iz koncesijske
dajatve v posameznem letu ne smejo biti nižja od v tem letu zapadlih obveznosti
iz najetih posojil.
6. člen
Družba mora sredstva iz prejšnjega člena voditi na posebnem
računu, ločeno od ostalih sredstev, s katerimi posluje.
Družba mora likvidnostne presežke sredstev iz prejšnjega
člena vlagati v državne vrednostne papirje ali v lastne vrednostne papirje, v
dolžniške vrednostne papirje ali depozite prvovrstnih bank s sedežem v
Republiki Sloveniji.
6.a člen
Za najetje srednjeročnih in dolgoročnih posojil ter za izdajo
dolžniških vrednostnih papirjev za financiranje obveznosti iz prvega in drugega
odstavka 3. člena tega zakona mora družba pridobiti predhodno soglasje
Državnega zbora Republike Slovenije s posebnim zakonom.
Državno poroštvo za srednjeročno in dolgoročno posojilo
oziroma izdajo dolžniških vrednostnih papirjev družbe iz prejšnjega odstavka
ter za refinanciranje že najetih posojil da Republika Slovenija na podlagi
posebnega zakona.
Družbi ni potrebno pridobiti dovoljenja Agencije za trg
vrednostnih papirjev za izdajo dolžniških vrednostnih papirjev, s katerimi se
financirajo obveznosti iz 5. člena tega zakona.
Prihodki družbe za upravljanje in vzdrževanje avtocest
6.b člen
Cestnina za uporabo avtocest, povračila za izredne prevoze po
avtocestah ter povračila za čezmerno uporabo avtocest so prihodek družbe v
zvezi z upravljanjem in vzdrževanjem avtocest.
Presežek prihodkov na podlagi vplačil cestnine in drugih
prihodkov družbe nad odhodki za upravljanje in vzdrževanje avtocest ob upoštevanju
normalnega donosa sredstev, vloženih v kapital družbe, je koncesijska dajatev,
ki jo družba plačuje za pridobljeno pravico upravljanja avtocest.
Ne glede na določbe ZJC lahko družba odda prometne površine
zunaj vozišča avtocest in površine ob njih, ki so določene za opravljanje
spremljajočih dejavnosti, v zakup, zakupnina pa predstavlja prihodek družbe.
6.c člen
Poleg prihodkov iz prejšnjega člena zagotavlja družba
prihodke za upravljanje in vzdrževanje avtocest iz 3.č člena tega zakona in
drugih javnih cest v okviru svojega poslovanja, in sicer zlasti iz:
-      
nadomestila države ali lokalne skupnosti za stroške upravljanja in
vzdrževanja necestninskih avtocest in drugih državnih cest ter lokalnih cest v
upravljanju in vzdrževanju družbe;
-      
prihodkov od plačila služnosti za napeljevanje objektov in naprav
javnega pomena na avtocesti;
-      
dobička iz 6.č člena tega zakona;
-      
drugih virov v okviru poslovanja družbe.
6.č člen
Po predhodnem soglasju vlade lahko družba sama ali v okviru
gospodarske družbe, ki jo je ustanovila s soglasjem vlade in ima v njej
večinski kapitalski ali upravljalski delež, opravlja gospodarsko dejavnost, ki
je v zvezi z avtocestami, kot je opravljanje spremljajočih dejavnosti ob
avtocesti ali opravljanje telekomunikacijskih storitev z uporabo
telekomunikacijskih objektov in naprav na avtocesti. Družba je dolžna dobiček
iz te dejavnosti nameniti za financiranje upravljanja in vzdrževanja avtocest.
Z uporabo telekomunikacijskih objektov in naprav za
dejavnosti iz prejšnjega odstavka se ne sme ogroziti varno in nemoteno
odvijanje prometa.
Vodenje računov
7. člen
Družba mora voditi poslovne knjige in izdelati računovodske
izkaze z letnim poročilom v skladu z določili ZGD in slovenskimi računovodskimi
standardi tako, kot velja za velike gospodarske družbe po ZGD.
Sredstva v upravljanju in vire sredstev v upravljanju vodi
družba ločeno od sredstev in virov sredstev družbe.
NADZORNI SVET
8. člen
(prenehal
veljati)

Zakon o družbi za avtoceste v Republiki
Sloveniji (Uradni list RS, št. 57/93)
vsebuje naslednje prehodne in končne določbe:
»PREHODNE IN KONČNE DOLOČBE
9. člen
Družbo ustanovi Republika Slovenija tako, da Vlada Republike
Slovenije na svoji seji kot ustanovni skupščini družbe sprejme statut družbe.
Upravo družbe imenuje in razrešuje Vlada Republike Slovenije.
10. člen
Obstoječe odseke avtocest v revalorizirani vrednosti prenese
Republika Slovenija v upravljanje tej družbi s pogodbo.
11. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembah in dopolnitvah zakona o
družbi za avtoceste v Republiki Sloveniji – ZDARS-A (Uradni list RS, št. 126/03)
vsebuje naslednje prehodne in končne določbe:
»PREHODNE IN KONČNE DOLOČBE
14. člen
Javnemu podjetju Družbi za avtoceste v Republiki Sloveniji
d.d. se po uveljavitvi tega zakona pripoji javno podjetje Podjetje za
vzdrževanje avtocest, d.o.o.
Pripojitev se izvede v skladu z določili zakona, ki ureja
gospodarske družbe, pri čemer mora biti pogodba o pripojitvi sklenjena z
ustreznim soglasjem vlade kot zastopnikom ustanovitelja ter sprejet usklajen
statut družbe najkasneje do 31. decembra 2003.
Javnemu podjetju Družbi za avtoceste v Republiki Sloveniji
d.d. preneha status javnega podjetja s 1. januarjem 2004.
15. člen
S pogodbo o pripojitvi iz 14. člena tega zakona prevzame
družba v upravljanje in vzdrževanje premoženje, s katerim je do tedaj
upravljalo Podjetje za vzdrževanje avtocest, d.o.o.
Novo zgrajene avtoceste, na katere se nanaša ta zakon,
prevzame družba v upravljanje z dnem, ko so dane v promet. Za novo zgrajene
avtoceste veljajo določbe 6. člena tega zakona glede stvarnega premoženja.
16. člen
Do začetka veljavnosti posebne pogodbe o gradnji avtocest in
koncesijske pogodbe o upravljanju in vzdrževanju avtocest iz 5. člena tega
zakona, se za delo družbe v zvezi z avtocestami smiselno uporabljajo določbe
zakona o družbi za avtoceste v Republiki Sloveniji (Uradni list RS, št. 57/93).
Z dnem uveljavitve tega zakona se za družbo prenehajo
uporabljati določbe ZJC, ki urejajo graditev, vzdrževanje in varstvo javnih
cest, v obsegu v katerem posamezna vprašanja ta zakon ureja drugače.
17. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
javnih cestah – ZJC-C (Uradni list RS, št. 45/08)
vsebuje naslednjo končno določbo:
»11. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o cestnini za vozila, katerih največja
dovoljena masa presega 3.500 kg – ZCestV (Uradni list RS, št. 69/08)
vsebuje naslednjo končno določbo:
»49. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o upravljanju kapitalskih naložb
Republike Slovenije – ZUKN (Uradni list RS, št. 38/10)
vsebuje naslednjo končno določbo:
»45. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.