I. SPLOŠNE DOLOČBE
1. člen
(namen in vsebina zakona)
(1) Ta zakon ureja dejavnosti, povezane s strateškim blagom
posebnega pomena za varnost in zdravje (v nadaljnjem besedilu: strateško blago)
v skladu s Konvencijo o prepovedi razvoja, proizvodnje, kopičenja zalog in
uporabe kemičnega orožja ter o njegovem uničenju (Uradni list RS – MP, št.
9/97), Konvencijo o prepovedi izpopolnjevanja, proizvajanja in ustvarjanja
zalog bakteriološkega (biološkega) in toksičnega orožja ter o njegovem uničenju
(Uradni list SFRJ, št. 43/74) in drugimi mednarodnimi obveznostmi Republike
Slovenije (v nadaljnjem besedilu: mednarodni sporazumi).
(2) Ta zakon določa tudi prepovedane strateške dejavnosti in
s tem vzpostavlja pogoje za nemoteno izvajanje strateških dejavnosti v
miroljubne namene. Določa obveznosti in omejitve za izvajanje strateških
dejavnosti in ukrepe za njihov nadzor z namenom preprečevanja izvajanja
dejavnosti, zaradi katerih bi bile kršene obveznosti Republike Slovenije po mednarodnih
sporazumih, ogrožena mednarodna ali njena lastna notranja varnost, ali ki bi
slabile njen mednarodni politični, pravni in gospodarski položaj.
(3) Določbe tega zakona se ne uporabljajo za jedrsko blago,
kot ga opredeljujejo predpisi o varstvu pred ionizirajočimi sevanji in jedrski
varnosti.
2. člen
(pomen izrazov)
(1) Posamezni izrazi v tem zakonu imajo naslednji pomen:
1.     
Strateško blago so strateške snovi, strateška oprema in strateška
tehnologija:
- 
strateške snovi so kemikalije, mikroorganizmi (tudi virusi in glive) in
toksini (strupi), ki bi se lahko zaradi svojih lastnosti uporabili tudi kot
sredstva za množično uničevanje ali kot predhodne sestavine za njihovo
proizvodnjo, ter kemikalije in materiali, ki imajo poseben pomen oziroma
funkcijo pri proizvodnji strateške opreme,
- 
strateška oprema so:
-   
naprave, pripomočki in vsaka druga oprema, ki se uporablja za
proizvodnjo in pridobivanje strateških snovi ali bi lahko omogočila njihovo
uporabo za množično uničevanje, vključno z opremo in sistemi za njeno vodenje
in nadzor,
-   
naprave, pripomočki in vsaka druga oprema, ki ima ključno funkcijo pri
proizvodnji opreme iz prejšnje alinee, vključno z opremo in sistemi za njeno
vodenje in nadzor,
- 
strateška tehnologija so tehnična in strokovna dokumentacija, proizvodne
in tehnične specifikacije, tehnični podatki, tehnična pomoč in drugi podatki
ter informacije, potrebni za razvoj, proizvodnjo in uporabo strateških snovi in
strateške opreme, ne glede na obliko zapisa in načina njihovega prenosa.
2.     
Sredstva za množično uničevanje so:
- 
strateške snovi, ne glede na izvor ali način proizvodnje, kadar so
namenjene za povzročanje onesposobljenosti, poškodb ali smrti ljudi, rastlin
ali živali, ne glede na obseg, vrsto, trajanje ali mehanizem teh učinkov, in ne
glede na razloge, okoliščine ali način njegove uporabe zaradi teh učinkov,
- 
strateška oprema, kadar je namenjena in zasnovana za proizvodnjo in
uporabo strateških snovi za doseganje učinkov iz prejšnje alinee, ne glede na
funkcijo in način njenega delovanja,
- 
strateška tehnologija, neposredno povezana z razvojem, proizvodnjo in
uporabo strateških snovi in strateške opreme iz prve in druge alinee te točke,
- 
strateško blago, kadar je namenjeno in zasnovano za uporabo v neposredni
povezavi s proizvodnjo in uporabo strateških snovi in strateške opreme iz prve
in druge alinee te točke.
3.     
Promet je:
- 
uvoz, to je vsak vnos strateškega blaga na carinsko območje Evropske
unije,
- 
izvoz,
- 
vnos, to je vsako dejanje, ki povzroči prenos strateškega blaga na
ozemlje Republike Slovenije iz držav članic Evropske unije,
- 
iznos, to je vsako drugo dejanje, ki povzroči iznos strateškega blaga z
ozemlja Republike Slovenije v druge države članice Evropske unije,
- 
prodaja ali vsak prenos pravice uporabe oziroma razpolaganja s
strateškim blagom,
- 
skladiščenje in shranjevanje za namene iz prejšnjih alinei te točke, v
povezavi z njimi, ali kot samostojna dejavnost,
- 
posredovanje, povezovanje, navezovanje stikov, organiziranje srečanj in
sestankov, ali kakršna koli druga oblika sodelovanja in pomoči pri pripravah
ali izvedbi aktivnosti iz prejšnjih alinej te točke.
4.     
Proizvodnja je:
- 
sinteza ali pridobivanje kemikalij na kakršen koli način,
- 
gojenje ali izolacija bioloških snovi, ki so sposobne lastne
replikacije,
- 
sinteza, biosinteza ali ekstrakcija bioloških snovi, ki niso sposobne
lastne replikacije, vključno s toksini,
- 
konstruiranje, proizvodni inženiring, izdelava, združevanje,
sestavljanje, tehnološki nadzor, testiranje, zagotavljanje kakovosti,
vzdrževanje in servisiranje opreme, strojev in naprav ali njihovih komponent,
- 
skladiščenje in shranjevanje strateškega blaga za namene iz prejšnjih
alinej te točke ali v povezavi z njimi.
5.     
Tranzit je vsak prenos strateškega blaga prek carinskega območja
Evropske unije.
6.     
Strateška dejavnost je vsak razvoj, raziskava, proizvodnja, predelava,
uničenje, poraba, uporaba, promet ali tranzit strateškega blaga oziroma vsaka
druga dejavnost, ki vključuje strateško blago, ne glede na način njenega
opravljanja, obseg ali namen.
7.     
Zavezanec oziroma zavezanka (v nadaljnjem besedilu: zavezanec) je vsaka
pravna oseba, vključno z znanstvenimi, izobraževalnimi in drugimi javnimi
ustanovami in državnimi organi (v nadaljnem besedilu: pravna oseba), ali
samostojni podjetnik posameznik oziroma samostojna podjetnica posameznica (v
nadaljnjem besedilu: samostojni podjetnik posameznik), ki opravlja strateško
dejavnost.
3. člen
(pristojni organ)
Strokovne in upravne naloge ter naloge inšpekcijskega nadzora
v skladu s tem zakonom izvaja organ, pristojen za kemikalije, v sestavi
ministrstva, pristojnega za zdravje (v nadaljnjem besedilu: pristojni organ).
4. člen
(seznam strateškega blaga)
(1) Seznam strateškega blaga določi in objavi Vlada Republike
Slovenije (v nadaljnjem besedilu: Vlada) na podlagi obveznosti Republike
Slovenije po mednarodnih sporazumih.
(2) Ne glede na prejšnji odstavek lahko Vlada na predlog
Komisije za strateško blago iz 22. člena tega zakona določi tudi drugo
strateško blago, če je njegov nadzor v nacionalnem interesu Republike
Slovenije.
(3) Šteje se, da je strateško blago tudi blago, ki ni našteto
v seznamu iz prvega odstavka tega člena, če pristojni organ zavezanca obvesti,
da je ali bi lahko bilo to blago kot celota ali po delih namenjeno za uporabo v
zvezi z razvojem, proizvodnjo, rokovanjem, upravljanjem, vzdrževanjem,
skladiščenjem, odkrivanjem, identifikacijo ali širjenjem sredstev za množično
uničevanje ali z razvojem, proizvodnjo, vzdrževanjem ali skladiščenjem
izstrelkov, sposobnih nositi sredstva za množično uničevanje.
(4) Šteje se, da je strateško blago tudi blago, namenjeno za
izvoz, ki ni našteto v seznamu iz prvega odstavka tega člena, če za državo
uvoznico oziroma namembno državo velja embargo na orožje, uveden s skupnim
stališčem ali skupnim programom ukrepov, ki ga sprejme Svet Evropske unije, ali
s sklepom Organizacije za varnost in sodelovanje v Evropi, ali embargo na
orožje, ki je uveden z zavezujočo resolucijo Varnostnega sveta Organizacije
združenih narodov in če pristojni organ obvesti izvoznika, da je ali bi lahko
bilo tako blago kot celota ali po delih namenjeno za vojaško uporabo. V tem
odstavku "za vojaško uporabo" pomeni:
a)    
vključitev v vojaške izdelke s seznama vojaškega blaga držav članic
Evropske unije;
b)    
uporabo proizvodnih, testnih ali analiznih naprav in njihovih delov za
razvoj, proizvodnjo ali vzdrževanje vojaških izdelkov s seznama iz prejšnje
točke;
c)    
uporabo kakršnih koli nedokončanih izdelkov v obratu za proizvodnjo
vojaških izdelkov, naštetih v seznamu iz točke a) tega odstavka.
(5) Šteje se, da je strateško blago tudi blago, ki ni našteto
v seznamu iz prvega odstavka tega člena, če pristojni organ obvesti zavezanca,
da je ali bi lahko bilo tako blago kot celota ali po delih namenjeno za uporabo
za dele ali sestavine vojaških izdelkov, naštetih v seznamu vojaškega blaga,
kakor ga opredeljujejo predpisi o prometu in proizvodnji vojaškega orožja in
opreme, ki so bili izvoženi iz Republike Slovenije brez dovoljenja, ali je bilo
kršeno dovoljenje, predpisano z zakonodajo Republike Slovenije.
(6) Če je pravni osebi ali samostojnemu podjetniku
posamezniku znano, da je blago, s katerim izvaja neko dejavnost in ki ni
našteto v seznamu iz prvega odstavka tega člena, kot celota ali po delih
namenjeno za katero koli uporabo iz tretjega, četrtega in petega odstavka tega
člena, mora o tem obvestiti pristojni organ, ki bo odločil, ali se blago
obravnava kot strateško blago.
5. člen
(prenos strateške tehnologije)
Določbe tega zakona se smiselno uporabljajo tudi za prenos in
posredovanje strateške tehnologije. Postopke in način ravnanja s strateško
tehnologijo podrobneje predpiše Vlada.
II. PREPOVEDANE IN DOVOLJENE STRATEŠKE DEJAVNOSTI
6. člen
(prepovedane strateške dejavnosti)
(1) Prepovedan je razvoj, izpopolnjevanje, proizvodnja,
promet, menjava, pridobivanje, ustvarjanje in kopičenje zalog, skladiščenje,
širjenje in uporaba sredstev za množično uničevanje.
(2) Prepovedano je vključevanje v kakršne koli priprave za
uporabo sredstev za množično uničevanje.
(3) Prepovedano je spodbujanje, svetovanje, pomoč ali
napeljevanje h kakršni koli dejavnosti iz prvega in drugega odstavka tega
člena.
(4) Prepovedan je ponovni izvoz oziroma iznos strateškega
blaga, ki ga določi Vlada.
7. člen
(dovoljene strateške dejavnosti)
Strateške dejavnosti se lahko izvajajo pod pogoji, ki jih
določa ta zakon:
-       
za industrijske, kmetijske, farmacevtske, medicinske, znanstveno-raziskovalne
in druge miroljubne namene,
-       
za zaščito pred sredstvi za množično uničevanje,
-       
v vojaške namene, ki niso povezani z uporabo sredstev za množično
uničevanje in ki niso odvisni od uporabe strupenih ali virulentnih lastnosti kot
načina bojevanja,
-       
za vzdrževanje javnega reda in miru v obsegu in na način, kakor je
določeno s posebnimi predpisi področja vzdrževanja javnega reda in miru.
III. REGISTRACIJA DOVOLJENIH STRATEŠKIH DEJAVNOSTI
8. člen
(pogoji za opravljanje strateških dejavnosti)
(1) Zavezanci, ki opravljajo strateške dejavnosti v Republiki
Sloveniji, morajo, poleg splošnih pogojev za opravljanje dejavnosti na podlagi
posebnih predpisov, ki se uporabljajo za posamezno dejavnost, izpolnjevati
naslednje posebne pogoje:
-       
da izvajajo splošne in posebne organizacijske in varnostne ukrepe, s
katerimi zagotavljajo, da se s strateškim blagom ne bodo izvajale dejavnosti,
ki so s tem zakonom prepovedane, in da ne pride do njegove odtujitve ali
izgube,
-       
da uporabljajo dovoljeno tehnologijo v skladu s posebnimi pogoji, ki jih
predpiše minister oziroma ministrica, pristojna za strateško blago (v
nadaljnjem besedilu: minister),
-       
da v skladu z 12. členom tega zakona določijo svetovalca oziroma
svetovalko za strateško blago (v nadaljnjem besedilu: svetovalec za strateško
blago),
-       
da zavezanci in odgovorne osebe zavezancev niso bili pravnomočno
obsojeni za kazniva dejanja, katerih znak je prepovedana strateška dejavnost iz
6. člena tega zakona, in da proti njim ne poteka kazenski postopek v zvezi s
temi dejanji.
(2) Zavezanci, ki imajo sedež registriran v eni od držav
članic Evropske unije, lahko kot dokazilo o izpolnjevanju posebnih pogojev iz
tretje in četrte alinee prejšnjega odstavka, pristojnemu organu predložijo
dovoljenje oziroma drugo enakovredno dokazilo pristojnega organa te države
članice za opravljanje strateške dejavnosti.
(3) Splošne in posebne organizacijske in varnostne ukrepe iz
prve alinee prvega odstavka tega člena predpiše minister v soglasju z ministrom
oziroma ministrico, pristojno za notranje zadeve in ministrom oziroma
ministrico, pristojno za obrambo.
9. člen
(registracija strateške dejavnosti)
(1) Zavezanci morajo pred začetkom opravljanja strateške
dejavnosti to priglasiti pri pristojnem organu oziroma pridobiti dovoljenje za
opravljanje strateške dejavnosti, če je tako dovoljenje predpisano. Vrsto in
količino strateškega blaga ter obseg ali namen strateške dejavnosti, za katere
je potrebno dovoljenje, določi Vlada.
(2) Dovoljenje iz prejšnjega odstavka se izda za omejeno
časovno obdobje, in sicer največ za pet let. Dovoljenje se na predlog zavezanca
lahko podaljša, če zavezanec zaprosi za podaljšanje vsaj 90 dni pred potekom
njegove veljavnosti.
(3) Postopek in obrazec vloge za priglasitev strateške
dejavnosti ter vloge za pridobitev in podaljšanje dovoljenja predpiše minister.
(4) Pred izdajo dovoljenja oziroma pred njegovim podaljšanjem
pristojni organ preveri izpolnjevanje pogojev iz prejšnjega člena, pri čemer
lahko glede posameznih vprašanj pridobi mnenje Komisije za strateško blago.
Vlada določi strateško blago in strateške dejavnosti, za katere je mnenje
Komisije za strateško blago obvezno.
(5) Za zavezance, ki imajo sedež registriran v eni od držav
članic Evropske unije in pristojnemu organu predložijo dovoljenje oziroma drugo
enakovredno dokazilo pristojnega organa te države članice za opravljanje
strateške dejavnosti, velja, da imajo dovoljenje za opravljanje dejavnosti po
tem zakonu.
10. člen
(prenehanje dovoljenja za opravljanje strateške dejavnosti)
(1) Dovoljenje iz prejšnjega člena preneha veljati:
-       
na zahtevo zavezanca,
-       
če zavezanec ne izpolnjuje več predpisanih pogojev iz 8. člena tega
zakona,
-       
če pristojni organ ugotovi, da je bilo izdano na podlagi nepopolnih,
neresničnih ali napačnih podatkov,
-       
če se spremenijo okoliščine ali se ugotovijo nova dejstva, ki vplivajo
na opravljanje dejavnosti.
(2) O prenehanju dovoljenja iz prejšnjega odstavka odloči
pristojni organ.
11. člen
(seznam zavezancev)
(1) Pristojni organ na podlagi priglasitev in izdanih
dovoljenj vodi seznam zavezancev, ki vsebuje naslednje podatke:
-       
osebno ime, sedež, firma, polni naslov kraja opravljanja dejavnosti,
telefonske in telefaks številke, elektronski naslov,
-       
osebno ime ter kontaktno telefonsko ali telefaks številko in elektronski
naslov odgovorne osebe zavezanca,
-       
matična (identifikacijska) številka zavezanca iz poslovnega registra,
-       
datum in številko priglasitve dejavnosti oziroma številko dovoljenja za
opravljanje strateške dejavnosti,
-       
strateške dejavnosti zavezanca,
-       
strateško blago, ki je predmet zavezančeve strateške dejavnosti,
-       
osebno ime in kontaktne podatke svetovalca za strateško blago.
(2) Podatki s seznama iz prejšnjega odstavka so na razpolago
le pooblaščenim uradnim osebam, organom in ustanovam in se lahko uporabljajo le
za opravljanje upravnih, nadzornih in drugih nalog na podlagi tega zakona.
(3) Podatki iz prvega odstavka tega člena se hranijo do
izteka treh let po prenehanju opravljanja strateške dejavnosti.
(4) Zavezanci morajo vsako spremembo podatkov s seznama iz
prvega odstavka tega člena sporočiti pristojnemu organu najpozneje v petnajstih
dneh po nastanku take spremembe.
12. člen
(svetovalec za strateško blago)
(1) Zavezanci morajo za izvajanje tega zakona s pisnim
pooblastilom odgovorne osebe določiti svetovalca za strateško blago.
Pooblastilo velja eno leto.
(2) Svetovalec za strateško blago mora:
-       
poznati strateške dejavnosti in strateško blago zavezanca, za katerega
opravlja naloge svetovalca,
-       
poznati področno zakonodajo in zavezanca opozarjati na zahteve in
njegove obveznosti po tem zakonu,
-       
svetovati zavezancu v drugih zadevah, povezanih s pogoji za opravljanje
strateške dejavnosti na podlagi tega zakona in drugih zakonov.
(3) Zavezanec mora svetovalcu za strateško blago zagotoviti
redno izpopolnjevanje, neodvisno opravljanje nalog po tem zakonu, dostop do
vseh potrebnih podatkov, potrebna materialna in finančna sredstva ter druge
pogoje za delo.
IV. IZVEDBA DOVOLJENIH STRATEŠKIH DEJAVNOSTI
13. člen
(dovoljenje za izvedbo strateške dejavnosti)
(1) Za izvedbo strateških dejavnosti, ki jih glede na vrsto
in količino strateškega blaga ter obseg ali namen dejavnosti določi Vlada, je
treba predhodno pridobiti dovoljenje.
(2) (prenehal
veljati)
(3) Dovoljenje za izvedbo strateške dejavnosti se izda za
vsako zaključeno strateško dejavnost posebej. V posebnih primerih se lahko izda
splošno dovoljenje za več vrst strateškega blaga, več držav oziroma za daljši
čas veljavnosti. Pogoje za pridobitev splošnega dovoljenja določi Vlada.
(4) Dovoljenje za izvedbo strateške dejavnosti mora
spremljati strateško blago v vseh fazah te dejavnosti do njenega zaključka in
mora biti na razpolago nadzornim organom iz 24., 28. in 29. člena tega zakona.
(5) Obrazec vloge za pridobitev dovoljenja iz tega člena
predpiše minister.
14. člen
(ocena strateškega tveganja)
(1) V postopku odločanja o izdaji dovoljenja iz prejšnjega
člena se izdela ocena strateškega tveganja glede na nameravano izvedbo
strateške dejavnosti.
(2) Z oceno strateškega tveganja se na podlagi količine in
lastnosti strateškega blaga, obsega in namena strateške dejavnosti, varnostnih
in političnih razmer in obveščevalno-varnostnih informacij, ob upoštevanju
obveznosti Republike Slovenije, ki jih določajo mednarodni sporazumi, sklepov
Državnega zbora ali Vlade v zvezi z varnostnimi in političnimi interesi
Republike Slovenije ter gospodarskih interesov Republike Slovenije, ocenijo
možne posledice in vpliv predvidene izvedbe strateške dejavnosti na nacionalno
ali mednarodno varnost.
(3) Izdelavo ocene strateškega tveganja usklajuje pristojni
organ. V postopku ocenjevanja lahko pristojni organ od zavezanca zahteva
dodatne podatke, v zvezi s posameznimi vprašanji pa prek članov oziroma članic
Komisije za strateško blago (v nadaljnjem besedilu: člani komisije) od
pristojnih ministrstev in drugih organov pridobi vse informacije, mnenja in
stališča, potrebna za izdelavo ocene strateškega tveganja. Na podlagi zbranih
informacij, mnenj in stališč pristojni organ izdela oceno strateškega tveganja.
(4) Vlada predpiše podrobnejša načela in postopek izdelave
ocene strateškega tveganja.
15. člen
(postopek in roki za izdajo dovoljenja)
(1) Pristojni organ o izdaji dovoljenja za izvedbo strateške
dejavnosti iz 13. člena tega zakona odloči v 30 dneh, v primeru iz tretjega
odstavka tega člena pa v 90 dneh od prejema popolne vloge. Proti odločitvi
pristojnega organa pritožba ni dovoljena, dovoljen pa je upravni spor.
(2) Kadar pristojni organ od zavezanca zahteva dodatne podatke
za izdelavo ocene strateškega tveganja, se čas, potreben za pridobitev teh
podatkov, ne šteje v rok iz prejšnjega odstavka.
(3) Ko pristojni organ zaprosi za informacije, mnenja in
stališča pri drugih ministrstvih in organih, morajo ti zahtevane podatke
predložiti najpozneje v 30 dneh od prejema take zahteve. Ta rok se lahko
izjemoma podaljša še za največ 30 dni, če so nekateri podatki nujno potrebni za
izdelavo ocene strateškega tveganja in je za pridobitev teh podatkov treba
izvesti dodatne raziskave, poizvedbe in druge zahtevnejše postopke. Pristojni
organ o takem predvidenem podaljšanju roka obvesti zavezanca.
(4) Ocena strateškega tveganja je podlaga za izdajo ali
zavrnitev dovoljenja za izvedbo strateške dejavnosti. Kadar strateška dejavnost
predstavlja nesprejemljivo tveganje za namene tega zakona, ali ko tveganja
zaradi pomanjkljivih ali nezanesljivih podatkov ni mogoče ustrezno oceniti,
pristojni organ dovoljenja ne izda.
(5) Kadar odobritev strateške dejavnosti povzroči obveznosti
in dejanja pristojnega organa, predpisana z mednarodnimi sporazumi, lahko
pristojni organ rok za začetek izvedbe strateške dejavnosti podaljša za
obdobje, ki je določeno za izvedbo teh dodatnih dejanj.
16. člen
(sprememba in razveljavitev dovoljenja)
(1) Dovoljenje, ki je bilo izdano na podlagi 13. člena tega
zakona, se lahko spremeni ali razveljavi po uradni dolžnosti, če je bilo
ugotovljeno, da kateri koli podatek v vlogi ni bil resničen, ali če se je
katera koli okoliščina, potem ko je bilo dovoljenje izdano, spremenila tako, da
mednarodne obveznosti, ki so zavezujoče za Republiko Slovenijo, zahtevajo tak
ukrep.
(2) Dovoljenje, ki je bilo izdano na podlagi 13. člena tega
zakona, se lahko spremeni ali razveljavi tudi na zahtevo zavezanca, če so se
pri zavezancu spremenile okoliščine, ki so bile podlaga za izdajo dovoljenja.
17. člen
(najava strateške dejavnosti)
(1) Vlada določi strateške dejavnosti, ki jih je glede na
vrsto in količino strateškega blaga ter obseg ali namen dejavnosti treba
predhodno najaviti pri pristojnem organu.
(2) Najava iz prejšnjega odstavka se izvede najpozneje 90 dni
pred koncem koledarskega leta za naslednje koledarsko leto. Vloga mora
vsebovati, poleg splošnih podatkov o zavezancu in strateškem blagu, tudi
podatke in informacije o naravi, obsegu in namenu strateške dejavnosti.
(3) Vsebino vloge in postopek za najavo strateške dejavnosti
predpiše minister.
V. POROČANJE
18. člen
(poročilo o letnih izvedenih strateških dejavnostih)
(1) Zavezanci, ki opravljajo strateške dejavnosti iz 7. člena
tega zakona, morajo pristojnemu organu v 60 dneh po koncu koledarskega leta
predložiti poročilo o izvedenih strateških dejavnostih v preteklem letu.
(2) Poročilo iz prejšnjega odstavka mora vsebovati:
-       
podatke o zavezancu,
-       
opis izvedenih strateških dejavnosti,
-       
vrsto in količino strateškega blaga, ki je bilo predmet izvedenih
strateških dejavnosti,
-       
druge podatke o izvedenih strateških dejavnostih.
(3) Vlada lahko določi izjeme glede na koncentracijske in
količinske meje ter vrsto in obseg izvedene strateške dejavnosti, v katerih se
poročilo lahko izdela po posebnih postopkih, ki se nanašajo na roke in obseg
poročila.
(4) Zavezanci morajo pristojnemu organu na njegovo zahtevo
predložiti tudi druge podatke, ki jih mora ta zbirati in posredovati v skladu z
mednarodnimi sporazumi ter vse podatke, ki so potrebni za izvajanje njegovih
pristojnosti na podlagi tega zakona.
(5) Podrobnejšo vsebino poročil ter roke in način poročanja
predpiše minister.
19. člen
(proizvodnja posamezne organske kemikalije)
(1) Vsaka pravna oseba ali samostojni podjetnik posameznik,
ki proizvaja posamezno organsko kemikalijo, ki ni vključena v seznam
strateškega blaga, spada pa v razred kemičnih spojin, v katerega spadajo vse
ogljikove spojine, razen oksidov, sulfidov in kovinskih karbonatov, in jo je
mogoče opredeliti s kemijskim imenom, strukturno formulo, če je znana, in z
registrsko številko CAS, če ji je dodeljena, mora pristojnemu organu v 60 dneh
po koncu koledarskega leta predložiti poročilo o količini te kemikalije, ki jo
je proizvedel v preteklem letu.
(2) Minister lahko določi posebne skupine ali količine
posameznih organskih kemikalij, za katere sporočanje ni potrebno.
(3) Podrobnejšo vsebino poročil o posameznih organskih
kemikalijah, roke in način poročanja predpiše minister.
20. člen
(evidenca strateške dejavnosti)
(1) Zavezanci morajo imeti urejeno evidenco, ki vsebuje
dokumente o izvedeni strateški dejavnosti. Evidenco morajo hraniti vsaj pet let
in jo na zahtevo predložiti pristojnemu organu.
(2) Iz evidence iz prejšnjega odstavka mora biti razvidna
vsaj:
-       
vrsta strateškega blaga, ime s seznama strateškega blaga in njegovo
trgovsko ime,
-       
proizvedena oziroma pridobljena količina strateškega blaga,
-       
izdana ali porabljena količina strateškega blaga s podatki o prejemnikih
(kupcih),
-       
količina strateškega blaga, ki je na zalogi ali v uporabi pri zavezancu.
VI. IZVAJANJE PRISTOJNOSTI
21. člen
(naloge pristojnega organa)
Pristojni organ opravlja naslednje naloge:
-       
zbira in na mednarodni ravni izmenjuje informacije o strateškem blagu z
drugimi pristojnimi organi v skladu z mednarodnimi pogodbami oziroma sistemi
mednarodnega obveščanja,
-       
na ravni države zbira podatke, ki so potrebni za izvajanje tega zakona,
-       
sodeluje z ministrstvi in organi, ki imajo pristojnosti na področju
strateškega blaga,
-       
sodeluje z mednarodnimi organizacijami in inšpekcijami s področja
strateškega blaga,
-       
izdaja odločbe o prenehanju veljavnosti dovoljenja za opravljanje
strateške dejavnosti (10. člen),
-       
vodi seznam zavezancev (11. člen),
-       
izdaja mednarodna uvozna potrdila za strateško blago, če jih država
izvoznica zahteva,
-       
izdaja dovoljenja (9. in 13. člen),
-       
zagotavlja in usklajuje izvajanje določb konvencij, sporazumov,
nadzornih režimov in drugih mednarodnih obveznosti Republike Slovenije na
področju strateškega blaga in sredstev za množično uničevanje,
-       
nadzor nad izvajanjem tega zakona in predpisov, izdanih na njegovi
podlagi, v skladu z določbami 24. in 25. člena tega zakona.
22. člen
(Komisija za strateško blago)
(1) Za usklajevanje dela pristojnih ministrstev in drugih
državnih organov pri izvajanju nacionalne politike, programov in ukrepov na
podlagi tega zakona ter mednarodnih sporazumov Vlada ustanovi Komisijo za
strateško blago. Komisijo za strateško blago sestavljajo predstavniki oziroma
predstavnice ministrstev in vladnih služb, ki imajo pristojnosti na področju
notranjih zadev, mednarodnih odnosov, obveščevalno-varnostnih zadev,
gospodarskih zadev ter druge splošne ali posebne pristojnosti na področju
strateškega blaga in strateških dejavnosti, pomembne za izvajanje tega zakona.
Člani Komisije zastopajo mnenja in stališča ministrstev in vladnih služb,
katerih predstavniki so.
(2) Komisija za strateško blago sodeluje pri izdelavi ocene
strateškega tveganja in daje mnenja v drugih postopkih, ki jih izvaja pristojni
organ, skrbi za medresorsko izmenjavo informacij, povezanih s strateškim
blagom, usklajuje skupne medresorske naloge, obravnava problematiko strateškega
blaga z vidika notranje varnosti, zunanjih odnosov in mednarodnih obveznosti
Republike Slovenije ter predlaga Vladi uvrstitev nekega blaga na seznam
strateškega blaga.
(3) Sestavo in način dela Komisije za strateško blago določi
Vlada.
23. člen
(varovanje podatkov)
(1) Pristojni organ in organi, ki sodelujejo pri izvajanju
tega zakona, lahko podatke, ki so jim bili predloženi skladno s tem zakonom in
mednarodnimi sporazumi, uporabljajo le za namene, za katere so jih pridobili
ali so jim bili predloženi, in jih morajo varovati v skladu s predpisi, ki
urejajo varstvo osebnih in tajnih podatkov, ter s posebnimi pravili ravnanja s
tajnimi podatki, ki so določena z mednarodnimi sporazumi.
(2) Če s predpisi in pravili iz prejšnjega odstavka ni
določeno drugače, se za informacije iz prejšnjega odstavka uporablja stopnja
zaupnosti "zaupno", razen če pristojni organ in organi iz prejšnjega
odstavka ne določijo drugačne stopnje zaupnosti.
VII. NADZOR
24. člen
(pristojnost prekrškovnih organov in organov za nadzor)
Za nadzor nad izvajanjem tega zakona in predpisov, izdanih na
njegovi podlagi, so pristojni inšpektorji oziroma inšpektorice za kemikalije (v
nadaljnjem besedilu: inšpektorji za kemikalije), ki delujejo v okviru
pristojnega organa, v skladu s splošnimi pooblastili in posebnimi pooblastili
po tem zakonu, inšpektorji oziroma inšpektorice mednarodnih organizacij v skladu
z določbami mednarodnih sporazumov o nadzoru strateškega blaga ter carinski
organi in policija v skladu s pristojnostmi iz 27. in 28. člena tega zakona.
25. člen
(pooblastila inšpektorjev, pristojnih za kemikalije)
Poleg pooblastil po splošnih predpisih o inšpekcijskem
nadzoru ima inšpektor, pristojen za kemikalije, po tem zakonu pristojnost:
-       
primerjati usklajenost sporočenih strateških dejavnosti in količin
strateškega blaga z dejanskim stanjem,
-       
pregledati vso dokumentacijo, povezano z izvajanjem strateške
dejavnosti, vključno z veljavnostjo pooblastila pooblaščenega svetovalca za
strateško blago,
-       
pregledati stanje zalog strateškega blaga,
-       
brezplačno vzeti vzorce strateškega blaga za potrebe preiskav,
-       
izvesti pregled strateškega blaga in pregled izvajanja strateške
dejavnosti.
26. člen
(analize inšpekcijskih vzorcev)
(1) Analize inšpekcijskih vzorcev strateškega blaga
opravljajo laboratoriji, ki imajo ustrezno akreditacijo za izvajanje analiz
strateških snovi ali strateške tehnologije oziroma laboratoriji, ki izkazujejo
ustrezno stopnjo internega sistema kakovosti in ustrezno stopnjo skladnosti s
tehničnimi zahtevami.
(2) Ne glede na prejšnji odstavek lahko analize inšpekcijskih
vzorcev strateškega blaga opravljajo tudi pooblaščeni laboratoriji mednarodnih
organizacij za nadzor posameznih vrst strateškega blaga.
27. člen
(mednarodne inšpekcije)
(1) Mednarodne inšpekcije potekajo po postopkih in na podlagi
pooblastil, določenih z mednarodnimi sporazumi. Za pripravo in nemoten potek
mednarodnih inšpekcij skrbi pristojni organ ob pomoči drugih pristojnih
ministrstev in organov, po potrebi pa tudi drugih organizacij in ustanov.
Podrobnejši potek priprav in izvedbo mednarodne inšpekcije, naloge in
obveznosti zavezancev ter pristojnega organa predpiše minister.
(2) Vstopne mejne prehode za mednarodne inšpekcije določi
minister oziroma ministrica, pristojna za notranje zadeve, v soglasju z
ministrom oziroma ministrico, pristojno za zunanje zadeve.
28. člen
(carinski nadzor)
Carinski organi izvajajo nadzor uvoza in izvoza strateškega
blaga v skladu s svojimi pooblastili.
29. člen
(nadzor policije)
(1) Policija izvaja nadzor vnosa, iznosa in tranzita
strateškega blaga.
(2) Prevoznik, ki prevaža strateško blago, mora zagotoviti,
da dovoljenje za izvedbo strateške dejavnosti iz prejšnjega odstavka ves čas
spremlja blago, in ga pokazati na zahtevo policista.
(3) Kadar prevoznik nima pri sebi dovoljenja iz prejšnjega
odstavka, policist o tem obvesti pristojni organ in strateško blago po potrebi
zadrži do prihoda pristojnega inšpektorja.
VIII. KAZENSKE DOLOČBE
30. člen
(1) Z globo od 300.000 do 30.000.000 tolarjev se kaznuje za
prekršek pravna oseba, ki:
-       
ravna v nasprotju s 6. členom tega zakona;
-       
ne izpolnjuje pogojev za opravljanje strateških dejavnosti (8. člen);
-       
ravna v nasprotju s prvim odstavkom 9. člena tega zakona;
-       
ravna v nasprotju s četrtim odstavkom 11. člena tega zakona;
-       
ravna v nasprotju z 12. členom tega zakona;
-       
ne pridobi dovoljenja za izvedbo strateške dejavnosti v skladu s 13.
členom tega zakona;
-       
ne najavi strateške dejavnosti v skladu s 17. členom tega zakona;
-       
ravna v nasprotju z 18. ali 19. členom tega zakona;
-       
inšpektorju ne omogoči nemotenega opravljanja inšpekcijskega nadzorstva
ali ga pri tem ovira ali mu ne da zahtevanih listin, podatkov, pojasnil ali
potrebnih predmetov (25. in 27. člen).
(2) Z globo od 150.000 do 15.000.000 tolarjev se za prekršek
iz prejšnjega odstavka kaznuje tudi samostojni podjetnik posameznik.
(3) Z globo od 50.000 do 1.000.000 tolarjev se za prekršek iz
prvega odstavka tega člena kaznuje tudi odgovorna oseba pravne osebe in
odgovorna oseba samostojnega podjetnika posameznika.
(4) Z globo od 30.000 do 300.000 tolarjev se za prekršek
kaznuje tudi posameznik, če opravlja strateške dejavnosti iz 3., 4. in 5. točke
2. člena tega zakona.

Zakon o nadzoru strateškega blaga posebnega
pomena za varnost in zdravje – ZNSBPPVZ (Uradni list RS, št. 29/06)
vsebuje naslednje prehodne in končne določbe:
»IX. PREHODNE IN KONČNE DOLOČBE
31. člen
(uskladitev dejavnosti)
Zavezanci, ki na dan uveljavitve predpisov iz prvega odstavka
4. člena, prvega odstavka 9. člena in prvega odstavka 13. člena tega zakona že
izvajajo strateško dejavnost, morajo najpozneje v 60 dneh po uveljavitvi predpisov,
izdanih na podlagi prvega in tretjega odstavka 8. člena, tretjega odstavka 9.
člena in petega odstavka 13. člena tega zakona, pri pristojnem organu vložiti
vlogo za registracijo strateške dejavnosti in, če je to potrebno, vlogo za
izdajo dovoljenja za izvedbo strateške dejavnosti.
32. člen
(veljavnost dovoljenj)
Vsa dovoljenja za uvoz, tranzit, izvoz, skladiščenje in
porabo strupenih kemikalij, proizvodnjo strupenih kemikalij in obratovanje
objektov za njihovo proizvodnjo, ki so bila izdana na podlagi Zakona o kemičnem
orožju (Uradni list RS, št. 36/99 in 2/04 – ZZdrI-A), ter dovoljenja za izvoz
strateškega blaga, izdana na podlagi Zakona o nadzoru izvoza blaga z dvojno
rabo (Uradni list RS, št. 37/04), veljajo do njihovega izteka.
33. člen
(rok za pripravo predpisov
na podlagi tega zakona)
Vlada in minister izdata predpise po tem zakonu najpozneje v
dvanajstih mesecih po njegovi uveljavitvi.
34. člen
(predpisi, ki se
uporabljajo do uveljavitve novih)
Do izdaje predpisov po tem zakonu se uporabljajo določbe:
-       
Pravilnika o rokih, vsebini in načinu posredovanja podatkov (Uradni list
RS, št. 76/00),
-       
Pravilnika o pogojih za proizvodnjo strupenih kemikalij in obratovanje
objektov za njihovo proizvodnjo (Uradni list RS, št. 76/00),
-       
Pravilnika o načinu pridobitve dovoljenj za uvoz, tranzit, izvoz,
skladiščenje in porabo strupenih kemikalij (Uradni list RS, št. 76/00),
-       
Pravilnika o izvajanju inšpekcije na podlagi zakona o kemičnem orožju
(Uradni list RS, št. 76/00),
-       
Navodila o organizaciji in izvedbi posameznih vrst mednarodnih inšpekcij
Organizacije za prepoved kemičnega orožja (Uradni list RS, št. 60/01) in
-       
Odredbe o določitvi vstopnega mejnega prehoda za mednarodne inšpekcije
Organizacije za prepoved kemičnega orožja (Uradni list RS, št. 10/00),
kolikor niso v nasprotju s tem zakonom.
35. člen
(predpis, ki preneha
veljati)
Z dnem uveljavitve tega zakona preneha veljati Zakon o
kemičnem orožju (Uradni list RS, št. 36/99 in 2/04 – ZZdrI-A).
36. člen
(uveljavitev zakona)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
nadzoru izvoza blaga z dvojno rabo – ZNIBDR-A (Uradni list RS, št. 8/10)
vsebuje naslednjo končno določbo:
»17. člen
Ta zakon začne veljati naslednji dan po objavi v Uradnem
listu Republike Slovenije.«.