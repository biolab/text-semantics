1. člen
(vsebina zakona)
Ta zakon določa namen, dejavnost, delovanje, organizacijo, financiranje
in nadzor nad Slovenskim filmskim centrom, javno agencijo Republike Slovenije.
2. člen
(splošna določba)
(1) Slovenski filmski center, javna agencija Republike Slovenije
(v nadaljnjem besedilu: agencija), je pravna oseba javnega prava.
(2) Ustanoviteljica agencije je Republika Slovenija. Pravice in
obveznosti ustanoviteljice v agenciji izvršuje Vlada Republike Slovenije (v nadaljnjem
besedilu: vlada).
(3) Za vsa vprašanja v zvezi z uresničevanjem javnega interesa,
ki niso urejena v tem zakonu, se uporablja zakon, ki ureja uresničevanje
javnega interesa za kulturo.
(4) Za vsa vprašanja delovanja in poslovanja agencije, ki niso
urejena v tem zakonu, se uporablja zakon, ki ureja javne agencije.
3. člen
(namen ustanovitve agencije)
(1) Namen ustanovitve agencije je spodbujanje ustvarjalnosti na
filmskem in avdiovizualnem področju v Republiki Sloveniji, ustvarjanje
ustreznih pogojev za filmsko, avdiovizualno in kinematografsko dejavnost,
razvoj in izobraževanje v zvezi s filmsko in avdiovizualno dejavnostjo v
Republiki Sloveniji ter izvajanje drugih dejavnosti, določenih z nacionalnim
programom za kulturo in s tem zakonom.
(2) Agencija opravlja s tem zakonom določene naloge v javnem
interesu in z namenom zagotovitve možnosti trajnega razvoja filmske in
avdiovizualne dejavnosti.
4. člen
(pomen izrazov)
Izrazi, uporabljeni v tem zakonu, imajo naslednji pomen:
-       
»projekt« je izraz za vsako posamezno obliko filmske ustvarjalnosti in
kulturne ali festivalske dejavnosti na avdiovizualnem področju, ki jo financira
agencija;
-       
»finančni načrt agencije« je akt agencije, s katerim so predvideni
prihodki agencije, drugi prejemki in odhodki ter drugi izdatki za določeno
koledarsko leto;
-       
»letno poročilo agencije« je vsebinsko in finančno poročilo o doseganju
ciljev in rezultatov agencije pri izvajanju programa za določeno koledarsko
leto;
-       
»film« je avdiovizualno delo, ne glede na njegovo trajanje ali nosilec
slikovnega in zvočnega zapisa, ki je namenjeno javnemu, zlasti
kinematografskemu načinu prikazovanja;
-       
»avdiovizualna dejavnost« je celota dejavnosti vseh nosilcev produkcije,
postprodukcije, distribucije in prikazovanja avdiovizualnih del, namenjenih
javnemu predvajanju v priznanih tehničnih standardih, ne glede na nosilec slike
in zvoka ter razširjanje avdiovizualne kulture;
-       
»nizko proračunski film« je vsak film, katerega proizvodna cena ne
presega povprečne proizvodne cene celovečernega filma, večinsko sofinanciranega
iz javnih sredstev v Republiki Sloveniji v zadnjih petih letih;
-       
»otroški ali mladinski film« je film, katerega ciljna publika je v
pretežnem delu populacija do 18 let;
-       
»zahtevni film« je film, katerega namen je razvijati specifični
umetniški vidik znotraj nacionalne ali evropske filmske umetnosti ter
prispevati h kulturni različnosti in pluralnosti umetniškega izraza znotraj
nje;
-       
»produkcija filma« je proces ustvarjanja filmskega projekta od ideje o
izdelavi filma do izdelave kopije, ki omogoča kinematografsko prikazovanje.
Obsega faze razvoja filma, priprav za snemanje filma, snemanja filma in
postprodukcije projekta;
-       
»javni razpis« je postopek izbire projektov, ki se sofinancirajo iz
javnih sredstev, v skladu z določbami tega zakona;
-       
»producent« je pravna oseba, samostojni podjetnik posameznik ali
posameznik, ki samostojno opravlja dejavnost, ki organizira in produkcijsko
vodi ustvarjanje projekta in je odgovoren za njegovo dokončanje;
-       
»koproducent« je pravna oseba, samostojni podjetnik posameznik ali
posameznik, ki samostojno opravlja dejavnost, ki na podlagi koprodukcijske
pogodbe sodeluje s producentom pri organiziranju ter produkcijskem vodenju in
ustvarjanju projekta«;
-       
»neodvisni producent« je producent, kot ga določa zakon, ki ureja
medije;
-       
»izvajalci« je skupni naziv za vse pravne in fizične osebe, ki
sodelujejo pri realizaciji določenega projekta;
-       
»prijaviteljica oziroma prijavitelj (v nadaljnjem besedilu: prijavitelj)«
je pravna oseba, samostojni podjetnik posameznik ali podjetnik, ki samostojno
opravlja dejavnost, ki prijavi projekt na razpis agencije;
-       
»financiranje« pomeni sofinanciranje projektov ter vse druge spodbude iz
sredstev agencije;
-       
»festival« je zgoščen in časovno jasno zamejen nabor filmskih in
spremljevalnih dogodkov ob prisotnosti filmskih avtorjev, producentov in
zainteresirane javnosti, ki se odvija z namenom predstaviti domačemu in
mednarodnemu občinstvu aktualno ali tematsko opredeljeno filmsko produkcijo iz
originalnega oziroma čim bolj kvalitetnega formata filmske projekcije;
-       
»povezane osebe« so osebe, ki so med seboj upravljavsko, kapitalsko ali
drugače povezane tako, da zaradi teh povezav skupaj oblikujejo poslovno
politiko oziroma poslujejo usklajeno z namenom doseganja skupnih ciljev oziroma
tako, da ima ena oseba možnost usmerjati drugo ali bistveno vplivati nanjo pri
odločanju o financiranju in poslovanju. Za povezane osebe štejejo tudi pravne
osebe, ki so zastopane po isti osebi.
5. člen
(dejavnosti in naloge agencije)
(1) Agencija opravlja naslednje naloge:
-       
izvaja nacionalni program za kulturo v delu, ki pokriva filmske in
avdiovizualne dejavnosti, ter spremlja in analizira stanje s svojega delovnega
področja;
-       
skrbi za kakovostno rast filmske in avdiovizualne dejavnosti, pospešuje
ustvarjalnost in produkcijo na filmskem in avdiovizualnem področju ter skrbi za
predstavitev dosežkov na svojem področju;
-       
odloča o izbiri projektov s področja filmske in avdiovizualne dejavnosti,
ki se financirajo iz sredstev agencije, ter z izbranimi prijavitelji teh
projektov sklepa pogodbe o financiranju;
-       
sodeluje z Radiotelevizijo Slovenija pri načrtovanju in razvoju
slovenske filmske produkcije;
-       
spremlja ter nadzoruje delo in porabo javnih sredstev izvajalcev
kulturnih projektov na področju filmskih in avdiovizualnih dejavnosti v
Republiki Sloveniji;
-       
omogoča izvedbo festivala, na katerem je predstavljena slovenska filmska
produkcija preteklega obdobja;
-       
sodeluje z interesnimi organizacijami na področju filmskih in
avdiovizualnih dejavnosti ter s tujimi sorodnimi organizacijami;
-       
spodbuja razvoj filmske in avdiovizualne kulture, razvoj visokošolskega
izobraževanja za umetniške poklice s področja avdiovizualnih dejavnosti in
razvoj filmske vzgoje;
-       
spodbuja razvoj tehnologije in infrastrukture na filmskem in
avdiovizualnem področju, zlasti razvoj digitalizacije celotne kinematografske
verige od produkcije do prikazovanja;
-       
skupaj s strokovnimi združenji avtorjev in neodvisnih producentov skrbi
za izvedbo in podeljevanje priznanj ter denarnih nagrad na področju filmskih in
avdiovizualnih dejavnosti v Republiki Sloveniji;
-       
sodeluje z državnimi organi in civilno družbo pri načrtovanju strateških
usmeritev na področju filmske in avdiovizualne dejavnosti;
-       
skrbi za promocijo ter eksploatacijo filmske in avdiovizualne dejavnosti
v Republiki Sloveniji in tujini;
-       
izvaja naloge trženja filmskih lokacij na območju Republike Slovenije z
namenom spodbujanja gospodarskega razvoja;
-       
skrbi za sodelovanje z evropskimi in drugimi mednarodnimi institucijami
s področja filmske in avdiovizualne dejavnosti, zlasti pri podporah in dodeljevanju
paritetnih sredstev s področja filmske in avdiovizualne dejavnosti;
-       
skrbi za delovanje ter povezanost javnih institucij in zasebnih pobud na
področju filmske in avdiovizualne dejavnosti v obliki promocije Republike
Slovenije v okviru filmske produkcije;
-       
opravlja druge strokovne naloge na področju filmske in avdiovizualne
dejavnosti z namenom, za katerega je bila ustanovljena.
(2) Z ustanovitvenim aktom agencije se lahko določi, da ta opravlja
tudi druge naloge v javnem interesu, če so povezane z nalogami iz prejšnjega
odstavka ali če so nujen pogoj za njihovo izvedbo.
(3) Pri izvajanju nalog je agencija samostojna.
6. člen
(organi in strokovna telesa agencije)
(1) Organa agencije sta svet agencije (v nadaljnjem besedilu:
svet) in direktorica oziroma direktor agencije (v nadaljnjem besedilu:
direktor). 
(2) Agencija ima tudi strokovne programske komisije ter druga
strokovna telesa in komisije.
7. člen
(svet)
(1) Svet ima osem članic oziroma članov (v nadaljnjem besedilu:
člani sveta). Člane sveta imenuje in razrešuje vlada. Člani sveta so imenovani
za dobo petih let z možnostjo ponovnega imenovanja. Predsednika sveta izvoli
svet izmed svojih članov.
(2) Vlada imenuje v svet štiri člane na predlog ministrstva, pristojnega
za kulturo, od katerih predlaga enega člana Rektorska konferenca Republike
Slovenije, enega člana Radiotelevizija Slovenija in enega člana javni zavod
Filmski studio Viba film Ljubljana, enega člana pa predlaga ministrstvo izmed strokovnjakov
s področja pravnih oziroma finančnih znanosti. Vlada imenuje v svet dva člana
na predlog strokovnih združenj avtorjev s področja filmskih in avdiovizualnih
dejavnosti in dva člana na predlog neodvisnih producentskih združenj.
(3) Ministrstvo, pristojno za kulturo, pozove institucije in združenja
iz prejšnjega odstavka k posredovanju predlogov kandidatov za člane sveta
najmanj 90 dni pred potekom mandata članov sveta in jim določi rok za
posredovanje predlogov. Če institucije in združenja ne predlagajo zadostnega
števila kandidatov za člane sveta v roku, ki ga je določilo ministrstvo, pristojno
za kulturo, manjkajoče člane imenuje vlada na predlog ministrstva, pristojnega
za kulturo.
(4) Postopek imenovanja članov sveta in delovanje sveta sta
podrobneje določena v ustanovitvenem aktu agencije.
(5) Člani sveta ne smejo sodelovati pri odločanju o zadevah, s
katerimi so osebno, poslovno ali kakor koli drugače interesno povezani.
8. člen
(direktor)
(1) Za direktorja je lahko imenovana oseba, ki ima najmanj visokošolsko
izobrazbo druge stopnje ali izobrazbo, ki ustreza tej izobrazbi v skladu z
veljavnimi predpisi, ki ima vsaj deset let delovnih izkušenj, je strokovnjak s
področja dela agencije in ki ni bila pravnomočno obsojena zaradi naklepnega
kaznivega dejanja, ki se preganja po uradni dolžnosti, na nepogojno kazen zapora
v trajanju več kot šest mesecev.
(2) Direktor opravlja svojo funkcijo poklicno in s polnim delovnim
časom.
(3) Direktorja imenuje in razrešuje vlada na predlog sveta agencije.
Vlada imenuje direktorja na podlagi javnega natečaja, ki ga izvede svet. Mandat
direktorja je pet let. Po poteku mandata lahko vlada na podlagi javnega
natečaja, ki ga izvede svet, isto osebo ponovno imenuje za direktorja agencije,
vendar največ enkrat.
9. člen
(strokovno programske komisije)
(1) Strokovno programske komisije agencije so posvetovalna telesa
direktorja, ki dajejo mnenja in ocene k predlogom projektov s področja filmske
in avdiovizualne dejavnosti v postopkih razdeljevanja javnih sredstev,
predlagajo ukrepe kulturne politike in druge razvojne ukrepe na področju
filmske in avdiovizualne dejavnosti v Republiki Sloveniji ter opravljajo druge
naloge v skladu s tem zakonom.
(2) Člani oziroma članice strokovno programskih komisij agencije
(v nadaljnjem besedilu: člani strokovno programskih komisij) ne morejo biti člani
sveta, direktor ali zaposleni v agenciji in ne smejo sodelovati pri odločanju o
zadevah, s katerimi so osebno, poslovno ali kakor koli drugače interesno povezani.
(3) Strokovno programske komisije agencije štejejo tri člane,
ki jih izmed uglednih strokovnjakov s področja filmske in avdiovizualne
dejavnosti imenuje svet na predlog direktorja. Strokovno programska komisija
agencije lahko izjemoma šteje enega člana, če se za izdelavo mnenja in ocene
zahtevajo specifična strokovna znanja. Sestava strokovno programskih komisij
agencije, trajanje njihovega mandata, natančnejši postopek imenovanja in
razreševanja članov strokovno programskih komisij ter naloge strokovno
programskih komisij agencije se podrobneje določijo v ustanovitvenem aktu
agencije.
(4) Način delovanja strokovno programskih komisij agencije se
podrobneje uredi s poslovnikom strokovno programskih komisij agencije, ki ga na
predlog direktorja sprejme svet.
10. člen
(poslovanje agencije)
Agencija posluje v skladu z letnim programom dela in finančnim
načrtom, ki ju sprejme svet v soglasju z vlado.
11. člen
(izvedba javnega razpisa)
(1) Agencija sofinancira projekte s področja filmskih in avdiovizualnih
dejavnosti prek javnih razpisov. Za izvedbo postopkov javnih razpisov se
smiselno uporabljajo določbe zakona, ki ureja uresničevanje javnega interesa za
kulturo, če ni v tem zakonu drugače določeno. Direktor odloča o sofinanciranju projektov
na podlagi mnenj in obrazloženih ocen strokovno programskih komisij v skladu z
letnim programom dela agencije.
(2) Če se direktor ne strinja z mnenji in ocenami strokovno programskih
komisij agencije o sofinanciranju projektov, lahko sprejme odločitev, ki ne
sledi mnenjem in ocenam strokovno programskih komisij agencije. V tem primeru
mora direktor razloge za svojo takšno odločitev obrazložiti. Obrazložitev mora direktor
nemudoma posredovati svetu, ki mora na prvi naslednji seji o tem sprejeti
mnenje. Posredovanje obrazložitve razlogov iz prejšnjega stavka ne zadrži
odločitve direktorja.
(3) Prijavitelji, ki vložijo vlogo za pridobitev sredstev za sofinanciranje,
morajo projekte, ki so sprejeti v sofinanciranje, zaključiti najkasneje v dveh
letih od podpisa pogodbe o sofinanciranju. Izjemoma se lahko projekt
celovečernega animiranega filma, animiranega filma v trajanju nad 24 minut in
zahtevnega celovečernega dokumentarnega filma, ki zaradi vsebine zahteva
večletno spremljanje dogajanja, zaključi najkasneje v štirih letih od podpisa
pogodbe o sofinanciranju.
(4) Prijavitelji, ki nimajo izpolnjenih vseh obveznosti do agencije,
in z njimi povezane osebe, za sredstva agencije ne morejo kandidirati.
(5) Agencija sofinancira projekte največ do 50 odstotkov vseh
izkazanih upravičenih stroškov.
(6) Ne glede na prejšnji odstavek agencija sofinancira
projekte nizko proračunskega, mladinskega ali otroškega oziroma zahtevnega
filma največ do 80 odstotkov vseh izkazanih upravičenih stroškov. Agencija
lahko sofinancira v tekočem letu nizko proračunske, otroške ali mladinske in
zahtevne filme skupno največ v vrednosti 80 odstotkov letnih prihodkov
agencije.
(7) Storitve tehnične in infrastrukturne podpore, ki jih na podlagi
predpisov, ki urejajo izvajanje javne službe na področju kulture, zagotavlja
država, agencija lahko smiselno vključi v besedila javnih razpisov.
(8) Zoper odločitev direktorja o sofinanciranju ima
prijavitelj pravico do pritožbe. O pritožbi odloča ministrstvo, pristojno za
kulturo.
(9) Podrobnejši postopek izbire projektov ter pogoje in merila
za izbor projektov, ki se sofinancirajo iz sredstev agencije, se določijo s
splošnim aktom agencije.
(10) Če so izpolnjeni pogoji za izvedbo javnega poziva v
skladu z zakonom, ki ureja uresničevanje javnega interesa za kulturo, agencija
lahko izvede tudi javni poziv ali razpiše javni kulturni program.
12. člen
(upravičeni stroški)
(1) Sofinancirajo se lahko le stroški, nastali pri
aktivnostih, ki so v neposredni zvezi s projektom, sprejetim v sofinanciranje, ki
so v skladu s predmetom in namenom razpisa in niso sofinancirani iz drugih
javnih virov (v nadaljnjem besedilu: upravičeni stroški).
(2) Glavne skupine upravičenih stroškov so stroški dela, stroški
storitev zunanjih izvajalcev, stroški materiala, ki je potreben za produkcijo
filma, in režijski stroški, ki so v neposredni povezavi s projektom. 
(3) Sofinancirajo se lahko le stroški, ki so izkazani z
veljavnim materialnim dokazilom (računi z dokazilom o plačilu, plačilne liste z
dokazilom o izplačilu, avtorske pogodbe z dokazilom o izplačilu in podobno).
(4) Podrobneje se sistem upravičenih stroškov, predvidena časovna
dinamika izplačil v skladu z razpisno dokumentacijo in število izplačil
projekta določi v splošnem aktu agencije.
13. člen
(nadzor nad projekti)
(1) Agencija lahko kadarkoli preveri stanje projekta in ima v
ta namen pravico do vpogleda v računovodsko in drugo dokumentacijo
prijavitelja, na podlagi katere lahko dobi vpogled v trenutno finančno in
vsebinsko stanje projekta.
(2) Prijavitelj je dolžan agenciji pred vsakim izplačilom, z izjemo
prvega izplačila, ki je izplačano kot predujem, dostaviti po skupinah stroškov
in posameznih stroških specificirano poročilo o vseh stroških projekta, ki so
nastali do posameznega izplačila, brez dokazil iz tretjega odstavka 12. člena
tega zakona. Ta dokazila je prijavitelj dolžan dostaviti pooblaščeni revizijski
družbi ob reviziji projekta.
(3) Agencija mora pred vsakim izplačilom potrditi poročilo iz
prejšnjega odstavka. Če agencija ne potrdi poročila, se prijavitelju preostala
odobrena sredstva ne izplačajo do potrditve poročila.
14. člen
(pogodba o sofinanciranju)
(1) Pogodba o sofinanciranju je pogodba, sklenjena med agencijo
in odgovorno osebo prijavitelja, katerega projekt je bil sprejet v
sofinanciranje.
(2) Za pogodbo o sofinanciranju se smiselno uporabljajo določbe
o pogodbi o financiranju v zakonu, ki ureja uresničevanje javnega interesa za
kulturo, če ni v tem zakonu drugače določeno.
(3) Pogodba o sofinanciranju mora biti sklenjena najkasneje v
enem letu od vročitve odločbe o sofinanciranju prijavitelju. Če agencija zaradi
krivde izvajalca ne začne s financiranjem projekta v dveh letih od izdaje
odločbe o sofinanciranju, lahko odstopi od pogodbe o sofinanciranju.
(4) Z aneksom k pogodbi iz prvega odstavka tega člena se ne
sme podaljšati dokončanja projektov iz tretjega odstavka 11. člena tega
zakona. Izjemoma se lahko podaljša dokončanje projektov iz prvega stavka
tretjega odstavka 11. člena v naslednjih primerih:
-       
zaradi bistvenih sprememb pri financiranju projekta, kadar je vključenih
več koproducentov,
-       
zaradi nepredvidenih okoliščin, ki za dalj časa onemogočajo dokončanje
in na katere producent ni mogel vplivati.
(5) Z aneksom k pogodbi iz prvega odstavka tega člena se ne
more spremeniti višina odobrenih sredstev za izvedbo projekta, sprejetega v
sofinanciranje. Izjemoma se lahko višina odobrenih sredstev spremeni, vendar
največ za 10 odstotkov medsebojno dogovorjene vrednosti projekta iz pogodbe.
(6) Podrobnejši postopek sklepanja pogodb, vsebine pogodb in
način nadzora nad izvajanjem pogodb se določi s splošnim aktom agencije.
15. člen
(revizija projekta)
(1) Za vsak zaključen projekt, pri katerem vrednost
sofinanciranja presega 100.000 eurov, mora biti v šestih mesecih od
zaključenega projekta izvedena in agenciji predložena revizija, ki jo opravi
pooblaščena revizijska družba.
(2) Kršitev določb prejšnjega odstavka pomeni hujšo kršitev obveznosti
prijavitelja, katere posledica je vrnitev vseh že izplačanih sredstev za
izvedbo projekta, za katerega bi morala biti izvedena revizija.
16. člen
(javni razpis za avdiovizualne projekte)
(1) Republika Slovenija v okviru proračunskih sredstev za avdiovizualno
produkcijo na podlagi zakona, ki ureja medije, zagotovi agenciji sredstva za
slovenska avdiovizualna dela, ki prispevajo k razvoju avdiovizualne produkcije
in so namenjena predvajanju v medijih.
(2) Agencija izvaja redne letne javne razpise za
sofinanciranje avdiovizualnih del iz prejšnjega odstavka v skladu z 11. členom
tega zakona.
17. člen
(izvenproračunsko financiranje filmske produkcije v
Republiki Sloveniji)
(1) Radiotelevizija Slovenija podpira slovensko filmsko produkcijo
tako, da izvede razpis, preko katerega letno nameni finančna sredstva za
izdelavo filmov neodvisnih producentov za javno kinematografsko predvajanje, v
višini najmanj 2 odstotkov zbranega prispevka za programe in storitve
Radiotelevizije Slovenija v preteklem letu.
(2) (razveljavljen).
(3) Izdajatelji televizijskih programov iz prejšnjih dveh
odstavkov sodelujejo pri razpisih in izvrševanju pravic, ki izhajajo iz
izdelave filmov iz tega člena, v skladu z deležem posameznega izdajatelja v
skupnem znesku, namenjenem s strani izdajateljev iz tega člena za izdelavo
filma.
(4) Za izvedbo razpisa se smiselno uporabljajo določbe tega
zakona, ki urejajo merila, postopke in izvedbo javnega razpisa.
17.a člen
(spodbujanje vlaganj v avdiovizualno produkcijo)
(1) Republika Slovenija omogoča vlaganja v avdiovizualno
produkcijo na način povračila denarnih sredstev, ki ustrezajo vrednosti 25
odstotkov upravičenih stroškov, neposredno porabljenih za produkcijo filmov in
avdiovizualnih del s strani upravičenih oseb, določenih v tretjem odstavku
17.b člena tega zakona, v obdobju enega leta na ozemlju Republike
Slovenije (v nadaljnjem besedilu: denarno povračilo).
(2) Sredstva za denarna povračila se zagotovijo na posebni
proračunski postavki, v višini, ki jo določi ministrstvo, pristojno za kulturo,
in v rokih, določenih za pripravo proračunov Republike Slovenije.
(3) V osnovo za izračun višine denarnega povračila se ne
všteva davek na dodano vrednost.
17.b člen
(pravica do denarnega povračila)
(1) O pravici do denarnega povračila odloči direktor z
odločbo, na podlagi mnenj in obrazloženih ocen strokovno programskih komisij iz
9. člena tega zakona, po postopku javnega poziva, ob smiselni uporabi zakona,
ki ureja uresničevanje javnega interesa za kulturo in v skladu s pogoji iz tega
zakona. Zoper odločbo agencije je dovoljena pritožba na ministrstvo, pristojno
za kulturo, v 15 dneh od vročitve odločbe.
(2) Pravica do denarnega povračila se lahko uveljavlja za
filme, namenjene za kinematografsko predvajanje, in avdiovizualna dela vseh
zvrsti, namenjena predvajanju v medijih, ob pogojih iz petega odstavka tega
člena.
(3) Pravico do denarnega povračila lahko uveljavlja pravna
ali fizična oseba s sedežem v drugi državi, članici Evropske unije, državi
partnerici Evropskega gospodarskega prostora ali tretji državi, ki je
registrirana za filmsko in televizijsko produkcijo, in izvršni producent, ki
ima sedež v Republiki Sloveniji in ima za izvedbo filma ali avdiovizualnega
dela na območju Republike Slovenije sklenjeno pogodbo s pravno ali fizično
osebo s sedežem v drugi državi, članici Evropske unije, državi partnerici
Evropskega gospodarskega prostora ali tretji državi, ki je registrirana za
filmsko in televizijsko produkcijo, ter izpolnjuje naslednje pogoje:
-       
ima urejene avtorske pravice za projekt;
-       
v obdobju preteklih treh let je imela vsaj en projekt, ki je bil
predvajan v kinematografski distribuciji ali v medijih, skladno z zakonom, ki
ureja avdiovizualne medijske storitve;
-       
izkaže izdatke, porabljene v Republiki Sloveniji za namen projekta, ter
ima poravnane obveznosti iz naslova davkov in prispevkov v Republiki Sloveniji
in v državi, kjer ima sedež ali stalno prebivališče.
(4) Do denarnega povračila niso upravičene pravne ali fizične
osebe s sedežem v drugi državi, članici Evropske unije, državi partnerici
Evropskega gospodarskega prostora ali v tretji državi, ki so povezane s
pravnimi ali fizičnimi osebami, registriranimi za filmsko in televizijsko
produkcijo v Republiki Sloveniji.
(5) Pri presoji upravičenosti do denarnega povračila se
upoštevajo naslednji pogoji:
-       
kulturni pomen filma ali avdiovizualnega dela za Republiko Slovenijo ali
drugo državo članico Evropske unije;
-       
uporaba produkcijskih ali postprodukcijskih kapacitet na območju
Republike Slovenije;
-       
sodelovanje izvajalcev iz Republike Slovenije.
(6) Denarno povračilo se izplača s posebne proračunske
postavke ministrstva, pristojnega za kulturo, na podlagi zahtevka, ki ga izda
agencija, v okviru načrtovanih in razpoložljivih sredstev. Proračunska sredstva
predstavljajo prenos denarnih sredstev iz državnega proračuna do izvajalcev
oziroma producentov projektov.
(7) Minister, pristojen za kulturo, ob soglasju ministra,
pristojnega za finance, s podzakonskim aktom podrobneje določi postopek ter
pogoje za pridobitev pravice do denarnega povračila, postopek in pogoje za
izplačilo denarnega povračila in vprašanja v zvezi z določitvijo upravičencev,
upravičenih del, upravičenih stroškov in višine denarnih povračil.
18. člen
(festival slovenskega filma)
(1) Agencija omogoča izvedbo festivala slovenskega filma, na
katerem je predstavljena filmska produkcija Republike Slovenije v preteklem
obdobju.
(2) Podrobnejši postopek izvedbe festivala, pogoji, merila in
kriteriji za izbor sodelujočih projektov na festivalu se določijo v splošnem
aktu agencije.
19. člen
(javnost poslovanja)
(1) Delovanje in poslovanje agencije je javno.
(2) Agencija mora letno poročilo objaviti v skladu z
ustanovitvenim aktom agencije.
(3) Agencija enkrat na leto organizira javno razpravo o vsebini
letnega poročila in na podlagi javne razprave pripravi poročilo, ki ga predloži
svetu v obravnavo.
20. člen
(financiranje)
(1) Agencija pridobiva sredstva:
-       
iz sredstev državnega proračuna, ki jih pridobi na podlagi pogodbe,
sklenjene z ministrstvom, pristojnim za kulturo;
-       
iz prihodkov, pridobljenih s prodajo blaga in storitev;
-       
iz naslova sodelovanja z mednarodnimi organizacijami in ustanovami;
-       
iz donacij in sponzoriranja;
-       
iz drugih virov.
(2) Prihodki agencije so namenjeni izvajanju dejavnosti in nalog
agencije, določenih v tem zakonu in aktu o ustanovitvi, zagotavljanju pogojev
za delovanje agencije in financiranju odhodkov, povezanih s tekočim poslovanjem
agencije. Proračunska sredstva, ki jih agencija prejme za financiranje
projektov in programov, predstavljajo prenos denarnih sredstev iz državnega
proračuna do izvajalcev oziroma producentov projektov.
21. člen
(revizija in notranji nadzor)
(1) V zvezi z delovanjem in poslovanjem agencije mora biti
vsako leto izvedena revizija letnega poročila, ki jo opravi pooblaščena
revizijska družba.
(2) V zvezi z delovanjem in poslovanjem agencije mora biti
vsako leto opravljena notranja revizija poslovanja.
(3) S splošnim aktom agencije se določijo ukrepi in sistem notranjega
nadzora poslovanja in upravljanja agencije.
22. člen
(inšpekcijski nadzor)
Inšpekcijski nadzor nad izvajanjem določb tega zakona in na
njegovi podlagi izdanih predpisov in drugih aktov izvaja inšpektorat
ministrstva, pristojnega za kulturo. 
23. člen
(kazenska določba)
(1) Z globo od 50.000 do 250.000 eurov se kaznuje izdajatelj televizijskega
programa iz 17. člena tega zakona, ki ne izvede in realizira razpisa, preko
katerega letno nameni finančna sredstva za izdelavo filmov neodvisnih
producentov za javno kinematografsko predvajanje najmanj v višini, ki jo
določata prvi oziroma drugi odstavek 17. člena tega zakona.
(2) Z globo od 2.500 do 10.000 eurov se kaznuje odgovorna oseba
izdajatelja televizijskega programa iz 17. člena tega zakona, če stori prekršek
iz prejšnjega odstavka.
(3) Z razveljavitvijo odločbe o dodelitvi radijske frekvence za
digitalno radiodifuzijo se kaznuje izdajatelj televizijskega programa iz
drugega odstavka 17. člena tega zakona, če dve leti zapored stori prekršek iz
prvega odstavka tega člena.

Zakon o Slovenskem filmskem centru, javni
agenciji Republike Slovenije – ZSFCJA (Uradni list RS, št. 77/10) vsebuje naslednje prehodne in
končne določbe:
»PREHODNE IN KONČNE DOLOČBE
24. člen
(statusno preoblikovanje
Filmskega sklada Republike Slovenije in sprejem aktov agencije)
(1) Filmski sklad Republike Slovenije, javni sklad,
ustanovljen s Sklepom o ustanovitvi Filmskega sklada Republike Slovenije (Uradni
list RS, št. 96/00, 111/00, 66/01, 84/01 in 85/02), se preoblikuje v agencijo
na podlagi akta o preoblikovanju Filmskega sklada Republike Slovenije v
agencijo, ki ga sprejme vlada najkasneje v 30 dneh po uveljavitvi tega zakona.
(2) Filmski sklad Republike Slovenije, javni sklad, nadaljuje
svoje delo v skladu z Zakonom o Filmskem skladu Republike Slovenije (Uradni
list RS, št. 17/94, 22/00 – ZJS in 59/01) ter predpisi in akti, izdanimi na
njegovi podlagi, do vpisa statusnega preoblikovanja Filmskega sklada Republike
Slovenije v agencijo v sodni register (v nadaljnjem besedilu: vpis agencije v
sodni register).
(3) Agencija sprejme akte, določene s tem zakonom, in druge
akte, potrebne za njeno delovanje, najpozneje v šestih mesecih po uveljavitvi
tega zakona.
(4) Javni uslužbenci, zaposleni na Filmskem skladu Republike Slovenije,
nadaljujejo svoje delo na agenciji na svojih delovnih mestih, njihove pogodbe o
zaposlitvi pa ostanejo v veljavi.
25. člen
(dokončanje začetih
postopkov)
(1) Vse postopke, ki jih začne Filmski sklad Republike Slovenije,
javni sklad, do vpisa agencije v sodni register, dokonča v skladu s predpisi in
akti, na podlagi katerih so bili ti postopki začeti, agencija.
(2) Vse postopke, ki jih bo začelo Ministrstvo za kulturo na podlagi
110. člena Zakona o medijih (Uradni list RS, št. 110/06 – uradno prečiščeno
besedilo in 36/08 – ZPMOK‑1) do
uveljavitve 16. člena tega zakona, dokonča Ministrstvo za kulturo v skladu z
Uredbo o izvedbi rednega letnega javnega razpisa za sofinanciranje projektov iz
proračunske postavke za avdiovizualne medije (Uradni list RS, št. 52/03, 35/04
in 34/06).
26. člen
(prva revizija)
Prva revizija poslovanja agencije se v skladu s prvim in drugim
odstavkom 21. člena tega zakona opravi za leto 2011.
27. člen
(pravice eksploatacije)
Vse materialne pravice tržne eksploatacije, ki do vpisa agencije
v sodni register pripadajo Filmskemu skladu Republike Slovenije, javnemu
skladu, izvršuje agencija.
28. člen
(prenehanje mandatov in
konstituiranje organov)
(1) Članom nadzornega sveta Filmskega sklada Republike Slovenije,
javnega sklada, in direktorju Filmskega sklada Republike Slovenije, javnega
sklada, prenehajo mandati z vpisom agencije v sodni register.
(2) Svet agencije se mora konstituirati najpozneje v 60 dneh
po uveljavitvi tega zakona.
(3) Do imenovanja direktorja agencije opravlja funkcijo direktorja
agencije vršilec dolžnosti direktorja, ki ga imenuje vlada brez javnega
natečaja.
(4) Vlada najkasneje v 60 dneh po konstituiranju sveta imenuje
direktorja agencije.
(5) Ministrstvo za kulturo pozove institucije in združenja iz
drugega odstavka 7. člena tega zakona k posredovanju predlogov kandidatov za
člane sveta najkasneje 15 dni po začetku veljavnosti tega zakona in jim določi
rok za posredovanje predlogov, ki ne sme biti krajši od 15 dni. Če institucije
in združenja ne predlagajo zadostnega števila članov sveta v roku, ki ga je določilo
Ministrstvo za kulturo, manjkajoče člane imenuje vlada na predlog Ministrstva
za kulturo.
29. člen
(prenehanje veljavnosti
predpisov)
(1) Z dnem uveljavitve tega zakona preneha veljati Zakon o
filmskem skladu Republike Slovenije (Uradni lis RS, št. 17/94, 22/00 – ZJS in
59/01).
(2) Z dnem uveljavitve 16. člena tega zakona prenehata veljati
drugi in tretji odstavek 110. člen Zakona o medijih (Uradni list RS, št. 110/06
– uradno prečiščeno besedilo in 36/08 – ZPOMK‑1).
(3) Z dnem uveljavitve 16. člena tega zakona preneha veljati
Uredba o izvedbi rednega letnega javnega razpisa za sofinanciranje projektov iz
proračunske postavke za avdiovizualne medije (Uradni list RS, št. 52/03, 35/04
in 34/06).
30. člen
(veljavnost zakona)
Ta zakon začne veljati petnajsti dan po objavi v Uradnem listu
Republike Slovenije, razen 17. člena, ki začne veljati 1. januarja 2011, in 16.
člena, ki začne veljati 1. januarja 2012.«.

Zakon za uravnoteženje javnih financ – ZUJF
(Uradni list RS, št. 40/12) določa tudi:
»213. člen
(izdaja podzakonskih
predpisov)
Podzakonski predpisi, izdani na podlagi Zakona o Slovenskem
filmskem centru, javni agenciji Republike Slovenije (Uradni list RS, št.
77/10), se uskladijo s tem zakonom v 60 dneh od uveljavitve tega zakona.«;
ter vsebuje naslednjo končno določbo:
»VI. DEL
KONČNA DOLOČBA
251. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
Slovenskem filmskem centru, javni agenciji Republike Slovenije – ZSFCJA-A
(Uradni list RS, št. 63/16) vsebuje naslednjo prehodno in
končno določbo:
»PREHODNA IN KONČNA DOLOČBA
5. člen
(1) Podzakonski akt iz sedmega odstavka 17.b člena zakona se
sprejme v treh mesecih od uveljavitve tega zakona.
(2) Sklep o preoblikovanju Filmskega sklada Republike
Slovenije, javnega sklada, v Slovenski filmski center, javno agencijo Republike
Slovenije (Uradni list RS, št. 92/10, 20/11 in 6/16) se uskladi s tem zakonom
najpozneje v treh mesecih od uveljavitve tega zakona.
6. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o dopolnitvah Zakona o Slovenskem
filmskem centru, javni agenciji Republike Slovenije – ZSFCJA-B (Uradni list RS,
št. 31/18) vsebuje naslednjo prehodno in
končno določbo:
»PREHODNA IN KONČNA DOLOČBA
3. člen
(1) Sklep o preoblikovanju Filmskega sklada Republike
Slovenije, javnega sklada, v Slovenski filmski center, javno agencijo Republike
Slovenije (Uradni list RS, št. 92/10, 20/11, 6/16 in 3/17), se uskladi s
tem zakonom v dveh mesecih od uveljavitve tega zakona. 
(2) Agencija uskladi splošna akta iz devetega odstavka
11. člena in četrtega odstavka 14. člena zakona s tem zakonom v šestih
mesecih od uveljavitve tega zakona.
4. člen
Ta zakon začne veljati petnajsti dan po objavi v Uradnem
listu Republike Slovenije.«.