I. SPLOŠNO
1. člen
(vsebina zakona)
(1) Ta zakon določa način ter časovni okvir izvajanja načela
srednjeročne uravnoteženosti prihodkov in izdatkov proračunov države brez
zadolževanja (v nadaljevanjem besedilu: srednjeročna uravnoteženost), merila za
določitev izjemnih okoliščin, v katerih se lahko odstopi od srednjeročne
uravnoteženosti, in način ravnanja ob njihovem nastopu oziroma prenehanju.
(2) S tem zakonom se ureja tudi delovanje Fiskalnega sveta
kot neodvisnega in samostojnega državnega organa.
(3) S tem zakonom se v pravni red Republike Slovenije delno
prenaša Direktiva Sveta 2011/85/EU z dne 8. novembra 2011 o zahtevah v
zvezi s proračunskimi okviri držav članic (UL L št. 306 z dne 23. 11.
2011, str. 41).
2. člen
(pomen izrazov)
Izrazi, uporabljeni v tem zakonu, imajo naslednji pomen:
1.     
»prihodki in izdatki proračunov države« so prihodki in izdatki, kot so
določeni z Evropskim sistemom računov (v nadaljnjem besedilu: metodologija
ESA);
2.     
»metodologija ESA« je evropski sistem nacionalnih in regionalnih
računov, kot ga določa uredba Evropske unije (v nadaljnjem besedilu: EU), ki
ureja Evropski sistem nacionalnih in regionalnih računov v EU;
3.     
»proračuni države« so zbirni konsolidirani računi prihodkov in izdatkov
vseh institucionalnih enot sektorja država;
4.     
»sektor država« zajema vse institucionalne enote, ki so v skladu z
uredbo, ki ureja standardno klasifikacijo institucionalnih sektorjev, uvrščene
v sektor S.13;
5.     
»srednjeročnost« pomeni obdobje gospodarskega cikla, v katerem dejanska
raven bruto domačega proizvoda (v nadaljnjem besedilu: BDP) iz nadpotencialne
ravni BDP preide v podpotencialno raven in se v povprečju izenači s potencialno
ravnjo BDP;
6.     
»potencialna raven BDP« je ocenjena raven BDP, ki bi jo gospodarstvo
doseglo s takšno uporabo kapitala in dela, ki nima inflacijskih učinkov.
Potencialna raven BDP se izračuna na podlagi skupne metodologije, ki se v EU
uporablja v okviru postopkov nadzora nad javnofinančnimi politikami na podlagi
pogodbe, ki ureja delovanje EU;
7.     
»strukturni saldo sektorja država« je dejanska razlika med prihodki in
izdatki sektorja država v posameznem letu, prilagojena za učinke, ki so
ocenjeni kot posledica gospodarskega cikla, brez upoštevanja učinkov enkratnih
oziroma začasnih ukrepov, opredeljenih v Paktu za stabilnost in rast;
8.     
»ciljni saldo sektorja država« je načrtovana razlika med prihodki in
izdatki sektorja država;
9.     
»srednjeročni fiskalni cilj« je ciljni srednjeročni strukturni saldo
sektorja država, določen v skladu s prevzetimi mednarodnimi obveznostmi ter
pravili in akti, ki urejajo ekonomsko upravljanje v državah članicah EU;
10.  
»blagajne javnega financiranja« so državni proračun, občinski proračuni,
Zavod za pokojninsko in invalidsko zavarovanje Slovenije (v nadaljnjem
besedilu: pokojninska blagajna) in Zavod za zdravstveno zavarovanje Slovenije
(v nadaljnjem besedilu: zdravstvena blagajna);
11.  
»Pakt za stabilnost in rast« sestavljajo: uredba EU, ki ureja okrepitev
nadzora nad proračunskim stanjem ter nadzor in usklajevanje gospodarskih
politik in uredba EU, ki ureja pospešitev in razjasnitev izvajanja postopka v
zvezi s čezmernim primanjkljajem.
12.  
»proizvodna vrzel« je razlika med dejanskim in potencialnim BDP nekega
leta v odstotkih potencialnega BDP, kot to opredeljuje Pakt za stabilnost in
rast.
13.  
»elastičnost salda sektorja država na proizvodno vrzel « je občutljivost
salda sektorja država na gospodarski cikel, kot to opredeljuje Pakt za
stabilnost in rast.
II. IZVAJANJE SREDNJEROČNE URAVNOTEŽENOSTI
3. člen
(izvajanje srednjeročne uravnoteženosti)
(1) Prihodki in izdatki proračunov države so srednjeročno
uravnoteženi brez zadolževanja, če strukturni saldo sektorja država v
posameznem letu ni nižji od minimalne vrednosti, določene v ratificirani
mednarodni pogodbi, ki ureja stabilnost, usklajevanje in upravljanje v
ekonomski in monetarni uniji, v srednjeročnem obdobju pa je najmanj izravnan
ali je v presežku.
(2) Srednjeročno uravnoteženost iz prejšnjega odstavka se
zagotavlja tako, da se ob upoštevanju predvidenega obsega prihodkov načrtovani
obseg izdatkov sektorja država navzgor omeji na raven, s katero se zagotovi
upoštevanje pravila iz prejšnjega odstavka.
(3) Zgornjo mejo obsega izdatkov sektorja država v posameznem
letu, v katerem je raven BDP pod potencialno, se izračuna tako, da se predviden
obseg prihodkov sektorja država zmanjša za napovedani obseg potencialnega BDP,
pomnožen s faktorjem, ki odraža najnižji dovoljeni strukturni saldo sektorja
država glede na določbe ratificirane mednarodne pogodbe, ki ureja stabilnost,
usklajevanje in upravljanje v ekonomski in monetarni uniji, in stanje
gospodarstva v ciklu, oziroma matematično na naslednji način:
E ≤ R-k*YP, kjer je k=mSS+á*OG
E = Načrtovani izdatki sektorja država
R = Predvideni prihodki sektorja država
k = Faktor, ki odraža najnižji dovoljeni strukturni saldo sektorja država
glede na določbe ratificirane mednarodne pogodbe, ki ureja stabilnost,
usklajevanje in upravljanje v ekonomski in monetarni uniji, in stanje
gospodarstva v ciklu
YP = Napovedani obseg potencialnega BDP
mSS = Faktor, ki odraža najnižji dovoljeni
strukturni saldo v % BDP
á = Elastičnost salda sektorja država na
proizvodno vrzel
OG = Proizvodna vrzel.
(4) Zgornjo mejo obsega izdatkov sektorja država v posameznem
letu, v katerem je raven BDP nad potencialno, se izračuna tako, da se predviden
obseg prihodkov sektorja država zmanjša za napovedani obseg potencialnega BDP,
pomnožen s faktorjem, ki odraža stanje gospodarstva v poslovnem ciklu, oziroma
matematično na naslednji način:
E ≤ R-m*YP, kjer je m=á*OG;
E = Načrtovani izdatki sektorja država
R = Predvideni prihodki sektorja država
m = Faktor, ki odraža stanje gospodarstva
v poslovnem ciklu
YP = Napovedani obseg potencialnega BDP
á = Elastičnost salda sektorja država na
proizvodno vrzel
OG = Proizvodna vrzel.
(5) Načrtovan obseg izdatkov iz drugega odstavka tega člena,
ki ne sme presegati zgornje meje obsega izdatkov, izračunane v skladu s tretjim
oziroma četrtim odstavkom tega člena, ne vsebuje izdatkov, ki imajo skladno z
oceno Evropske komisije naravo začasnih oziroma enkratnih izdatkov,
opredeljenih v Paktu za stabilnost in rast.
(6) Če se spremeni Pakt za stabilnost in rast ali Državni
zbor Republike Slovenije (v nadaljnjem besedilu: državni zbor) ratificira
spremembo mednarodne pogodbe, ki ureja stabilnost, usklajevanje in upravljanje
v ekonomski in monetarni uniji, se ustrezno spremeni tudi način izračuna
zgornje meje obsega izdatkov sektorja država iz tretjega in četrtega odstavka
tega člena.
4. člen
(načelo previdnosti pri načrtovanju in ocenjevanju obsega
prihodkov in izdatkov)
Za zagotavljanje spoštovanja srednjeročne uravnoteženosti iz
prejšnjega člena je treba pri načrtovanju in ocenjevanju obsega prihodkov in
izdatkov proračunov sektorja država upoštevati tveganja, ki bi lahko negativno
vplivala na makroekonomsko stabilnost in s tem na prihodke in izdatke
proračunov sektorja država ter dolgoročno vzdržnost javnega financiranja in
obseg dolga sektorja država.
5. člen
(poraba presežkov proračunov)
(1) Presežki, ki jih posamezna institucionalna enota sektorja
država ustvari v posameznem letu, se zbirajo na ločenem računu.
(2) Če je institucionalna enota sektorja država zadolžena, se
presežki iz prejšnjega odstavka lahko uporabijo le za odplačevanje glavnic
njenega dolga.
(3) Če institucionalna enota sektorja država nima dolgov, se
ustvarjeni presežki iz prvega odstavka tega člena uporabijo za financiranje
primanjkljajev v obdobjih podpotencialne ravni BDP, za financiranje izpada
prihodkov oziroma povečanja izdatkov zaradi okoliščin iz prvega odstavka
12. člena tega zakona ali za financiranje investicij v naslednjih letih.
(4) Ne glede na drugi ali tretji odstavek se lahko ustvarjeni
presežki iz prvega odstavka tega člena, ob predhodnem soglasju ustanovitelja
posamezne institucionalne enote sektorja država, izjemoma uporabijo tudi za
povečanje premoženja te institucionalne enote.
(5) Ne glede na drugi, tretji ali četrti odstavek tega člena,
lahko, po postopku in v primerih, ki so določeni s predpisi, ki urejajo javne
finance, ustanovitelj institucionalne enote sektorja država zahteva vplačilo
presežkov javnih prihodkov nad javnimi izdatki v proračun ustanovitelja.
6. člen
(okvir za pripravo proračunov)
(1) Okvir za pripravo proračunov sektorja država (v
nadaljnjem besedilu: okvir) je akt, v katerem se v skladu s 3. členom tega
zakona za posamezna leta določi ciljni saldo sektorja država in najvišji obseg
izdatkov sektorja država. Okvir sprejme državni zbor na predlog Vlade Republike
Slovenije (v nadaljnjem besedilu: vlada) vsako leto za najmanj tri prihodnja
leta.
(2) Vlada predlog okvira posreduje državnemu zboru in
Fiskalnemu svetu najkasneje 20 dni pred rokom za posredovanje Programa
stabilnosti Evropski komisiji skupaj z osnutkom Programa stabilnosti. Program
stabilnosti je akt, ki vsebuje opis politike in ukrepov za doseganje ciljev iz
prvega in tretjega odstavka tega člena in določa tudi srednjeročni fiskalni
cilj. Državni zbor sprejme okvir najkasneje pet dni pred rokom, določenim za
posredovanje Programa stabilnosti Evropski komisiji.
(3) V okviru se za posamezna leta določi tudi:
-       
ciljni saldo ter najvišji obseg izdatkov za državni proračun,
-       
ciljni skupni saldo in najvišji skupni obseg izdatkov občinskih
proračunov,
-       
najvišji obseg izdatkov za pokojninsko blagajno,
-       
najvišji obseg izdatkov za zdravstveno blagajno.
(4) Po sprejemu okvira vlada sprejme Program stabilnosti, ki
mora biti skladen z okvirom, in ga posreduje Evropski komisiji.
(5) Če državni zbor ne sprejme okvira v roku iz drugega
odstavka tega člena, sprejme vlada Program stabilnosti, ki je skladen z zadnjim
sprejetim okvirom. Če zadnji sprejeti okvir ne določa ciljev iz prvega in
tretjega odstavka tega člena za leta, na katera bi se moral nanašati Program
stabilnosti, jih določi vlada v skladu s 3. členom tega zakona.
(6) Če vlada do 15. septembra tekočega leta ugotovi, da
so se spremenile okoliščine, na podlagi katerih je bil sprejet okvir, državnemu
zboru in Fiskalnemu svetu ob posredovanju predloga državnega proračuna ali
njegovih sprememb posreduje v sprejem tudi predlog spremembe okvira. Državni
zbor spremembo okvira sprejme ob sprejemu državnega proračuna ali njegovih
sprememb.
(7) Način upoštevanja ciljev, določenih v okviru, v vseh
fazah načrtovanja proračunov sektorja država, se podrobneje uredi v predpisih,
ki urejajo javne finance.
III. FISKALNI SVET
7. člen
(položaj in naloge Fiskalnega sveta)
(1) Fiskalni svet je samostojen in neodvisen državni organ, ki
pripravlja in javno objavlja ocene, ki lahko vključujejo tudi priporočila, v
zvezi s skladnostjo javnofinančne politike s fiskalnimi pravili, ki so določena
v tem zakonu, predpisih, ki urejajo javne finance, ali predpisih EU, ki urejajo
ekonomsko upravljanje v državah članicah.
(2) Fiskalni svet opravlja naslednje naloge:
1.     
ocenjuje vzdržnost in skladnost javnofinančne politike s fiskalnimi
pravili na podlagi osnutka Programa stabilnosti iz drugega odstavka prejšnjega
člena,
2.     
pripravlja oceno upoštevanja fiskalnih pravil na podlagi predloga
državnega proračuna, predloga sprememb državnega proračuna oziroma rebalansa
državnega proračuna, ki je predložen v sprejem državnemu zboru,
3.     
spremlja tekoče izvrševanje državnega proračuna, občinskih proračunov,
zdravstvene in pokojninske blagajne,
4.     
pripravlja oceno skladnosti izvršenih proračunov sektorja država s
fiskalnimi pravili,
5.     
ocenjuje ustreznost predloga sprememb okvira in predloga programa
ukrepov za odpravo odstopanj od srednjeročne uravnoteženosti iz drugega
odstavka 11. in drugega odstavka 14. člena tega zakona,
6.     
ocenjuje skladnost izvrševanja odpravljanja odstopanj iz prvega in
drugega odstavka 11. in prvega in drugega odstavka 14. člena tega zakona s
predpisi in drugimi akti,
7.     
ocenjuje, ali so nastale okoliščine iz prvega odstavka 12. člena
tega zakona ter ali so okoliščine iz prvega odstavka 12. člena tega zakona
prenehale,
8.     
ocenjuje ustreznost predloga sprememb okvira iz drugega odstavka
13. člena tega zakona glede na naravo okoliščin iz prvega odstavka
12. člena tega zakona,
9.     
opravlja druge naloge, potrebne za izvajanje svojih pristojnosti.
(3) Fiskalni svet ocene iz prejšnjega odstavka pripravi in
posreduje vladi ter državnemu zboru:
1.     
glede 1. točke prejšnjega odstavka – po predložitvi osnutka Programa
stabilnosti v seznanitev in predloga okvira iz drugega odstavka prejšnjega
člena v sprejem državnemu zboru,
2.     
glede 2. točke prejšnjega odstavka – po predložitvi predloga državnega
proračuna ali sprememb oziroma rebalansa državnega proračuna v sprejem
državnemu zboru,
3.     
glede 4. točke prejšnjega odstavka – na podlagi konsolidiranih bilanc
sektorja država, ki mu jih posreduje ministrstvo, pristojno za finance, do
30. junija tekočega leta za preteklo leto,
4.     
glede 5. točke prejšnjega odstavka – po predložitvi predloga spremembe
okvira in predloga programa ukrepov iz drugega odstavka 11. in drugega odstavka
14. člena tega zakona v sprejem državnemu zboru,
5.     
glede 8. točke prejšnjega odstavka – po predložitvi predloga spremembe
okvira iz drugega odstavka 13. člena tega zakona v sprejem državnemu
zboru,
6.     
glede 3., 6., 7. in 9. točke prejšnjega odstavka – na podlagi zaprosila
državnega zbora, vlade ali po lastni presoji.
(4) Vlada na podlagi ocene Fiskalnega sveta pripravi pisno
obrazloženo stališče do ocene Fiskalnega sveta in ga posreduje državnemu zboru.
Državni zbor lahko naloži vladi, da na podlagi ocene Fiskalnega sveta pripravi
spremembe predlaganega akta ali dodatne ukrepe.
(5) Podrobneje se delovanje Fiskalnega sveta uredi v zakonu,
ki ureja javne finance.
8. člen
(sestava Fiskalnega sveta)
(1) Fiskalni svet ima tri člane, ki jih na predlog vlade
imenuje državni zbor.
(2) Funkcija člana Fiskalnega sveta ni združljiva z
opravljanjem druge javne funkcije in dejavnostjo upravljanja, nadzora ali
zastopanja neposrednega ali posrednega uporabnika proračunov sektorja država.
(3) Za člane Fiskalnega sveta se imenujejo strokovnjaki s
področja makroekonomije, javnih financ ali ekonomije, pri čemer mora biti vsaj
eden strokovnjak s področja makroekonomije, vsaj eden pa s področja javnih
financ. Kot strokovnjak s področja makroekonomije, javnih financ ali ekonomije
se šteje oseba z najmanj univerzitetno izobrazbo ali izobrazbo, pridobljeno po
študijskem programu druge stopnje v skladu z zakonom, ki ureja visoko šolstvo,
in najmanj 10 leti delovnih izkušenj na svojem strokovnem področju, pri čemer
se ocenjujejo tudi poslovna uspešnost, uspešnost na dosedanjih delovnih mestih
in ugled.
(4) Za člana Fiskalnega sveta ne more biti imenovana oseba,
ki je bila pravnomočno obsojena zaradi naklepnega kaznivega dejanja, ki se
preganja po uradni dolžnosti, in sicer na zaporno kazen v trajanju več kot šest
mesecev.
(5) Član Fiskalnega sveta je imenovan za dobo pet let, vendar
največ dvakrat zaporedoma. Člana Fiskalnega sveta je mogoče predčasno
razrešiti:
1.     
če državnemu zboru predloži izjavo, da odstopa,
2.     
če je obsojen za kaznivo dejanje s kaznijo odvzema prostosti,
3.     
če trajno izgubi delovno zmožnost za opravljanje svoje funkcije,
4.     
če ne izpolnjuje več pogojev za člana Fiskalnega sveta, določenih po tem
zakonu,
5.     
če nastopijo razlogi za nezdružljivost opravljanja funkcije,
6.     
če pri izvrševanju svojih funkcij ne ravna v skladu z ustavo ali
zakonom.
(6) Član Fiskalnega sveta je predčasno razrešen in mu
funkcija preneha z dnem, ko državni zbor ugotovi nastop razloga iz 1., 2., 3.,
4. ali 5. točke prejšnjega odstavka oziroma ko ga državni zbor razreši na
podlagi razlogov iz 6. točke prejšnjega odstavka. Pobudo za razrešitev člana
Fiskalnega sveta na podlagi 6. točke prejšnjega odstavka lahko vloži najmanj 15
poslancev državnega zbora. Pobuda mora vsebovati opis očitane kršitve ustave
oziroma zakona in predlog dokazov o kršitvi ustave oziroma zakona. Predsednik
državnega zbora o predčasni razrešitvi takoj obvesti vlado.
9. člen
(izbirni postopek članov Fiskalnega sveta)
(1) Predsednik Fiskalnega sveta pol leta pred iztekom
funkcije članov Fiskalnega sveta obvesti vlado.
(2) Po prejemu obvestila glede izteka funkcije ali po prejemu
obvestila, da predlagani kandidat za člana Fiskalnega sveta ni dobil potrebne
večine ali je bil predčasno razrešen, vlada brez odlašanja objavi v Uradnem
listu Republike Slovenije poziv za prijavljanje kandidatov.
(3) Prijavo kandidata se pošlje vladi, v roku, ki ne sme biti
krajši od 30 dni po objavi poziva, v primeru predčasne razrešitve člana
Fiskalnega sveta in v primeru iz sedmega odstavka tega člena pa ne krajši od 15
dni po objavi poziva. Prijava mora biti obrazložena. Priložena ji mora biti
pisna izjava prijavljenega kandidata, da je pripravljen sprejeti kandidaturo.
(4) Izmed prijavljenih kandidatov vlada predlaga državnemu zboru
kandidate za predsednika in člana Fiskalnega sveta.
(5) Vlada predlaga kandidate v 30 dneh po izteku roka iz
tretjega odstavka tega člena. Predlog kandidature mora obrazložiti in mu
predložiti pisno izjavo kandidata, da sprejema kandidaturo.
(6) Državni zbor glasuje o predlaganih kandidatih za člane Fiskalnega
sveta v 30 dneh po predložitvi predloga vlade. Predlagani kandidat je imenovan,
če zanj glasuje dvotretjinska večina vseh poslancev.
(7) Če predlagani kandidat za člana Fiskalnega sveta ne dobi
potrebne večine poslanskih glasov, predsednik državnega zbora o tem takoj
obvesti vlado.
(8) Če do dneva, ko se članu ali predsedniku Fiskalnega sveta
izteče funkcija, še ni imenovan nov član ali predsednik Fiskalnega sveta ali če
novoimenovani član ali predsednik Fiskalnega sveta ne more nastopiti funkcije
dan po dnevu, ko se dosedanjemu članu ali predsedniku Fiskalnega sveta funkcija
izteče, dosedanji član ali predsednik Fiskalnega sveta opravlja funkcijo,
dokler novoimenovani član ali predsednik Fiskalnega sveta ne nastopi funkcije.
(9) Če vlada predlaga državnemu zboru hkrati kandidata za obe
prosti mesti članov Fiskalnega sveta, ki se jima funkcija izteče na isti dan,
pa državni zbor ne imenuje kandidatov za obe prosti mesti, se v primeru, ko
imenovanje novih članov Fiskalnega sveta pred iztekom funkcije prejšnjih članov
ni več mogoče, z žrebom določi, kateri od članov Fiskalnega sveta, ki se jima
funkcija izteka, bo po izteku funkcije opravljal funkcijo člana do imenovanja
novega člana. Z žrebom se določi, kateri od članov Fiskalnega sveta, ki se jima
funkcija izteka, bo po izteku funkcije opravljal funkcijo člana tudi v primeru,
ko eden od novoimenovanih članov Fiskalnega sveta ne more nastopiti funkcije
pravočasno, če je to razvidno iz predloga kandidature iz petega odstavka tega
člena.
(10) Žreb iz prejšnjega odstavka se izvede na seji Fiskalnega
sveta na način, določen s poslovnikom Fiskalnega sveta, ob navzočnosti
predsednice oziroma predsednika državnega zbora.
(11) Žreb se opravi najpozneje deset dni pred iztekom
funkcije članov Fiskalnega sveta, če to ni mogoče, pa najpozneje dan po dnevu,
ko je znan izid imenovanja v državnem zboru.
(12) Po opravljenem postopku žreba iz devetega in desetega
odstavka tega člena Fiskalni svet v Uradnem listu Republike Slovenije objavi
osebno ime člana Fiskalnega sveta, ki še naprej opravlja funkcijo.
10. člen
(delovanje Fiskalnega sveta)
(1) Fiskalni svet zastopa predsednik, ki tudi vodi in
organizira njegovo delo.
(2) Fiskalni svet sprejme poslovnik, v katerem uredi svoje
poslovanje. Poslovnik se objavi v Uradnem listu Republike Slovenije.
(3) Fiskalni svet odločitve sprejema z večino vseh članov.
(4) Sredstva za delo Fiskalnega sveta se zagotavljajo v
proračunu Republike Slovenije na predlog Fiskalnega sveta. Fiskalni svet
samostojno odloča o porabi proračunskih sredstev.
(5) Predsednik Fiskalnega sveta je v Fiskalnem svetu zaposlen
najmanj za 50 odstotkov polnega delovnega časa. Člana Fiskalnega sveta sta
lahko pri Fiskalnem svetu zaposlena za največ 50 odstotkov polnega delovnega
časa.
(6) Pri Fiskalnem svetu so lahko zaposleni največ štirje
javni uslužbenci, ki opravljajo strokovno pomoč za člane Fiskalnega sveta.
Administrativno-tehnične naloge za Fiskalni svet opravljajo službe Računskega
sodišča Republike Slovenije.
(7) Vse institucionalne enote sektorja država morajo
Fiskalnemu svetu zagotavljati vse informacije, podatke in analize, s katerimi
razpolagajo in ki jih Fiskalni svet potrebuje za izvrševanje nalog iz drugega
odstavka 7. člena tega zakona. Fiskalni svet lahko z institucionalnimi
enotami sektorja država sklepa dogovore o sodelovanju za brezplačno zagotavljanje
tistih podatkov, analiz in drugih informacij, ki jih v skladu s svojimi
pristojnostmi lahko posamezna institucionalna enota sektorja država zagotavlja
Fiskalnemu svetu za opravljanje njegovih nalog.
(8) Fiskalni svet predloži enkrat letno do konca maja
tekočega leta za preteklo leto državnemu zboru v obravnavo poročilo o svojem
delu.
IV. ODPRAVLJANJE ODSTOPANJ IN IZJEMNE OKOLIŠČINE
11. člen
(popravljalni mehanizem)
(1) Če vlada na podlagi ocene Fiskalnega sveta ugotovi, da se
srednjeročna uravnoteženost ne izvaja v skladu s 3. členom tega zakona,
ali če Republika Slovenija prejme priporočilo oziroma poziv Sveta zaradi
odstopanja od določb Pakta za stabilnost in rast, minister, pristojen za
finance, uporabi ukrepe, ki so določeni v zakonu, ki ureja javne finance, za
namen srednjeročnega uravnoteženja javnih financ.
(2) Če se z ukrepi iz prejšnjega odstavka ne zagotovi
izvajanja srednjeročne uravnoteženosti v skladu s 3. členom tega zakona
ali spoštovanja priporočila oziroma poziva Sveta, vlada na predlog ministra,
pristojnega za finance, najpozneje v roku treh mesecev od ugotovitve vlade iz
prejšnjega odstavka ali po prejemu priporočila oziroma poziva Sveta državnemu
zboru predloži v sprejem predlog spremembe okvira in predlog programa ukrepov,
s katerimi se bo ponovno zagotovilo spoštovanje srednjeročne uravnoteženosti.
Obenem vlada oba predloga iz prejšnjega stavka posreduje tudi Fiskalnemu svetu.
Priprava predloga programa ukrepov, s katerimi se ponovno zagotovi spoštovanje
srednjeročne uravnoteženosti, se šteje za tekoči posel vlade.
(3) Predlog programa ukrepov iz prejšnjega odstavka vsebuje
ukrepe v obsegu, ki je sorazmeren ugotovljenemu odstopanju od srednjeročne
uravnoteženosti ali ugotovljenemu odstopanju od načrtovanega odpravljanja
odstopanja od srednjeročne uravnoteženosti, in je skladen z določbami Pakta za
stabilnost in rast.
12. člen
(merila za določitev izjemnih okoliščin)
(1) Od srednjeročne uravnoteženosti se lahko odstopi pod
pogojem, da to srednjeročno ne ogrozi fiskalne vzdržnosti, in le:
1.     
v obdobjih resnega gospodarskega upada ali
2.     
v primeru neobičajnega dogodka, na katerega ni mogoče vplivati in ima
pomembne posledice za finančno stanje sektorja država, kot to opredeljuje Pakt
za stabilnost in rast.
(2) Nastanek in prenehanje okoliščin iz prejšnjega odstavka ugotovi
vlada po pridobitvi ocene Fiskalnega sveta. Fiskalni svet oceno glede nastanka
ali prenehanja okoliščin poda najkasneje v 15 dneh, če za oceno zaprosi vlada.
13. člen
(obseg dopustnih odstopanj od srednjeročne uravnoteženosti)
(1) Obseg dopustnih odstopanj od srednjeročne uravnoteženosti
v primeru ugotovljenih okoliščin iz prvega odstavka 12. člena določi
državni zbor s sprejemom spremembe okvira.
(2) Predlog za spremembo okvira državnemu zboru poda vlada in
ga posreduje tudi Fiskalnemu svetu.
14. člen
(popravljalni mehanizem po prenehanju izjemnih okoliščin)
(1) Ko vlada na podlagi ocene Fiskalnega sveta ugotovi, da so
prenehale okoliščine iz prvega odstavka 12. člena tega zakona in da je
strukturni saldo sektorja država nižji od minimalne vrednosti, določene v prvem
odstavku 3. člena tega zakona, minister, pristojen za finance, uporabi
ukrepe, ki so določeni v zakonu, ki ureja javne finance, z namenom
srednjeročnega uravnoteženja javnih financ.
(2) Če se z ukrepi iz prejšnjega odstavka ne zagotovi, da je
strukturni saldo sektorja država najmanj enak minimalni vrednosti iz prvega
odstavka 3. člena tega zakona, vlada na predlog ministrstva, pristojnega
za finance, najpozneje v roku treh mesecev od ugotovitve vlade iz prejšnjega
odstavka državnemu zboru predloži v sprejem predlog spremembe okvira in predlog
programa ukrepov, s katerimi se bo ponovno zagotovilo spoštovanje srednjeročne
uravnoteženosti. Obenem vlada oba predloga iz prejšnjega stavka posreduje tudi
Fiskalnemu svetu.

Zakon o fiskalnem pravilu – ZFisP (Uradni list
RS, št. 55/15) vsebuje naslednje prehodne in končne
določbe:
»V. PREHODNE IN KONČNE DOLOČBE
15. člen
(izvajanje srednjeročne
uravnoteženosti v obdobju približevanja srednjeročnemu fiskalnemu cilju)
(1) Dokler se Republika Slovenija približuje srednjeročnemu fiskalnemu
cilju, se šteje, da so proračuni države srednjeročno uravnoteženi, če se
strukturni saldo sektorja država približuje srednjeročnemu fiskalnemu cilju
skladno z dinamiko, določeno na podlagi Pakta za stabilnost in rast.
(2) V času približevanja srednjeročnemu fiskalnemu cilju iz
prejšnjega odstavka se srednjeročno uravnoteženost zagotavlja tako, da se ob
upoštevanju predvidenega obsega prihodkov načrtovan obseg izdatkov sektorja
država navzgor omeji na raven, s katero se zagotovi prilagoditev strukturnega
salda sektorja država v smeri srednjeročnega fiskalnega cilja skladno z
dinamiko iz prejšnjega odstavka.
16. člen
(rok za začetek postopka
izbire članov Fiskalnega sveta in sprejem poslovnika)
(1) Vlada objavi poziv za prijavljanje kandidatov za člane Fiskalnega
sveta v Uradnem listu Republike Slovenije v 15 dneh od uveljavitve tega
zakona.
(2) Fiskalni svet sprejme svoj poslovnik v roku treh mesecev od
imenovanja članov Fiskalnega sveta.
17. člen
(sprejem prvega okvira in
sredstva za delo Fiskalnega sveta v letu 2015)
(1) Prvi predlog okvira, skupaj z osnutkom Programa
stabilnosti, vlada posreduje državnemu zboru in Fiskalnemu svetu najmanj 20 dni
pred rokom za posredovanje Programa stabilnosti Evropski komisiji v letu 2016.
(2) V letu 2015 se sredstva za delo Fiskalnega sveta
zagotovijo v Proračunu Republike Slovenije za leto 2015.
18. člen
(prenehanje veljavnosti)
Z dnem uveljavitve tega zakona prenehajo veljati oddelek 10.a
Fiskalni svet in 106.a do 106.e člen Zakona o javnih financah (Uradni list RS,
št. 11/11 – uradno prečiščeno besedilo, 14/13 – popr. in 101/13).
19. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.«.

Zakon o dopolnitvi Zakona o fiskalnem pravilu
– ZFisP-A (Uradni list RS, št. 129/22) vsebuje naslednjo prehodno in končno
določbo:
»PREHODNA IN KONČNA DOLOČBA
2. člen
(rok za uskladitev
poslovnika Fiskalnega sveta)
Fiskalni svet uskladi poslovnik Fiskalnega sveta z
dopolnjenim 9. členom zakona v treh mesecih po uveljavitvi tega zakona.
3. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.«.