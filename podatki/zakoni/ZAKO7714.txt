1. člen
(vsebina)
(1) Ta zakon ureja evidentiranje državne meje z Republiko
Hrvaško v skladu s končno razsodbo arbitražnega sodišča na podlagi Arbitražnega
sporazuma med Vlado Republike Slovenije in Vlado Republike Hrvaške (Uradni list
RS – Mednarodne pogodbe, št. 11/10), razglašeno 29. junija 2017 (v
nadaljnjem besedilu: razsodba arbitražnega sodišča).
(2) Za druga vprašanja, povezana z evidentiranjem državne meje
z Republiko Hrvaško, ki niso posebej urejena s tem zakonom, se uporabljajo
določbe zakona, ki ureja evidentiranje nepremičnin in državne meje.
2. člen
(evidentiranje državne meje z Republiko Hrvaško v evidenci
državne meje)
(1) Državna meja z Republiko Hrvaško se na podlagi razsodbe arbitražnega
sodišča evidentira v evidenci državne meje, ki jo na podlagi zakona, ki ureja
evidentiranje nepremičnin in državne meje, vodi in vzdržuje Geodetska uprava
Republike Slovenije (v nadaljnjem besedilu: geodetska uprava).
(2) Geodetska uprava evidentira državno mejo z Republiko Hrvaško
v evidenci državne meje na podlagi kartografskega prikaza poteka državne meje
med Republiko Slovenijo in Republiko Hrvaško v skladu z razsodbo arbitražnega
sodišča, ki ga potrdi Vlada Republike Slovenije (v nadaljnjem besedilu: vlada).
(3) Vlada v Uradnem listu Republike Slovenije objavi sklep,
da je državna meja z Republiko Hrvaško evidentirana v evidenci državne meje,
pri čemer se šteje, da je državna meja z Republiko Hrvaško evidentirana v
evidenci državne meje naslednji dan po objavi tega sklepa.
(4) V evidenci državne meje se o državni meji z Republiko
Hrvaško vodijo koordinate točk državne meje ter povezava z registrom
prostorskih enot in zemljiškim katastrom.
(5) Minister, pristojen za evidentiranje nepremičnin in
državne meje, podrobneje predpiše način evidentiranja državne meje z Republiko
Hrvaško.
3. člen
(evidentiranje podatkov v zemljiškem katastru, katastru
stavb in registru nepremičnin)
(1) Zemljiške parcele (v nadaljnjem besedilu: parcela) in
stavbe, ki v skladu s prejšnjim členom preidejo v državno ozemlje Republike
Slovenije, geodetska uprava po uradni dolžnosti vpiše kot nove parcele v
zemljiški kataster, stavbe pa v kataster stavb ali register nepremičnin.
(2) Ne glede na prejšnji odstavek lahko vpis nove parcele v
zemljiški kataster oziroma vpis nove stavbe v kataster stavb ali register
nepremičnin zahteva oseba, ki izkaže pravni interes. Če geodetska uprava
ugotovi, da so izpolnjeni pogoji iz prejšnjega odstavka, vpiše zemljišča kot
nove parcele v zemljiški kataster, stavbe pa v kataster stavb ali register
nepremičnin in o tem obvesti vlagatelja zahteve. Če geodetska uprava ugotovi,
da pogoji iz prejšnjega odstavka niso izpolnjeni, zahtevo zavrne kot
neutemeljeno.
(3) Geodetska uprava o vpisu novih parcel v zemljiški
kataster iz prvega in drugega odstavka tega člena obvesti sodišče, ki vodi
zemljiško knjigo.
(4) Po prejetju pravnomočnega sklepa sodišča, ki vodi
zemljiško knjigo, o vpisu lastninske pravice na parcelah iz prejšnjega odstavka
v zemljiško knjigo, geodetska uprava v zemljiški kataster oziroma kataster
stavb ali register nepremičnin prevzame podatke o lastniku.
(5) Parcele in stavbe, ki v skladu s prejšnjim členom
preidejo iz državnega ozemlja Republike Slovenije, geodetska uprava po uradni
dolžnosti izbriše iz zemljiškega katastra oziroma iz katastra stavb ali
registra nepremičnin. Hkrati z izbrisom stavbe iz katastra stavb ali registra
nepremičnin geodetska uprava po uradni dolžnosti ukine hišno številko.
(6) Geodetska uprava o izbrisu parcel iz zemljiškega katastra
oziroma o izbrisu stavb iz katastra stavb iz prejšnjega odstavka obvesti
sodišče, ki vodi zemljiško knjigo.
4. člen
(parcelacija parcel, katerih del preide iz državnega ozemlja
Republike Slovenije)
(1) Če parcela iz petega odstavka prejšnjega člena obsega le
del parcele in je treba evidentirati novo mejo parcele, geodetska uprava na
zahtevo lastnika parcele odloči o evidentiranju nove meje parcele v zemljiškem
katastru. Za evidentiranje meje parcele po tem členu se ne uporablja določba
zakona, ki ureja evidentiranje nepremičnin in državne meje, glede predhodne
ureditve dela meje, ki se je dotika novi del, ki nastane z delitvijo.
(2) Geodetska uprava na podlagi pravnomočne odločbe vpiše
podatke o novi meji parcele in o površini parcele v zemljiški kataster ter o
tem obvesti lastnika parcele.
(3) Nova meja parcele iz prejšnjega odstavka se v zemljiški kataster
ne vpiše kot urejena meja.
(4) Ne glede na prejšnji odstavek se deli mej parcel, ki
potekajo po državni meji z Republiko Hrvaško, ki so v razsodbi arbitražnega
sodišča določeni s koordinatami, vpišejo v zemljiški kataster kot urejeni deli
mej.
5. člen
(urejanje meje parcel, ki so v zemljiškem katastru
evidentirane ob državni meji z Republiko Hrvaško)
Deli meje parcel, ki so v zemljiškem katastru evidentirane po
državni meji z Republiko Hrvaško, se urejajo v skladu z določbami zakona, ki
ureja evidentiranje nepremičnin in državne meje, pri čemer lastniki sosednjih
parcel, ki ležijo na območju Republike Hrvaške, niso stranke v teh postopkih.
6. člen
(stroški upravnega postopka in izvedbe geodetskih storitev)
(1) Oseba iz drugega odstavka 3. člena tega zakona je
oproščena plačila upravne takse in stroškov upravnega postopka vpisa nove
parcele v zemljiški kataster oziroma vpisa nove stavbe v kataster stavb ali
register nepremičnin v skladu z drugim odstavkom 3. člena tega zakona,
oseba iz prvega odstavka 4. člena tega zakona pa je oproščena plačila
upravne takse in stroškov upravnega postopka evidentiranja nove meje parcele v
zemljiškem katastru v skladu s prvim odstavkom 4. člena tega zakona.
(2) Izvedbo geodetske storitve iz drugega odstavka 3. člena
tega zakona in prvega odstavka 4. člena tega zakona naroči geodetska
uprava, stroški izvedbe geodetske storitve pa se krijejo iz proračuna Republike
Slovenije.
7. člen
(potek meje naselij in uskladitev meje katastrskih občin)
Za območja iz prvega, drugega in petega odstavka
3. člena tega zakona vlada predpiše potek meje naselij, geodetska uprava
pa v zemljiškem katastru uskladi meje katastrskih občin.
8. člen
(ureditev evidentiranja državne meje z Republiko Hrvaško v
primeru sporazuma o izvršitvi razsodbe arbitražnega sodišča)
(1) Ne glede na določbe tega zakona se do evidentiranja
državne meje z Republiko Hrvaško v skladu z 2. členom tega zakona v
primeru sporazuma o izvršitvi razsodbe arbitražnega sodišča državna meja z
Republiko Hrvaško evidentira v evidenci državne meje v skladu z določbami
zakona, ki ureja evidentiranje nepremičnin in državne meje.
(2) Vlada v Uradnem listu Republike Slovenije objavi sklep,
da je državna meja z Republiko Hrvaško evidentirana v evidenci državne meje v
skladu s prejšnjim odstavkom, pri čemer se šteje, da je državna meja z
Republiko Hrvaško evidentirana v evidenci državne meje naslednji dan po objavi
tega sklepa.
PREHODNI IN KONČNI DOLOČBI
9. člen
(uskladitev podatkov v uradnih evidencah in hramba podatkov)
(1) Geodetska uprava uskladi podatke v evidencah, določenih s
predpisi, ki urejajo evidentiranje nepremičnin in državne meje, s podatki o
državni meji z Republiko Hrvaško, evidentiranimi v evidenci državne meje v
skladu s tem zakonom.
(2) Geodetska uprava trajno hrani podatke, ki jih je do
evidentiranja državne meje z Republiko Hrvaško v skladu s tem zakonom vodila v
evidencah iz prejšnjega odstavka.
10. člen
(podzakonska predpisa)
(1) Minister, pristojen za evidentiranje nepremičnin in
državne meje, izda predpis iz petega odstavka 2. člena tega zakona v enem
mesecu od uveljavitve tega zakona.
(2) Vlada izda predpis iz 7. člena tega zakona v treh
mesecih po uveljavitvi sklepa iz tretjega odstavka 2. člena tega zakona.
11. člen
(začetek uporabe petega odstavka 3. člena tega zakona)
(1) Določba petega odstavka 3. člena tega zakona se
začne uporabljati po uskladitvi evidenc o nepremičninah v Republiki Sloveniji
in Republiki Hrvaški, ki so predmet razsodbe arbitražnega sodišča.
(2) Vlada v Uradnem listu Republike Slovenije objavi sklep,
da so evidence o nepremičninah v Republiki Sloveniji in Republiki Hrvaški, ki
so predmet razsodbe arbitražnega sodišča, usklajene.
(3) Šteje se, da so evidence iz prvega odstavka tega člena
usklajene naslednji dan po objavi sklepa iz prejšnjega odstavka v Uradnem listu
Republike Slovenije.
12. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.
Št. 003-02/17-6/13
Ljubljana, dne 27. novembra 2017
EPA 2306-VII
Državni zbor
Republike Slovenije
Primož Hainz l.r.
Podpredsednik