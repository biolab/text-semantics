I. SPLOŠNE DOLOČBE
1. člen
(vsebina zakona)
(1) Ta zakon določa enotni sistem kvalifikacij v Republiki
Sloveniji kot Slovensko ogrodje kvalifikacij (v nadaljnjem besedilu: SOK) in
umeščanje kvalifikacij, pridobljenih z izobrazbo, poklicnimi in dodatnimi
kvalifikacijami, v enotni sistem, umeščanje kvalifikacij iz SOK v Evropsko
ogrodje kvalifikacij za vseživljenjsko učenje (v nadaljnjem besedilu: EOK) in v
Evropsko ogrodje visokošolskih kvalifikacij (v nadaljnjem besedilu: EOVK) ter
postopke in pristojnosti glede umeščanja kvalifikacij, vzpostavitev Nacionalne
koordinacijske točke SOK in EOK (v nadaljnjem besedilu: NKT SOK-EOK) in vodenje
evidenc.
(2) S tem zakonom se v SOK umeščajo vse kvalifikacije iz
prejšnjega odstavka, ki so pridobljene v Republiki Sloveniji. V SOK so umeščene
tudi kvalifikacije, ki so bile pridobljene na ozemlju Republike Slovenije pred
25. junijem 1991. Vse kvalifikacije se razvrstijo v SOK v deset ravni.
(3) NKT SOK-EOK deluje v okviru Centra Republike Slovenije za
poklicno izobraževanje (v nadaljnjem besedilu: CPI).
2. člen
(pomen izrazov)
Posamezni izrazi, uporabljeni v tem zakonu, imajo naslednji pomen:
1.     
dodatna kvalifikacija je kvalifikacija, ki dopolnjuje usposobljenost posameznika
na doseženi ravni in na določenem strokovnem področju ter je vezana na potrebe
trga dela;
2.     
EOK je evropsko referenčno ogrodje, ki povezuje sisteme kvalifikacij
različnih držav in deluje kot orodje za primerjavo teh kvalifikacij;
3.     
ENIC-NARIC center je nacionalni informacijski center za priznavanje
visokošolskih diplom in spričeval, ki deluje v okviru Ministrstva za
izobraževanje, znanost in šport;
4.     
EOVK je evropsko referenčno ogrodje, ki povezuje nacionalna ogrodja
visokošolskih kvalifikacij;
5.     
kvalifikacija je rezultat procesa ocenjevanja in priznavanja pristojnega
organa, ki odloči, da je posameznik dosegel učne izide v skladu z določenimi
standardi;
6.     
opisnik ravni vsebuje opise znanj, spretnosti in kompetenc;
7.     
optimalno ujemanje je najboljše možno ujemanje opisnikov ravni med
evropskim in nacionalnim ogrodjem kvalifikacij;
8.     
poklicna kvalifikacija je kvalifikacija, ki se pridobi po postopku za
nacionalno poklicno kvalifikacijo (v nadaljnjem besedilu: NPK), po programih
poklicnega in strokovnega usposabljanja in izpopolnjevanja ter po študijskih
programih za izpopolnjevanje;
9.     
popolno ujemanje je ujemanje opisnikov ravni med slovenskim in evropskim
ogrodjem kvalifikacij v celoti;
10.  
SOK je enotni sistem kvalifikacij v Republiki Sloveniji za razvrščanje
kvalifikacij v ravni glede na učne izide;
11.  
standard kvalifikacije je opis kvalifikacije, ki določa učne izide,
raven kvalifikacije, pogoje za pridobitev kvalifikacije ter postopke
preverjanja učnih izidov;
12.  
tip kvalifikacije je skupina kvalifikacij, ki jih združuje enaka vrsta
kvalifikacij, enaka kvalifikacijska raven in sorodni namen kvalifikacije z
vidika nadaljnjega izobraževanja oziroma zaposlovanja;
13.  
učni izid predstavlja znanje, spretnosti in kompetence, standardizirano
na določeni ravni kvalifikacije;
14.  
umeščanje kvalifikacij v SOK je postopek umeščanja vseh kvalifikacij v
ravni SOK;
15.  
umeščanje ravni kvalifikacij SOK v EOK in EOVK je določitev ujemanja
ravni SOK z ravnjo EOK in EOVK;
16.  
NKT SOK-EOK je nacionalna koordinacijska točka za opravljanje nalog po
tem zakonu za potrebe SOK in EOK;
17.  
delodajalec po tem zakonu je pravna in fizična oseba, ki zaposluje
delavca na podlagi pogodbe o zaposlitvi. Med delodajalce po tem zakonu ni
mogoče šteti šol oziroma drugih subjektov, katerih temeljna dejavnost je
izobraževanje;
18.  
izvajalec po tem zakonu je subjekt, katerega osnovna dejavnost je
izobraževanje in na podlagi pogodbe s predlagateljem izvaja usposabljanje za
pridobitev dodatne kvalifikacije;
19.  
predlagatelj je delodajalec, ki predlaga in praviloma tudi izvaja
dodatno kvalifikacijo oziroma njeno izvajanje s pogodbo prenese na izvajalca.
II. UMEŠČANJE KVALIFIKACIJ V SOK
3. člen
(ravni kvalifikacij)
(1) SOK obsega deset ravni, opredeljenih na podlagi učnih izidov.
Opisniki za posamezno raven so določeni v prilogi 1, ki je sestavni del tega
zakona.
(2) Razvrstitev kvalifikacij v SOK je določena v preglednici
v prilogi 2, ki je sestavni del tega zakona.
4. člen
(vrste kvalifikacij)
SOK obsega tri vrste kvalifikacij:
-       
izobrazbo, ki se izkazuje z javno listino o zaključenem izobraževanju,
-       
poklicno kvalifikacijo, ki se izkazuje s certifikatom o pridobljeni NPK,
izdanem v skladu s predpisi, ki urejajo NPK, ali z drugo listino o zaključenem
programu za usposabljanje oziroma izpopolnjevanje, izdano v skladu s predpisi,
ki urejajo poklicno, strokovno in visokošolsko izobraževanje,
-       
dodatno kvalifikacijo, ki se ureja na način in po postopku, določenem v
tem zakonu ter se izkazuje s potrdilom v skladu s tem zakonom.
5. člen
(zapis ravni SOK, EOK in EOVK)
V javnih listinah o zaključku izobraževanja, njihovih
prilogah, certifikatih o NPK, potrdilih o zaključenem programu za usposabljanje
oziroma izpopolnjevanje in potrdilih o dodatnih kvalifikacijah se vpiše raven
pridobljene kvalifikacije po SOK in EOK, za višješolske in visokošolske
kvalifikacije pa tudi po EOVK.
6. člen
(postopek umeščanja izobrazbe)
(1) Umestitev izobrazbe v raven SOK, EOK in EOVK se določi z
vzgojno-izobraževalnim, izobraževalnim oziroma študijskim programom.
(2) NKT SOK-EOK po sprejetju vzgojno-izobraževalnega,
izobraževalnega in študijskega programa vpiše kvalifikacijo v register
kvalifikacij SOK.
7. člen
(postopek umeščanja poklicnih kvalifikacij)
(1) Umestitev poklicnih kvalifikacij v raven SOK, EOK in EOVK
se določi s katalogom standardov strokovnih znanj in spretnosti (v nadaljnjem
besedilu: katalog), s programom poklicnega in strokovnega usposabljanja in
izpopolnjevanja ali s študijskim programom za izpopolnjevanje.
(2) NKT SOK-EOK po sprejetju kataloga, programa poklicnega in
strokovnega usposabljanja in izpopolnjevanja oziroma akreditaciji študijskega
programa za izpopolnjevanje vpiše kvalifikacijo v register kvalifikacij SOK.
8. člen
(postopek umeščanja dodatne kvalifikacije)
(1) Vlogo za umestitev dodatne kvalifikacije v SOK pri CPI
kot predlagatelj lahko vloži delodajalec, skupina delodajalcev ali Zavod
Republike Slovenije za zaposlovanje (v nadaljnjem besedilu: ZRSZ), in sicer na
obrazcu, ki ga določi NKT SOK-EOK in se objavi na njeni spletni strani.
(2) Vloga vsebuje najmanj naslednje podatke:
-       
program usposabljanja za pridobitev dodatne kvalifikacije,
-       
potrebe na trgu dela,
-       
standard kvalifikacije,
-       
opis postopka zagotavljanja kakovosti s samoevalvacijo,
-       
reference na ustreznem delovnem področju,
-       
izvajalca programa usposabljanja, ki to izvaja na podlagi pogodbe, če to
ni predlagatelj sam.
(3) CPI strokovno oceni popolno vlogo za umestitev dodatne kvalifikacije
v SOK in pripravi mnenje o ustreznosti vloge in programa usposabljanja.
(4) Strokovna komisija iz drugega odstavka 13. člena
tega zakona na podlagi pozitivnega mnenja iz prejšnjega odstavka v roku enega
meseca od prejema tega mnenja sprejme odločitev glede vloge iz prvega odstavka
tega člena in pripravi predlog za umestitev dodatne kvalifikacije v SOK.
(5) NKT EOK-SOK posreduje predlog za umestitev dodatne kvalifikacije
v SOK ministru, pristojnemu za delo, ki s sklepom umesti dodatno kvalifikacijo
v SOK.
(6) NKT EOK-SOK po umestitvi dodatne kvalifikacije v SOK,
le-to vpiše v register kvalifikacij.
(7) Dodatna kvalifikacija se umesti v SOK za obdobje petih let.
Tri mesece pred potekom veljavnosti umestitve dodatne kvalifikacije
predlagatelj lahko poda vlogo za podaljšanje veljavnosti umestitve. Postopek
podaljšanja veljavnosti umestitve je enak postopku za umestitev dodatne
kvalifikacije.
9. člen
(izdajanje potrdila o pridobitvi dodatne kvalifikacije)
Predlagatelj dodatne kvalifikacije izda potrdilo o pridobitvi
dodatne kvalifikacije in vodi evidenco izdanih potrdil. Minister, pristojen za
delo, določi obrazec potrdila, ki se objavi na spletni strani NKT EOK-SOK.
10. člen
(prenehanje veljavnosti umestitve)
(1) Veljavnost umestitve dodatne kvalifikacije v SOK preneha:
-       
če poteče veljavnost umestitve v register kvalifikacij SOK;
-       
če se predlagatelj statusno preoblikuje ali preneha opravljati dejavnost,
na katero se navezuje podeljevanje dodatne kvalifikacije;
-       
če je z dokončno odločbo inšpektorata, pristojnega za šolstvo,
ugotovljeno, da izvajanje programa za pridobitev dodatne kvalifikacije bistveno
odstopa od sklepa iz petega odstavka 8. člena tega zakona;
-       
če predlagatelj v obdobju enega leta od umestitve dodatne kvalifikacije
v register kvalifikacij ne začne izvajati usposabljanja za pridobitev dodatne
kvalifikacije oziroma izvajanja usposabljanja za pridobitev dodatne
kvalifikacije s pogodbo ne prenese na izvajalca;
-       
na zahtevo predlagatelja.
(2) Minister, pristojen za delo, v primerih iz prejšnjega
odstavka izda sklep o prenehanju veljavnosti umestitve dodatne kvalifikacije v
SOK.
III. UMEŠČANJE RAVNI KVALIFIKACIJ SOK V EOK IN EOVK
11. člen
(umeščanje ravni kvalifikacij SOK v EOK)
(1) Ravni kvalifikacij SOK so
umeščene v EOK na naslednji način:


SOK

EOK


1

1


2

2


3

3


4

4


5


6

5


7

6


8

7


9

8


10


(2) V preglednici iz prejšnjega odstavka so:
-       
prva, druga in tretja raven SOK enakovredne prvi, drugi in tretji ravni
EOK;
-       
četrta in peta raven SOK enakovredni četrti ravni EOK;
-       
šesta, sedma in osma raven SOK enakovredne peti, šesti in sedmi ravni
EOK;
-       
deveta in deseta raven SOK enakovredni osmi ravni EOK.
(3) Pri umestitvi ravni kvalifikacij SOK v EOK iz prvega
odstavka tega člena se šteje, da se četrta in peta raven SOK optimalno ujemata
s četrto ravnjo EOK, deveta raven SOK se optimalno ujema z osmo ravnijo EOK,
deseta raven SOK pa se popolnoma ujema z osmo ravnijo EOK.
12. člen
(umeščanje ravni kvalifikacij SOK v EOVK)
(1) Ravni kvalifikacij SOK so
umeščene v EOVK na naslednji način:


SOK

EOVK


6

Kratki cikel


7

Prva stopnja


8

Druga stopnja


9

Tretja stopnja


10


(2) V preglednici iz prejšnjega
odstavka je:
-       
šesta raven SOK enakovredna kratkemu ciklu EOVK;
-       
sedma raven SOK enakovredna prvi stopnji EOVK;
-       
osma raven enakovredna drugi stopnji EOVK;
-       
deveta in deseta raven pa enakovredna tretji stopnji EOVK, pri čemer je
deveta raven SOK enakovredna s tretjo stopnjo EOVK na podlagi načela
optimalnega ujemanja.
(3) Pri umestitvi ravni kvalifikacij SOK v EOVK iz prvega odstavka
tega člena se šteje, da se deveta raven SOK optimalno ujema s tretjo stopnjo
EOVK in deseta raven SOK popolnoma ujema s tretjo stopnjo EOVK.
IV. NKT SOK-EOK
13. člen
(pristojnosti NKT SOK-EOK)
(1) NKT SOK-EOK ima naslednje naloge:
1.     
skrbi za razvoj SOK in povezanost z EOK,
2.     
zagotavlja dostop do informacij o SOK, EOK in EOVK na spletni strani,
3.     
informira javnost in promovira SOK in EOK,
4.     
vodi postopek umeščanja SOK v EOK,
5.     
vodi postopek umeščanja dodatnih kvalifikacij v SOK,
6.     
pripravlja strokovna gradiva in koordinira delo ključnih deležnikov pri
umeščanju nacionalnih kvalifikacij v EOK preko SOK,
7.     
sodeluje s pristojnimi mednarodnim organi (Evropska komisija, Evropski
center za razvoj poklicnega usposabljanja ipd.),
8.     
sodeluje v mreži nacionalnih kontaktnih točk EOK,
9.     
objavi register kvalifikacij SOK na svoji spletni strani,
10.  
vodi register kvalifikacij SOK ter povezave z EOK portalom,
11.  
določi obrazec vloge za umestitev dodatne kvalifikacije v SOK,
12.  
pripravi predlog meril za umeščanje dodatnih kvalifikacij v SOK,
13.  
izdaja potrdila o ravni SOK in EOK za NPK,
14.  
strokovno ter administrativno podpira delovanje strokovne komisije NKT
EOK,
15.  
opravlja druge naloge v skladu z zakonom.
(2) NKT SOK-EOK ima strokovno komisijo, ki jo sestavlja sedem
članov in jo imenuje minister, pristojen za delo, in sicer:
-       
tri člane na predlog ministrstva, pristojnega za delo,
-       
enega člana na predlog ministrstva, pristojnega za izobraževanje,
-       
enega člana na predlog ministrstva, pristojnega za gospodarstvo,
-       
dva člana na predlog Ekonomsko-socialnega sveta (od tega en predstavnik
delodajalcev in en predstavnik delojemalcev).
(3) Mandat članov strokovne komisije iz prejšnjega odstavka traja
štiri leta. Posamezen član je lahko ponovno imenovan, toda največ dvakrat
zaporedoma. Pri izvajanju nalog in sprejemanju odločitev člani strokovne
komisije upoštevajo načelo preprečevanja konflikta interesov in načelo
nepristranskosti. V ta namen podpišejo posebno izjavo, s katero se zavežejo k
spoštovanju načel, določenih v tem odstavku.
(4) Strokovna komisija NKT SOK-EOK:
-       
določa merila za umeščanje dodatnih kvalifikacij v SOK,
-       
pripravi predlog za umestitev v SOK,
-       
spremlja proces razvoja SOK, EOK in EOVK in
-       
opravlja druge naloge, potrebne za umeščanje kvalifikacij.
V. ZAGOTAVLJANJE SREDSTEV
14. člen
(financiranje)
Ministrstvi, pristojni za izobraževanje in delo, zagotavljata
sredstva, potrebna za delovanje NKT SOK-EOK. Obseg sredstev se določi v
finančnem načrtu javnega zavoda iz tretjega odstavka 1. člena tega zakona.
VI. REGISTER KVALIFIKACIJ SOK IN EVIDENCA IZDANIH POTRDIL
15. člen
(register kvalifikacij SOK in evidenca izdanih potrdil)
(1) Za izobrazbo vsebuje register kvalifikacij SOK naslednje podatke:
1.     
ime kvalifikacije;
2.     
tip kvalifikacije;
3.     
vrsta kvalifikacije;
4.     
vrsta izobraževanja;
5.     
trajanje izobraževanja;
6.     
kreditne točke, s katerimi so ovrednoteni programi srednjega poklicnega
in strokovnega izobraževanja, višjega in visokošolskega izobraževanja;
7.     
pogoji za vključitev posameznika v določen program za pridobitev
izobrazbe;
8.     
ISCED področje;
9.     
raven SOK;
10.  
raven EOK;
11.  
raven EOVK za višješolske in visokošolske kvalifikacije;
12.  
učni izidi;
13.  
ocenjevanje in zaključevanje izobraževanja;
14.  
izvajalci izobraževanja in
15.  
možnost prehajanja v nadaljnje izobraževanje.
(2) Za poklicne in dodatne kvalifikacije vsebuje register
kvalifikacij SOK naslednje podatke:
1.     
ime kvalifikacije;
2.     
tip kvalifikacije;
3.     
vrsta kvalifikacije;
4.     
obdobje veljavnosti izvajanja dodatne kvalifikacije;
5.     
pogoji za pridobitev kvalifikacije;
6.     
ISCED področje;
7.     
raven SOK;
8.     
raven EOK;
9.     
raven EOVK za višješolske in visokošolske kvalifikacije;
10.  
učni izidi;
11.  
ocenjevanje in zaključevanje,
12.  
predlagatelji dodatnih kvalifikacij ter
13.  
izvajalci za poklicne kvalifikacije
(3) Register iz prvega in drugega odstavka tega člena NKT
SOK-EOK objavi na svoji spletni strani.
(4) Evidenca izdanih potrdil iz 9. člena tega zakona
vsebuje:
-       
naziv dodatne kvalifikacije;
-       
datum veljavnosti umestitve dodatne kvalifikacije v SOK;
-       
datum izvedbe programa usposabljanja;
-       
zaporedna številka izdaje potrdila;
-       
podatke o izvajalcu;
-       
datum izdaje potrdila.
16. člen
(zagotavljanje podatkov za register kvalifikacij SOK)
Zavod Republike Slovenije za šolstvo in Nacionalna agencija Republike
Slovenije za kakovost v visokem šolstvu zagotavljata NKT SOK-EOK podatke,
potrebne za vpis kvalifikacije v register kvalifikacij SOK na obrazcu, ki ga
določi direktor javnega zavoda iz tretjega odstavka 1. člena tega zakona
in se objavi na spletni strani tega javnega zavoda.
17. člen
(hramba podatkov)
Register in evidenca iz 15. člena tega zakona se hranita
trajno.
VII. PLAČILO STROŠKOV POSTOPKA UMEŠČANJA DODATNE
KVALIFIKACIJE V SOK
18. člen
(plačilo stroškov)
(1) Stroški postopka umeščanja dodatne kvalifikacije v SOK so
stroški vodenja postopka in stroški strokovne presoje ustreznosti vloge
predlagatelja, plača jih predlagatelj dodatne kvalifikacije.
(2) Način in višino plačila stroškov določi svet javnega
zavoda iz tretjega odstavka 1. člena tega zakona.
VIII. NADZOR NAD IZVAJANJEM TEGA ZAKONA
19. člen
(pristojnost inšpekcijskega organa)
Nadzor nad izvajanjem tega zakona opravlja inšpektorat,
pristojen za šolstvo.
IX. KAZENSKA DOLOČBA
20. člen
(globa)
(1) Z globo od 50 eurov do 5.000 eurov se za prekršek kaznuje
predlagatelj, ki je fizična oseba, z globo od 200 do 10.000 eurov pa pravna
oseba kot predlagatelj, ki:
-       
ne izvaja programa usposabljanja v skladu s sklepom ministra iz petega
odstavka 8. člena tega zakona,
-       
izdaja potrdila o dodatni kvalifikaciji, ki ni vpisana v registru kvalifikacij
SOK iz šestega odstavka 8. člena tega zakona,
-       
ne vodi evidence izdanih potrdil o dodatni kvalifikaciji v skladu z
9. členom tega zakona.
(2) Z globo od 40 eurov do 5.000 eurov se v primerih iz
prejšnjega odstavka kaznuje tudi odgovorna oseba pravne osebe kot
predlagatelja.

Priloga
1: Opisniki ravni SOK
Priloga
2: Kvalifikacije v SOK

Zakon o
slovenskem ogrodju kvalifikacij – ZSOK (Uradni list RS, št. 104/15) vsebuje naslednje prehodne in
končne določbe:
»X. PREHODNE IN KONČNE DOLOČBE
21. člen
(uskladitev akta o
ustanovitvi)
Akt o ustanovitvi javnega zavoda iz tretjega odstavka
1. člena tega zakona se uskladi z določbami tega zakona v dveh mesecih po
uveljavitvi tega zakona.
22. člen
(uskladitev podzakonskih
aktov)
Minister, pristojen za izobraževanje, uskladi določbe
Pravilnika o prilogi k diplomi (Uradni list RS, št. 56/07 in 39/12),
Pravilnika o obrazcih javnih listin v osnovni šoli (Uradni list RS,
št. 44/08, 32/09, 88/13), Pravilnika o javnih listinah v višjem strokovnem
izobraževanju (Uradni list RS, št. 83/08, 30/10) in Pravilnika o obrazcih
javnih listin v srednješolskem izobraževanju (Uradni list RS, št. 44/08,
37/09, 71/09, 34/10 in 44/12) z določbami tega zakona v treh mesecih po njegovi
uveljavitvi.
23. člen
(uskladitev podzakonskega
akta in imenovanje strokovne komisije)
Minister, pristojen za delo, v treh mesecih po uveljavitvi
tega zakona:
-       
uskladi določbe Pravilnika o obrazcu javne listine o nacionalni poklicni
kvalifikaciji – certifikatu in nadomestnem certifikatu (Uradni list RS,
št. 79/10 in 1/12) z določbami tega zakona ter določi obrazec potrdila o
pridobitvi dodatne kvalifikacije, 
-       
imenuje strokovno komisijo iz drugega odstavka 13. člena tega
zakona.
24. člen
(naloge NKT SOK-EOK in
strokovne komisije)
NKT SOK-EOK v treh mesecih po uveljavitvi tega zakona:
-       
vzpostavi spletni portal SOK, ki bo povezan s spletnim portalom EOK,
-       
določi obrazec vloge za umestitev dodatne kvalifikacije v SOK in ga
objavi na spletni strani NKT SOK-EOK.
25. člen
(pridobitev podatka o ravni
SOK, EOK in EOVK)
Za javne listine o zaključku izobraževanja, ki so bile izdane
pred uveljavitvijo tega zakona, lahko posameznik podatek o ravni SOK, EOK in
EOVK brezplačno pridobi v postopku vrednotenja izobraževanja pri ENIC-NARIC
centru, za javno listino o poklicni kvalifikaciji pa pri NKT SOK-EOK.
26. člen
(začetek veljavnosti in
uporabe)
Ta zakon začne veljati petnajsti dan po objavi v Uradnem
listu Republike Slovenije, uporabljati pa se začne šest mesecev po njegovi
uveljavitvi.«.

Zakon o strokovnih, znanstvenih in umetniških
naslovih – ZSZUN (Uradni list RS, št. 100/22) vsebuje naslednjo končno določbo:
»33. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.