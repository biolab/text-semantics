I. SPLOŠNE DOLOČBE
1. člen
Ta zakon ureja volitve v občinske svete,
volitve županov in volitve v svete krajevnih, vaških in četrtnih skupnosti.
S tem zakonom se v pravni red Republike
Slovenije prenaša Direktiva Sveta 94/80 (ES) z dne 19. decembra 1994 o
določitvi podrobne ureditve za uresničevanje volilne pravice in pravice do
kandidiranja na lokalnih volitvah državljanov Unije, ki prebivajo v državi
članici, v kateri nimajo državljanstva (UL L št. 368 z dne 31. 12.
1994, str. 38), zadnjič spremenjena z Direktivo Sveta 2013/19/EU z dne
13. maja 2013 o prilagoditvi Direktive 94/80/ES o določitvi podrobne
ureditve za uresničevanje volilne pravice in pravice do kandidiranja na
lokalnih volitvah državljanov Unije, ki prebivajo v državi članici, v kateri
nimajo državljanstva, zaradi pristopa Republike Hrvaške (UL L št. 158 z
dne 10. 6. 2013, str. 231).
2. člen
Člani občinskih svetov, župani in člani
svetov krajevnih, vaških in četrtnih skupnosti se volijo na podlagi splošne in
enake volilne pravice na svobodnih in neposrednih volitvah s tajnim
glasovanjem.
3. člen
Stroške za izvedbo lokalnih volitev krijejo
občine.
4. člen
Glede vprašanj, ki s tem zakonom niso
posebej urejena, se smiselno uporabljajo določbe zakona o volitvah v državni
zbor.
II. VOLITVE V OBČINSKE SVETE
1. Volilna pravica
5. člen
Pravico voliti in biti voljen za člana
občinskega sveta ima vsak državljan Republike Slovenije, ki je na dan
glasovanja dopolnil 18 let starosti. 
Pravico voliti in biti voljen za člana
občinskega sveta ima pod pogoji iz prvega odstavka tega člena tudi državljan
druge države članice Evropske unije, ki ima potrdilo o
prijavi stalnega prebivanja in prijavljeno stalno
prebivališče v Republiki Sloveniji oziroma potrdilo o prijavi prebivanja in
prijavljeno začasno prebivališče v Republiki Sloveniji. 
Pravico voliti člana občinskega sveta imajo
pod pogoji iz prvega odstavka tega člena tudi tujci, ki imajo dovoljenje za
stalno prebivanje in prijavljeno stalno prebivališče v Republiki Sloveniji. 
Volilno pravico iz prvega in tretjega
odstavka tega člena ima volivec v občini, v kateri ima prijavljeno stalno
prebivališče. 
Volilno pravico iz drugega odstavka tega
člena ima volivec v občini, v kateri ima prijavljeno stalno prebivališče, če
stalnega prebivališča nima prijavljenega v Republiki Sloveniji, pa v občini, v
kateri ima zadnje prijavljeno začasno prebivališče. 
Glede omejitve izvrševanja volilne pravice
na lokalnih volitvah oseb, ki jim je odvzeta poslovna sposobnost ali podaljšana
roditeljska pravica, se uporabljajo določbe zakona, ki ureja volilno pravico za
volitve v Državni zbor.
6. člen
Pravico voliti in biti voljen za člana
občinskega sveta – predstavnika
italijanske oziroma madžarske narodne skupnosti imajo pripadniki teh narodnih
skupnosti, ki imajo volilno pravico.
7. člen
Pravico voliti in biti voljen za člana
občinskega sveta – predstavnika
romske skupnosti imajo pripadniki te skupnosti, ki imajo volilno pravico.
8. člen
Volilna pravica se evidentira s splošnim
občinskim volilnim imenikom.
Volilna pravica državljanov za volitve predstavnikov italijanske in madžarske narodne skupnosti se
evidentira s posebnim občinskim volilnim imenikom občanov – pri­padnikov teh
narodnih skupnosti.
Volilna pravica državljanov za volitve
predstavnika romske skupnosti se evidentira s posebnim občinskim volilnim
imenikom občanov – pripadnikov te skupnosti.
Glede vodenja evidence volilne pravice,
sestavljanja občinskih volilnih imenikov in drugih vprašanj v zvezi z evidenco
volilne pravice, ki s tem zakonom niso posebej urejena, se smiselno uporabljajo
določbe zakona o evidenci volilne pravice.
2. Volilni sistem
a) Skupne določbe
9. člen
Člani občinskih svetov se volijo po večinskem
načelu (večinske volitve) ali proporcionalnem načelu (proporcionalne volitve).
Če šteje občinski svet manj kot 12 članov,
se člani občinskega sveta volijo po večinskem načelu.
Če šteje občinski svet 12 ali več članov,
se člani občinskega sveta volijo po proporcionalnem načelu.
Za ugotovitev števila članov občinskega
sveta iz drugega in tretjega odstavka tega člena ter za določanje volilnih enot
in števila članov občinskega sveta, ki se volijo v posamezni volilni enoti, se
ne upošteva števila članov občinskega sveta – predstavnikov italijanske oziroma
madžarske narodne skupnosti ter predstavnikov romske skupnosti.
10. člen
Člani občinskega sveta – predstavniki
italijanske oziroma madžarske narodne skupnosti se volijo po večinskem načelu.
Člani občinskega sveta – predstavniki
romske skupnosti se volijo po večinskem načelu.
b) Večinske volitve
11. člen
Pri volitvah po večinskem načelu se glasuje
o posameznih kandidatih. Volivec lahko glasuje največ za toliko kandidatov,
kolikor članov občinskega sveta se voli v volilni enoti.
Izvoljeni so kandidati, ki so dobili največ
glasov.
12. člen
Če se v volilni enoti voli en član
občinskega sveta in sta dva kandidata dobila enako največjo število glasov, odloči o izvolitvi med njima žreb.
Če se v volilni enoti voli več članov
občinskega sveta in sta zadnja dva kandidata, ki prideta v poštev za izvolitev,
dobila enako število glasov, odloči o izvolitvi med njima žreb.
c) Proporcionalne volitve
13. člen
Pri proporcionalnih volitvah se glasuje o
listah kandidatov v volilni enoti.
Če se glasuje o listah kandidatov, volivec
lahko glasuje samo za eno listo kandidatov. Volivec lahko na glasovnici pri
listi kandidatov, za katero je glasoval, označi kandidata, ki mu daje pri
izvolitvi prednost pred ostalimi kandidati na listi (preferenčni glas). Volivec
lahko da preferenčni glas samo enemu kandidatu z liste.
14. člen
Če se glasuje o listah kandidatov v občini
kot eni volilni enoti, se mandati dodelijo listam kandidatov po zaporedju
najvišjih količnikov, ki se dobijo tako, da se število glasov za vsako listo
kandidatov deli z vsemi števili od ena do števila članov občinskega sveta
(D'Hondtov sistem). Z liste kandidatov je izvoljenih toliko kandidatov, kolikor
mandatov je dobila lista.
15. člen
Če se glasuje o listah kandidatov po
volilnih enotah, se število mandatov, ki jih dobi posamezna lista v volilni
enoti, ugotovi s količnikom, ki se izračuna tako, da se skupno število glasov,
oddanih za vse liste kandidatov v volilni enoti, deli s številom članov
občinskega sveta, ki se volijo v volilni enoti. S tem količnikom se deli
število glasov za listo. Listi pripada toliko mandatov, kolikorkrat je količnik vsebovan v številu glasov za listo.
16. člen
Mandati, ki niso bili razdeljeni v volilnih
enotah po prejšnjem členu, se razdelijo na ravni občine na podlagi seštevkov
glasov, oddanih za istoimenske liste, ki so bile vložene v dveh ali več
volilnih enotah.
Za razdelitev teh mandatov se najprej
ugotovi, koliko mandatov bi pripadalo istoimenskim
listam, sorazmerno številu glasov, ki so jih dobile v vseh volilnih enotah. To
se ugotovi na podlagi zaporedja najvišjih količnikov, ki se izračunajo tako, da
se seštevki glasov, ki so jih dobile istoimenske liste v vseh volilnih enotah,
delijo z vsemi števili od ena do skupnega števila mandatov.
Istoimenskim listom
iz prejšnjega odstavka se pri delitvi mandatov na ravni občine dodeli toliko
mandatov, kolikor znaša razlika med številom mandatov, ki bi jim pripadli po
prejšnjem odstavku, in številom mandatov, ki so jih že dobile po prejšnjem
členu v volilnih enotah.
17. člen
Mandati, ki jih dobijo istoimenske liste
pri delitvi mandatov na ravni občine po prejšnjem členu, se dodelijo listam v
volilnih enotah, ki imajo največje ostanke glasov v razmerju do količnika v
volilni enoti iz 15. člena tega zakona.
18. člen
Če sta dve listi kandidatov, ki prideta v
poštev za razdelitev mandatov, dosegli enak najvišji količnik po zaporedju
najvišjih količnikov, odloči o dodelitvi mandatov med dvema listama žreb.
Kandidati so izvoljeni po vrstnem redu na
listi, razen če je najmanj četrtina volivcev, ki so glasovali za posamezno
listo kandidatov, oddala preferenčne glasove za posamezne kandidate z liste. V
tem primeru so z liste izvoljeni kandidati, ki so dobili največje število
preferenčnih glasov po zaporedju največjega števila preferenčnih glasov,
kolikor število preferenčnih glasov posameznega kandidata presega 10 odstotkov
števila vseh glasov, oddanih za listo. Če po tem pravilu ni izvoljenih toliko
kandidatov, kolikor mandatov pripada posamezni listi, se preostali mandati
dodelijo kandidatom po vrstnem redu kandidatov na listi. 
Če sta zadnja dva kandidata z liste
kandidatov, ki prideta v poštev za izvolitev, dobila enako število preferenčnih
glasov, odloči o izvolitvi med njima žreb.
3. Volilne enote
19. člen
Za večinske volitve članov občinskega sveta
se v občini oblikujejo volilne enote.
Če občinski svet ne šteje več kot sedem
članov, se lahko vsi člani občinskega sveta volijo v občini kot eni volilni
enoti.
20. člen
Volilne enote se oblikujejo tako, da se en
član občinskega sveta voli na približno enako število prebivalcev.
Če je območje občine razdeljeno na
krajevne, vaške ali četrtne skupnosti, obsega volilna enota območje ene ali več
takih skupnosti ali dela take skupnosti.
Če območje občine ni razdeljeno na
skupnosti iz prejšnjega odstavka, obsega volilna enota območje enega ali več
naselij ali dela naselja.
21. člen
Pri večinskih volitvah se v vsaki volilni
enoti voli en član občinskega sveta. Če je to smotrno zaradi oblikovanja
volilnih enot, se lahko v volilni enoti voli tudi več članov občinskega sveta,
vendar ne več kot trije.
22. člen
Za proporcionalne volitve članov občinskega
sveta se v občini lahko oblikujejo volilne enote.
Volilne enote za proporcionalne volitve se
oblikujejo v skladu z 20. členom tega zakona in tako, da se v vsaki volilni
enoti voli najmanj pet članov občinskega sveta.
Če občina ni razdeljena na volilne enote,
se za volilno enoto šteje območje občine.
23. člen
Volilna enota za volitve članov občinskega
sveta – predstavnikov
italijanske oziroma madžarske narodne skupnosti ter volilna enota za volitve
članov občinskega sveta –predstavnikov romske skupnosti je območje občine.
4. Splošne volitve
24. člen
Splošne volitve v občinske svete so redne
in predčasne.
Redne volitve v občinske svete se opravijo
vsako četrto leto.
Predčasne volitve v občinske svete se opravijo,
če se občinski svet razpusti pred potekom štiriletne mandatne dobe.
Predčasne volitve se opravijo tudi, če
hkrati odstopi večina članov občinskega sveta.
25. člen
Redne volitve v občinske svete se opravijo
tretjo nedeljo v novembru.
Predčasne volitve v občinski svet se
opravijo najpozneje dva meseca po razpustu občinskega sveta.
26. člen
Redne volitve v občinske svete razpiše
predsednik Državnega zbora Republike Slovenije.
Predčasne volitve v občinski svet v primeru
iz četrtega odstavka 24. člena tega zakona razpiše občinska volilna komisija.
Akt o razpisu volitev se objavi v Uradnem
listu Republike Slovenije.
27. člen
Redne volitve v občinske svete se razpišejo
julija v letu, ko se opravijo redne volitve.
Od dneva razpisa volitev do dneva
glasovanja ne sme preteči več kot 90 in ne manj kot 60 dni.
Predčasne volitve v občinske svete se
razpišejo najkasneje v 20 dneh po razpustu občinskega sveta.
Predčasne volitve se lahko opravijo najprej
v 40 dneh od dneva razpisa volitev.
28. člen
V aktu o razpisu volitev se določi dan
razpisa volitev in dan glasovanja.
Z dnem, ki je določen kot dan razpisa
volitev, začnejo teči roki za volilna opravila.
Za dan glasovanja se določi nedelja ali
drug dela prost dan.
5. Nadomestne volitve
29. člen
Če članu občinskega sveta, ki je bil izvoljen
na večinskih volitvah, preneha mandat, se opravijo nadomestne volitve.
30. člen
Če preneha mandat članu občinskega sveta,
ki je bil izvoljen na proporcionalnih volitvah, postane član občinskega sveta
za preostanek mandatne dobe tisti kandidat, ki bi bil izvoljen, če ne bi bil
izvoljen član občinskega sveta, ki mu je prenehal mandat, razen če je odstopil
prej kot v šestih mesecih od potrditve mandata.
Če kandidat, ki bi po tem zakonu postal
član občinskega sveta za preostanek mandatne dobe, v osmih dneh ne sporoči, da
sprejema funkcijo člana občinskega sveta, se ta pravica prenese na naslednjega
kandidata z iste liste kandidatov. Če takega kandidata ni, ga nadomesti
kandidat z istoimenske liste v volilni enoti, v kateri je imela lista največji
ostanek glasov v razmerju do količnika v volilni enoti. Če tudi noben kandidat
s te liste kandidatov v osmih dneh ne sporoči, da sprejema funkcijo člana
občinskega sveta, se opravijo nadomestne volitve.
Nadomestne volitve se opravijo tudi, če
članu občinskega sveta, v primeru iz prvega odstavka tega člena, preneha
mandat, ker je odstopil prej kot v šestih mesecih od potrditve mandata.
31. člen
Nadomestne volitve se ne opravijo, če članu
občinskega sveta preneha mandat manj kot šest mesecev pred potekom mandatne dobe
občinskega sveta, razen če občinski svet odloči drugače.
Na nadomestnih volitvah se član občinskega
sveta izvoli za čas do izteka mandatne dobe občinskega sveta.
32. člen
Nadomestne volitve razpiše občinska volilna
komisija najpozneje v 15 dneh po ugotovitvi občinskega sveta o prenehanju
mandata.
Nadomestne volitve se opravijo v volilni
enoti, v kateri je bil izvoljen član občinskega sveta, ki mu je prenehal
mandat.
Nadomestne volitve se opravijo po večinskem
načelu. Na nadomestnih volitvah je izvoljen kandidat, ki je dobil največ
glasov.
Nadomestne volitve se opravijo po določbah
tega zakona, kolikor ni v tem členu drugače določeno.
6. Volilni organi
33. člen
Volitve v občinske svete vodijo in izvajajo
občinske volilne komisije.
Določene naloge pri izvedbi lokalnih
volitev opravlja tudi Državna
volilna komisija.
Za volitve članov občinskega sveta –
predstavnikov italijanske in madžarske narodne skupnosti ter članov občinskega
sveta – predstavnikov romske skupnosti se imenuje posebna občinska volilna
komisija.
34. člen
Glasovanje na voliščih vodijo volilni
odbori.
Za vsako volišče se imenuje najmanj en
volilni odbor.
35. člen
Občinsko volilno komisijo sestavljajo
predsednik in trije člani ter njihovi namestniki.
Predsednik volilne komisije in njegov
namestnik se imenujeta izmed sodnikov ali izmed drugih diplomiranih pravnikov.
Ostali člani volilne komisije in njihovi namestniki se imenujejo po predlogih
političnih strank, drugih organizacij občanov v občini ter občanov.
36. člen
V posebni občinski volilni komisiji za
izvolitev članov občinskega sveta – predstavnikov italijanske in madžarske
narodne skupnosti ter romske skupnosti morata biti vsaj en član in en namestnik
člana pripadnika narodne skupnosti oziroma romske skupnosti.
37. člen
Volilni odbor sestavljajo predsednik in
parno število članov ter njihovi namestniki.
Predsednik in člani volilnega odbora ter
njihovi namestniki se imenujejo izmed občanov, ki imajo stalno prebivališče v
občini.
Politične stranke, druge organizacije
občanov v občini ter občani lahko najpozneje v desetih dneh po razpisu volitev
dajo svoje predloge za imenovanja predsednika in
članov volilnega odbora ter njihovih namestnikov občinski volilni komisiji.
Predsednik, član volilnega odbora in njun
namestnik ne more biti zakonec, oče, mati, otrok, sestra ali brat, posvojitelj
ali posvojenec kandidata v volilni enoti, v kateri je ta volilni odbor
imenovan, niti ne more živeti s kandidatom v zunajzakonski skupnosti ali
registrirani istospolni partnerski skupnosti. 
Oseba, imenovana v volilni odbor, je dolžna
obvestiti pristojno občinsko volilno komisijo v treh dneh po javni objavi
kandidatur oziroma list kandidatov o svojem sorodstvenem ali drugem razmerju s
kandidatom, določenim v prejšnjem odstavku. 
Predlagatelj mora ob vložitvi predlogov iz
tretjega odstavka tega člena za vsakega od kandidatov za predsednika in člana
volilnega odbora oziroma njune namestnike priložiti njegovo pisno izjavo, da
soglaša z imenovanjem v volilni odbor, in njegovo pisno izjavo, da bo
najpozneje v treh dneh po javni objavi kandidatur oziroma list kandidatov
obvestil pristojno volilno komisijo o sorodstvenem ali drugem razmerju s
kandidatom, določenem v četrtem odstavku tega člena. 
Predsedniku, članu volilnega odbora in
njunemu namestniku, ki je s kandidatom v sorodstvenem ali drugem razmerju,
določenem v četrtem odstavku tega člena, preneha funkcija v volilnem odboru,
pristojna volilna komisija ga razreši in imenuje nadomestnega predsednika
oziroma člana volilnega odbora ali njunega namestnika. Kandidat za nadomestnega
predsednika volilnega odbora oziroma člana ali njunega namestnika mora
priložiti pisno izjavo, da soglaša z imenovanjem v volilni odbor, in pisno
izjavo o tem, da ni v sorodstvenem ali drugem razmerju, določenem v četrtem
odstavku tega člena.
38. člen
Občinsko volilno komisijo v občini imenuje
občinski svet, volilne odbore pa občinska volilna komisija.
Občinska volilna komisija se imenuje za
štiri leta, volilni odbori pa za vsake volitve.
Če bi članom občinske volilne komisije
prenehal mandat v času po razpisu volitev, se jim mandat podaljša do konca
volitev.
39. člen
Občinska volilna komisija ima tajnika, ki
ga imenuje na predlog občinske uprave.
40. člen
Državna volilna komisija:
1.     
skrbi za enotno uporabo določb zakona, ki ureja volitve v državni zbor,
v delu, ki se uporabljajo tudi za lokalne volitve in se nanašajo na volilne
postopke;
2.     
daje občinskim volilnim komisijam strokovna navodila v zvezi z
izvajanjem določb zakona, ki ureja volitve v državni zbor, v delu, ki se
uporabljajo tudi za lokalne volitve in se nanašajo na volilne postopke;
3.     
predpiše obrazce za izvrševanje tega zakona;
4.     
določa enotne standarde za volilni material in druge materialne pogoje
za izvedbo volilnih opravil.
41. člen
Občinska volilna komisija:
1.     
skrbi za zakonitost volitev v občinski svet;
2.     
potrjuje posamične kandidature oziroma liste kandidatov in sestavlja
sezname kandidatov oziroma list kandidatov;
3.     
določa volišča;
4.     
imenuje volilna odbore;
5.     
ugotavlja rezultate glasovanja in razglasi, kateri člani občinskega
sveta so izvoljeni ter daje poročila o izidu volitev;
6.     
opravlja in vodi neposredno tehnično delo v zvezi z volitvami;
7.     
opravlja druge naloge, ki jih določa ta zakon.
42. člen
(črtan)
43. člen
Volilni odbor na volišču: 
1.     
vodi glasovanje na volišču;
2.     
ugotavlja izid glasovanja na volišču.
44. člen
Državni in občinski organi so dolžni
pomagati volilnim organom pri njihovem delu ter jim na njihovo zahtevo dati
podatke, ki jih potrebujejo pri svojem delu.
45. člen
Glede oblikovanja in načina dela volilnih
organov, ki s tem zakonom niso urejena, veljajo določbe zakona o volitvah v
državni zbor.
45.a člen
Volilni organi za lokalne volitve so
samostojni in neodvisni organi občin. Funkcija članov volilnih organov je
častna. 
Člani volilnih organov imajo zaradi dela v
volilnih organih ob vsakih splošnih volitvah, ki obsegajo redne in predčasne
volitve v občinski svet, nadomestne volitve v občinski svet, če v občini niso
oblikovane volilne enote, in redne ter nadomestne volitve župana v prvem in
drugem krogu, pravico do enkratnega nadomestila, in sicer: 
-       
predsednik in tajnik občinske volilne komisije v znesku, ki je enak 50 % osnovne mesečne plače za poklicno
opravljanje funkcije župana v občini;
-       
namestnik predsednika občinske volilne komisije in namestnik tajnika v
znesku, ki je enak 80% nadomestila predsednika občinske volilne komisije; 
-       
člani občinske volilne komisije in njihovi namestniki v znesku, ki je
enak 20% nadomestila predsednika občinske volilne komisije. 
Pravico do ustreznega nadomestila imajo
tudi predsednik, namestnik predsednika, člani, tajnik in namestnik tajnika
posebne volilne komisije iz tretjega odstavka 33. člena tega zakona v višini
50% nadomestila, določenega v prejšnjem odstavku. 
Ob vsakih drugih volitvah, razen volitvah
iz drugega odstavka tega člena, so člani volilnih organov, ki sodelujejo na
volitvah, upravičeni do ustreznega nadomestila, ki ga glede na obseg volilnih
opravil, ob upoštevanju določbe drugega odstavka tega člena, določi komisija za
mandatna vprašanja, volitve in imenovanja občinskega sveta najpozneje deset dni
po razpisu volitev. Merila za določitev višine nadomestila iz tega odstavka se
določijo z aktom občinskega sveta. 
Predsednik in člani volilnih odborov ter
njihovi namestniki, ki vodijo glasovanje na volišču na dan glasovanja,
določenega z aktom o razpisu volitev, imajo za svoje delo na volitvah pravico
do nadomestila v višini, kot je določena za volilne odbore za volitve in
referendume na državni ravni. 
Nadomestila, ki jih določa ta člen, se
izplačajo na podlagi akta o imenovanju volilnega organa.
7. Predstavniki in zaupniki kandidatov
in list kandidatov
46. člen
Pri delu občinske volilne komisije so lahko
navzoči predstavniki kandidatov in list kandidatov.
Pri delu volilnih odborov so lahko navzoči
zaupniki kandidatov in list kandidatov.
Predstavniki in zaupniki kandidatov in list
kandidatov lahko opozorijo predsednika volilnega organa na nepravilnosti.
47. člen
Predstavnika kandidata oziroma liste
kandidatov določi predlagatelj kandidata oziroma liste ob predložitvi
kandidature oziroma liste kandidatov občinski volilni komisiji.
Imena zaupnika kandidata
oziroma liste kandidatov sporoči predstavnik kandidata oziroma liste občinski
volilni komisiji najkasneje pet dni pred dnem glasovanja.
Predstavnik oziroma zaupnik kandidata
oziroma liste kandidatov ne sme biti kandidat.
Zaupnik kandidata oziroma liste kandidatov
je lahko samo oseba, ki je vpisana v evidenco volilne pravice in ima volilno pravico v občini.
8. Kandidiranje
a) Kandidiranje za večinske volitve
48. člen
Kandidate za člane občinskega sveta, ki se
volijo po večinskem načelu, določijo politične stranke v občini in volivci v
volilni enoti.
49. člen
Kandidate za člane občinskega sveta,
predstavnike italijanske oziroma madžarske narodne skupnosti, določijo volivci
– pripadniki narodne skupnosti v občini s podpisi najmanj 15 volivcev.
Kandidate za člane občinskega sveta –
predstavnike romske skupnosti določijo volivci – pripadniki romske skupnosti v
občini, s podpisi najmanj 15 volivcev ali organ društvene organizacije Romov v
občini.
50. člen
Vsaka politična stranka v občini lahko
določi kandidate za člane občinskega sveta v vsaki volilni enoti. V posamezni
volilni enoti lahko določi največ toliko kandidatov, kolikor članov občinskega
sveta se voli v volilni enoti.
51. člen
Politična stranka določi kandidate po
postopku, določenem z njenimi pravili. Pri določanju
kandidatov smejo sodelovati samo člani stranke, ki imajo volilno pravico in
stalno prebivališče v občini. Kandidate določijo s tajnim glasovanjem.
52. člen
(črtan)
53. člen
Volivci določajo kandidate s podpisovanjem.
54. člen
Kandidate za člane občinskega sveta v
posamezni volilni enoti lahko določi s podpisovanjem skupina volivcev, ki imajo
v volilni enoti stalno prebivališče, če so volivci državljani druge države
članice EU, ki nimajo prijavljenega stalnega prebivališča v Republiki
Sloveniji, pa začasno prebivališče. Potrebno število podpisov je najmanj
1 % od števila volivcev v volilni enoti na dan razpisa volitev, vendar ne
manj kot 30 in ne več kot 1000.
Če se v času do razpisa rednih volitev
spremeni območje občine, če se območje občine razdeli na več volilnih enot ali
pa se spremeni območje volilnih enot, ugotovi v skladu s prejšnjim odstavkom
potrebno število podpisov občinska volilna komisija.
55. člen
Vsaka skupina volivcev iz prejšnjega člena
lahko v posamezni volilni enoti določi največ toliko kandidatov, kolikor članov
občinskega sveta se voli v volilni enoti.
56. člen
(črtan)
57. člen
(črtan)
58. člen
(črtan)
59. člen
(črtan)
60. člen
(črtan)
61. člen
(črtan)
62. člen
(črtan)
63. člen
(črtan)
64. člen
(črtan)
b) Kandidiranje za proporcionalne volitve
65. člen
Liste kandidatov za člane občinskega sveta,
ki se volijo po proporcionalnem načelu, določijo politične stranke v občini in
volivci v volilni enoti.
66. člen
Na listi kandidatov je lahko največ toliko
kandidatov, kolikor članov občinskega sveta se voli v volilni enoti.
67. člen
Vsaka politična stranka v občini lahko
določi po eno listo kandidatov v vsaki volilni enoti.
Politična stranka določi listo oziroma
liste kandidatov po pravilih, ki so določena v 51. členu tega zakona.
68. člen
Listo kandidatov v volilni enoti lahko
določi s podpisovanjem skupina volivcev, ki imajo v volilni enoti stalno
prebivališče, če so volivci državljani druge države članice EU, ki nimajo
prijavljenega stalnega prebivališča v Republiki Sloveniji, pa začasno
prebivališče. Potrebno število podpisov je najmanj 1 % od števila volivcev
v volilni enoti na dan razpisa volitev, vendar ne manj kot 30 in ne več kot
1000.
V primeru spremembe območja občine ali volilnih
enot do razpisa volitev se uporablja določba drugega odstavka 54. člena tega
zakona.
Vsaka skupina volivcev lahko določi le eno
listo kandidatov.
c) Skupne določbe o kandidiranju
68.a člen 
Kandidat mora imeti v volilni enoti, v
kateri kandidira za člana občinskega sveta, stalno prebivališče, če je kandidat
državljan druge države članice EU, ki nima prijavljenega stalnega prebivališča
v Republiki Sloveniji, pa začasno prebivališče.
69. člen
Vsakdo lahko kandidira samo v eni volilni
enoti in samo na eni listi kandidatov.
70. člen
Za vsako kandidaturo je potrebno pisno
soglasje kandidata. Soglasje kandidata je nepreklicno.
70.a člen
Politična stranka ali volivci, ki v volilni
enoti določijo več kot enega kandidata za člana občinskega sveta, morajo določiti
kandidate oziroma kandidatne liste tako, da pripada vsakemu od obeh spolov
najmanj 40% kandidatur oziroma mest na kandidatni listi ter svoje kandidate
oziroma kandidate na prvi polovici kandidatne liste razporediti izmenično po
spolu. 
Določba prvega odstavka tega člena ne velja
za kandidatne liste, na katerih so uvrščeni trije kandidati oziroma kandidatke,
pri čemer mora biti na kandidatni listi, na katero so uvrščeni trije kandidati
oziroma kandidatke, najmanj en predstavnik vsakega od spolov.
71. člen
Vsak volivec lahko da podporo s podpisom
samo enemu predlogu kandidatov, ki se volijo po večinskem načelu, ali samo eni
listi kandidatov.
72. člen
Kandidatura oziroma lista kandidatov mora
vsebovati oznako volilne enote, ime predlagatelja, ime liste kandidatov, osebne
podatke kandidatov: ime, priimek, rojstni podatki, stopnja izobrazbe, naziv
izobrazbe, strokovni ali znanstveni naslov in delo, ki ga opravlja, naslov
stalnega prebivališča oziroma začasnega prebivališča, če je državljan druge
države članice EU in nima prijavljenega stalnega prebivališča v Republiki
Sloveniji, ime in priimek ter naslov stalnega prebivališča predstavnika
kandidature oziroma liste kandidatov, če je državljan druge države članice EU,
ki nima prijavljenega stalnega prebivališča v Republiki Sloveniji, pa naslov
začasnega prebivališča. Kandidaturi oziroma listi
kandidatov morajo biti priložena pisna soglasja kandidatov in s tem zakonom
določeno najmanjše število podpisov volivcev na predpisanih obrazcih.
Kandidaturi oziroma listi kandidatov, ki jo
vloži politična stranka, morajo biti priložena tudi pravila politične stranke o
določanju kandidatov oziroma list kandidatov in zapisnik o določitvi kandidatov
oziroma list kandidatov.
73. člen
Če je predlagatelj kandidature oziroma
liste kandidatov skupina volivcev, se kot ime predlagatelja navede ime in
priimek enega izmed teh volivcev z dodatkom »in
skupina volivcev«. Ime predlagatelja se šteje tudi za
ime liste, če volivci niso določili drugega imena liste.
9. Potrjevanje kandidatur oziroma list
kandidatov
74. člen
Kandidature oziroma liste kandidatov se
predložijo občinski volilni komisiji najpozneje trideset
dni pred dnem glasovanja do 19. ure.
Glede postopka potrjevanja kandidatur
oziroma list kandidatov, določanja seznamov potrjenih kandidatur oziroma list
kandidatov in njihove objave se smiselno uporabljajo določbe zakona o volitvah
v državni zbor.
10. Glasovanje na voliščih
75. člen
Glede organizacije in dela na voliščih ter
glasovanja se smiselno uporabljajo določbe zakona o
volitvah v državni zbor, kolikor ni s tem zakonom drugače določeno.
76. člen
Volišča določi občinska volilna komisija.
77. člen
Občinska volilna komisija obvesti volivce o
dnevu glasovanja in o volišču, kjer so vpisani v volilni imenik.
78. člen
Volivci, ki so na dan glasovanja odsotni,
lahko glasujejo pred tem dnem, vendar ne prej kot pet dni in ne kasneje kot dva
dni pred dnevom glasovanja, na posebnem volišču na sedežu občinske volilne
komisije.
79. člen
(črtan)
80. člen
Za lokalne volitve ne veljajo določbe zakona
o volitvah v državni zbor, ki se nanašajo na glasovanje po pošti v tujini in na
glasovanje pri diplomatsko konzularnih predstavništvih Republike Slovenije ter na glasovanje na volišču zunaj kraja
stalnega prebivanja.
81. člen
Volivci, ki se zaradi bolezni ne morejo
osebno zglasiti na volišču, kjer so vpisani v volilni imenik, lahko glasujejo
pred volilnim odborom na svojem domu, če to sporočijo občinski volilni komisiji
najkasneje tri dni pred dnem glasovanja.
82. člen
Glasovnica za večinske volitve vsebuje:
-       
oznako občine in oznako volilne enote,
-       
zaporedne številke ter priimke in imena kandidatov po seznamu ter ime
predlagatelja,
-       
navodilo o načinu glasovanja.
Volivec glasuje tako, da na glasovnici
obkroži zaporedno številko pred imeni kandidatov, za katere glasuje. Volivec lahko
glasuje za največ toliko kandidatov, kolikor se voli članov občinskega sveta v
občini oziroma v volilni enoti.
83. člen
Glasovnica za proporcionalne volitve, pri
katerih se glasuje o listah kandidatov, vsebuje:
-       
oznako občine in oznako volilne enote,
-       
zaporedne številke in imena list kandidatov po vrstnem redu iz seznama
list kandidatov, pri vsaki listi pa prostor za vpis preferenčnega glasu za
posameznega kandidata na listi,
-       
navodilo o načinu glasovanja.
Volivec glasuje tako, da obkroži zaporedno
številko liste kandidatov, za katero glasuje. Če želi dati posameznemu
kandidatu z liste preferenčni glas, pa vpiše v za to določen prostor pri listi
zaporedno številko kandidata z liste, ki mu daje preferenčni glas.
11. Ugotavljanje volilnih izidov
84. člen
Glede ugotavljanja izida glasovanja na
volišču in glede ugotavljanja volilnih izidov v volilni enoti in v občini se
smiselno uporabljajo določbe zakona o volitvah v državni zbor, kolikor ni s tem
zakonom drugače določeno.
85. člen
Pri ugotavljanju volilnega izida večinskih
volitev občinska volilna komisija ugotovi, koliko glasov so dobili posamezni
kandidati in kateri kandidati so izvoljeni.
86. člen
Pri ugotavljanju volilnega izida
proporcionalnih volitev, pri katerih se glasuje o listah kandidatov, občinska volilna
komisija ugotovi, koliko glasov je dobila posamezna lista kandidatov, koliko
mandatov pripada posamezni listi in kateri kandidati s posameznih list
kandidatov so izvoljeni.
87. člen
Kadar se pri proporcionalnih volitvah
delijo mandati v volilni enoti in na ravni občine, občinska volilna komisija
ugotovi, koliko mandatov se dodeli istoimenskim listam kandidatov na ravni
občine in kateri kandidati so izvoljeni.
88. člen
Izid glasovanja po pošti ugotavlja občinska
volilna komisija, pri čemer upošteva glasovnice, ki so prispele po pošti do 12.
ure na dan po dnevu glasovanja.
Ovojnice z glasovnicami morajo imeti poštni
žig z datumom ali pa morajo biti ovojnicam priložene listine, iz katerih je
razviden datum njihove oddaje na pošto. 
Glasovnice, ki so prispele po pošti, in
katerih ovojnice niso opremljene na način, določen v prejšnjem odstavku, so
neveljavne.
89. člen
Volilni odbor na volišču pošlje zapisnik o
svojem delu in drugi volilni material občinski volilni
komisiji najpozneje naslednji dan po dnevu glasovanja do 12. ure.
90. člen
Občinska volilna komisija sestavi poročilo
o izidu volitev v občini in ga pošlje županu najpozneje šesti dan po dnevu
glasovanja. Občinska volilna komisija pošlje poročilo
o izidu volitev v občini tudi Državni volilni komisiji ter predstavnikom kandidatur oziroma list
kandidatov.
Izid volitev v občini objavi občinska
volilna komisija v občinskem uradnem glasilu.
91. člen
Občinska volilna komisija izda izvoljenim
kandidatom za člane občinskega sveta potrdilo o izvolitvi.
12. Naknadne in ponovne volitve
92. člen
Naknadne volitve se opravijo, če v volilni
enoti ali na posameznem volišču ni bilo izvedeno glasovanje na dan, ki je
določen za glasovanje.
Naknadne volitve razpiše občinska volilna
komisija. Naknadne volitve se morajo opraviti najkasneje v 30 dneh od dneva, ki
je bil določen za glasovanje na splošnih oziroma nadomestnih volitvah.
93. člen
Ponovne volitve se opravijo, če občinska
volilna komisija zaradi nepravilnosti, ki so ali bi lahko bistveno vplivale na
izid volitev, razveljavi glasovanje na volišču in odredi ponovne volitve.
94. člen
Ponovne volitve se opravijo tudi v primeru,
če občinski svet ne potrdi mandata člana občinskega sveta oziroma če sodišče na
podlagi pritožbe razveljavi potrditev mandata člana občinskega sveta in
občinska volilna komisija ugotovi, da je zaradi tega potrebno opraviti ponovne
volitve.
95. člen
Ponovne volitve razpiše občinska volilna
komisija.
Ponovne volitve na podlagi obstoječih
kandidatur se opravijo najkasneje v 15 dneh od dneva razpisa ponovnih volitev.
Ponovne volitve na podlagi novih kandidatur
se opravijo najkasneje v dveh mesecih od dneva razpisa ponovnih volitev.
13. Varstvo volilne pravice
96. člen
Zaradi nepravilnosti v postopku
kandidiranja ima vsak kandidat oziroma predstavnik kandidature ali liste
kandidatov pravico vložiti ugovor pri občinski volilni komisiji. Ugovor se
lahko vloži do roka, določenega za predložitev liste kandidatov.
Občinska volilna komisija odloči o ugovoru
v postopku potrjevanja kandidatur oziroma list kandidatov. O ugovoru mora
odločiti najpozneje v 48 urah od izteka roka za predložitev kandidatur oziroma
list kandidatov.
96.a člen
Občinska volilna komisija v celoti ali
deloma odpravi odločbo s katero je v postopku potrjevanja list kandidatov
potrdila listo kandidatov, če sama, do roka za objavo potrjenih list
kandidatov, ali na podlagi ugovora predstavnika katerekoli liste kandidatov
ugotovi, da je lista kandidatov sestavljena v nasprotju s tem zakonom. Ugovor
predstavnika liste kandidatov mora biti podan najpozneje v 48 urah po dnevu
objave seznama list kandidatov. 
Občinska volilna komisija odloči o ugovoru
najpozneje v 24 urah po prejemu ugovora. 
Zoper odločitev občinske volilne komisije
iz drugega odstavka tega člena je dovoljena pritožba iz 97. člena tega zakona.
97. člen
Zoper odločbo občinske volilne komisije, s
katero se zavrne kandidatura oziroma lista kandidatov ali ugovor iz 96.
in 96.a člena tega zakona, lahko vsak kandidat ali
predstavnik kandidature oziroma liste kandidatov vloži pritožbo na sodišče,
pristojno za upravne spore v 48 urah po prejemu odločbe.
Sodišče mora odločiti o pritožbi najpozneje
v 48 urah po prejemu pritožbe.
98. člen
Zaradi nepravilnosti pri delu volilnega
odbora ima vsak kandidat, predstavnik kandidature oziroma liste kandidatov in
vsak volivec pravico vložiti ugovor pri občinski volilni komisiji.
Ugovor se lahko vloži najpozneje naslednji
dan po dnevu glasovanja. Občinska volilna komisija mora odločiti o ugovoru
najpozneje četrti dan od dneva glasovanja.
99. člen
Če občinska volilna komisija ugotovi takšne
nepravilnosti pri glasovanju na volišču oziroma pri delu volilnega odbora, ki
so ali bi lahko bistveno vplivale na izid volitev, razveljavi glasovanje na
volišču ter odredi ponovne volitve v obsegu, v katerem je bilo glasovanje
razveljavljeno.
100. člen
Zoper odločitev občinske volilne komisije,
ki lahko vpliva na potrditev mandatov, ima vsak kandidat in predstavnik
kandidature oziroma liste kandidatov pravico vložiti pritožbo na občinski svet,
razen v primeru nadomestnih volitev iz 30. člena tega zakona, kjer ima pravico
do pritožbe samo predstavnik liste kandidatov. Pritožbo lahko vloži do začetka
prve seje občinskega sveta. Pritožbo, ki se nanaša na nadomestne, naknadne ali
ponovne volitve, pa lahko vloži najpozneje v 15 dneh od dneva teh volitev.
Občinski svet odloči o pritožbi ob
potrditvi mandatov članov občinskega sveta.
101. člen
Če občinski svet pritožbi ne ugodi,
pritožnik lahko v osmih dneh od dneva prejema obvestila, vloži pritožbo na
sodišče, pristojno za upravne spore.
Sodišče odloči o pritožbi v 30 dneh od
dneva vložitve pritožbe.
102. člen
V primerih iz prejšnjega člena in 97. člena
tega zakona sodišče odloča v senatu treh sodnikov. 
Sodišče odloča ob primerni uporabi določb
zakona o upravnih sporih.
III. VOLITVE ŽUPANOV
103. člen
Pravico voliti župana ima vsak volivec, ki ima volilno pravico pri volitvah v občinski svet.
Pravico biti voljen za župana ima oseba iz
prvega odstavka 5. člena tega zakona.
104. člen
Redne volitve županov se opravijo hkrati z
rednimi volitvami v občinske svete.
Redne volitve županov razpiše predsednik
Državnega zbora Republike Slovenije.
105. člen
Nadomestne volitve
župana se opravijo, če županu preneha mandat pred potekom mandatne dobe.
Nadomestne volitve
župana razpiše občinska volilna komisija.
106. člen
Glede določanja kandidatov za župana
veljajo smiselno določbe tega zakona o kandidiranju za večinske volitve v
občinski svet. Kadar določa kandidata za župana skupina volivcev, je potrebno
število podpisov najmanj 2% od števila volivcev v občini, ki so glasovali v
prvem krogu na zadnjih rednih volitvah za župana, vendar ne manj kot 15 in ne
več kot 2500.
107. člen
Za župana je izvoljen kandidat, ki je dobil
večino veljavnih glasov.
Če noben kandidat ni dobil večine glasov,
se opravi drugi krog volitev med kandidatom, ki sta dobila največ glasov. Če je
več kandidatov dobilo enako najvišje število glasov ali če je dvoje ali več
kandidatov dobilo enako drugo najvišje število glasov, se izbira kandidatov za
drugi krog volitev določi z žrebom. Na glasovnici sta kandidata navedena po
vrstnem redu glede na število dobljenih glasov v prvem krogu volitev. Če je
število dobljenih glasov enako, se vrstni red določi z žrebom.
Drugi krog rednih volitev razpiše Državna
volilna komisija, drugi krog vseh ostalih volitev pa občinska volilna komisija.
Drugi krog volitev se opravi 14 dni po prvem krogu volitev.
108. člen
Glede vprašanj, ki v tem oddelku niso
posebej urejena, se smiselno uporabljajo določbe tega zakona o volitvah v
občinske svete.
IV. VOLITVE V SVETE KRAJEVNIH, VAŠKIH IN ČETRTNIH SKUPNOSTI
109. člen
Za volitve članov svetov četrtnih skupnosti
se smiselno uporabljajo določbe tega zakona, ki veljajo za volitve v občinski
svet.
Za volitve članov svetov krajevnih
skupnosti in članov svetov vaških skupnosti kot delov občine se smiselno
uporabljajo določbe tega zakona, ki veljajo za večinske volitve v občinski
svet. 
Ne glede na 54. člen tega zakona kandidate
za člane sveta krajevne, vaške oziroma četrtne skupnosti lahko določi s
podpisovanjem skupina najmanj desetih volivcev. Podpisi
se dajejo na seznamu, ki vsebuje osebne podatke podpisnikov: ime in priimek,
rojstni datum in naslov stalnega prebivališča, če so podpisniki državljani
druge države članice EU, pa naslov začasnega prebivališča, če nimajo
prijavljenega stalnega prebivališča v Republiki Sloveniji. Podatke v seznamu
podpisnikov overi občinska volilna komisija. 
Politična stranka določi kandidate za člane
sveta krajevne, vaške oziroma četrtne skupnosti po postopku, določenem v 51.
členu tega zakona. Pri določanju kandidatov morajo
sodelovati člani stranke, ki imajo volilno pravico in stalno prebivališče v
občini.
Volilne enote določi organ lokalne
skupnosti, ki je z zakonom pristojen za določitev števila članov organa ožjega
dela skupnosti.
Volilne enote se določijo tako, da je
zagotovljena zastopanost prebivalcev posameznih naselij oziroma delov krajevne,
vaške ali četrtne skupnosti v svetu te skupnosti. 
Volilno pravico imajo državljani Republike Slovenije s stalnim
prebivališčem v krajevni, vaški oziroma četrtni skupnosti.
Volilno pravico imajo tudi državljani druge
države članice EU, ki imajo potrdilo o prijavi stalnega prebivanja in
prijavljeno stalno prebivališče v krajevni, vaški oziroma četrtni skupnosti, če
nimajo prijavljenega stalnega prebivališča v Republiki Sloveniji, pa potrdilo o
prijavi prebivanja in prijavljeno začasno prebivališče v krajevni, vaški
oziroma četrtni skupnosti.
Volilno pravico imajo tudi tujci, ki imajo
dovoljenje za stalno prebivanje in prijavljeno stalno prebivališče v krajevni,
vaški oziroma četrtni skupnosti.
110. člen
Redne volitve v svete krajevnih, vaških in
četrtnih skupnosti se opravijo istočasno kot redne volitve v občinske svete.
Nadomestne volitve v svete krajevnih in
vaških skupnosti se opravijo, ko preneha mandat najmanj tretjini članov sveta.
111. člen
Volitve v svete krajevnih, vaških in
četrtnih skupnosti razpiše župan.
Če se krajevna, vaška ali četrtna skupnost
ustanovi po opravljenih rednih volitvah, se prve volitve v svet krajevne, vaške
ali četrtne skupnosti opravijo po določbah tega zakona o predčasnih volitvah v
občinski svet.
112. člen
Volitve v svete krajevnih, vaških in
četrtnih skupnosti vodi in izvaja občinska volilna komisija.
113. člen
(črtan)
114. člen
Glede vprašanj, ki v tem oddelku niso
posebej urejena, se smiselno uporabljajo določbe tega zakona o volitvah v
občinske svete.
III.a KAZENSKA DOLOČBA
114.a člen
Z globo 600 eurov se kaznuje za prekršek: 
1.     
posameznik, ki v določenem roku ne obvesti pristojne volilne komisije o
sorodstvenem ali drugem razmerju s kandidatom (peti odstavek 37. člena), 
2.     
posameznik, ki poda lažno pisno izjavo o tem, da s kandidatom ni v
sorodstvenem ali drugem razmerju (sedmi odstavek 37. člena). 
Naloge prekrškovnega organa opravlja
inšpektorat, pristojen za notranje zadeve. Pristojna občinska volilna komisija,
ki ugotovi kršitve, mora prekrškovnemu organu podati predlog za uvedbo postopka
o prekršku.

Zakon o lokalnih volitvah (Uradni list RS, št.
72/93)
vsebuje naslednje prehodne in končne določbe:
»IV. PREHODNE IN KONČNE DOLOČBE
115. člen
Prve redne volitve občinskih svetov še
opravijo najprej dva meseca in najpozneje 15 dni pred potekom štirih let po
opravljenih volitvah v občinske skupščine v letu 1990 oziroma, če bo njihov
mandat podaljšan, pred iztekom podaljšanega mandata občinskih skupščin.
116. člen
Število članov prvega občinskega sveta se
določi v zakonu o ustanovitvi občin.
Število članov občinskega sveta se določi
glede na število prebivalcev v občini, tako da občinski svet šteje naslednje
število članov:
7 do 11 članov v
občini z do 3.000 prebivalcev,
12 do 15 članov v
občini z do 5.000 prebivalcev,
16 do 19 članov v
občini z do 10.000 prebivalcev,
20 do 23 članov v občini
z do 15.000 prebivalcev,
24 do 27 članov v
občini z do 20.000 prebivalcev,
28 do 31 članov v
občini z do 30.000 prebivalcev,
32 do 35 članov v
občini s preko 30.000 prebivalcev,
36 do 45 članov v
občini s preko 100.000 prebivalcev.
V narodnostno mešanih
občinah imata narodni skupnosti v občinskih svetih desetino skupnega števila
članov občinskega sveta oziroma najmanj enega.
117. člen
Občinske skupščine v 30 dneh po uveljavitvi
zakona o določitvi območij in meja novih občin sprejmejo potrebne predpise za
izvedbo prvih volitev v občinske svete in imenujejo občinske volilne komisije.
V občinah, ki bodo ustanovljene na podlagi
referendumov, izvedenih do 31. marca 1994, prevzamejo naloge iz prvega
odstavka tega člena volilne komisije referendumskega območja. Republiška
volilna komisija lahko po potrebi spremeni sestavo volilnih komisij referendumskega
območja.
Volitve v novih občinah, ustanovljenih na
podlagi referendumov, izvedenih do 31. marca 1994 se izvedejo do
30. junija 1994, razpiše pa jih Državni zbor Republike Slovenije po
sprejemu zakona o območjih teh občin najkasneje do 30. aprila 1994.
V tistih delih sedanjih občin v katerih
bodo do 31. marca 1994 izvedeni referendumi za ustanovitev novih občin,
vendar predlogi za ustanovitev novih občin ne bodo sprejeti, se volitve v svet
občine izvedejo najkasneje do 30. junija 1994, pri čemer se smiselno
upoštevajo določbe tega zakona o nadomestnih volitvah.
118. člen
Prvo sejo na prvih volitvah izvoljenega
občinskega sveta skliče predsednik občinske volilne komisije najpozneje v 20
dneh po njegovi izvolitvi.
119. člen
Prve redne volitve županov se opravijo
hkrati s prvimi rednimi volitvami v občinske svete.
120. člen
Redne volitve v svete obstoječih krajevnih
skupnosti se opravijo istočasno kot prve redne volitve v občinske svete.
121. člen
Z dnem uveljavitve tega zakona nehajo
veljati določbe zakona o volitvah v skupščine (Uradni list SRS, št. 42/89 in
5/90 ter Uradni list RS, št. 10/90 in 45/90), ki se nanašajo na nadomestne
volitve delegatov zborov skupščin občin in posebnih družbenopolitičnih
skupnosti.
122. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah zakona o
lokalnih volitvah (Uradni list RS, št. 7/94)
spreminja 115. člen zakona tako, da se glasi:
»115. člen
Referendumi o oblikovanju novih občin se
izvedejo do konca maja 1994.
Na podlagi izvedenih referendumov se z
zakonom ustanovijo nove občine do konca julija 1994. 
Volitve v občinske svete in volitve županov
ter konstituiranje občinskih svetov v novih občinah se opravi najpozneje do 31.
12. 1994.«;
spreminja 117. člen zakona tako, da se glasi:
»117. člen
Občinske skupščine v 30 dneh po uveljavitvi
zakona o ustanovitvi občin sprejmejo odloke o določitvi volilnih enot in
imenujejo občinske volilne komisije. Če tega ne storijo, sprejmejo odloke o
določitvi volilnih enot volilne komisije referendumskih območij, ki tudi
opravijo naloge občinskih volilnih komisij. V tem primeru republiška volilna
komisija lahko po potrebi spremeni sestavo volilnih komisij referendumskih
območij.«;
spreminja 120. člen zakona tako, da se glasi:
»120. člen
»Prve volitve v svete krajevnih, vaških in
četrtnih skupnosti se opravijo v enem letu po uveljavitvi statuta občine.«;
ter vsebuje naslednjo končno določbo:
»7. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah zakona o
lokalnih volitvah (Uradni list RS, št. 33/94)
spreminja 117. člen zakona tako, da se glasi:
»117. člen
Občinske skupščine na predlog
izvršnih svetov v petih dneh po uveljavitvi zakona o
ustanovitvi občin sprejmejo odloke o določitvi volilnih enot in imenujejo
občinske volilne komisije. Če tega ne storijo, sprejmejo odloke o določitvi
volilnih enot volilne komisije referendumskih območij, ki tudi opravijo naloge
občinskih volilnih komisij. V tem primeru republiška volilna komisija lahko po
potrebi spremeni sestavo volilnih komisij referendumskih območij.«;
ter vsebuje naslednjo končno določbo:
»8. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah zakona o
lokalnih volitvah – ZLV-C (Uradni list RS, št. 70/95)
vsebuje naslednjo končno določbo:
»3. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah zakona o
lokalnih volitvah – ZLV-D (Uradni list RS, št. 51/02)
vsebuje naslednji prehodni in končno določbo:
»26. člen
Do sistemske ureditve vprašanja
obdavčevanja osebnih prejemkov predsednika in članov volilnih odborov se od
nadomestil iz petega odstavka 11. člena tega zakona ne plačuje davka od osebnih
prejemkov in dohodnine.
27. člen
Določba 9. člena tega zakona se začne
uporabljati po preteku mandata občinskih volilnih komisij, imenovanih pred
uveljavitvijo tega zakona.
28. člen
Ta zakon začne veljati petnajsti dan po
objavi v Uradnem listu Republike Slovenije.«.

Delna razveljavitev zakona o volitvah v
državni zbor, zakona o državnem svetu, zakona o volitvah predsednika republike
in zakona o lokalnih volitvah (Uradni list RS, št. 73/03)
v zvezi z delno razveljavitvijo 5. člena zakona določa:
»2. Razveljavitev iz prejšnje točke izreka
začne učinkovati 6 mesecev po objavi te odločbe v Uradnem listu Republike
Slovenije.«.

Zakon o dohodnini – ZDoh-1 (Uradni list RS,
št. 54/04)
spreminja 26. člen Zakona o spremembah in dopolnitvah zakona o lokalnih
volitvah (Uradni list RS, št. 51/02)
tako, da se glasi:
»26. člen
Do sistemske ureditve vprašanja
obdavčevanja osebnih prejemkov predsednika in članov volilnih odborov se od
nadomestil iz petega odstavka 11. člena tega zakona ne plačuje davka od osebnih
prejemkov in dohodnine. (delno se preneha uporabljati);
ter vsebuje naslednjo končno določbo:
»153. člen
(začetek
veljavnosti in uporabe)
Ta zakon začne veljati naslednji dan po
objavi v Uradnem listu Republike Slovenije, uporablja pa se od 1. januarja 2005
dalje, razen določbe 145. člena tega zakona, ki se uporablja od 1. maja 2004
dalje in določbe 148. člena tega zakona, ki se uporablja od dneva uveljavitve
tega zakona dalje.«.

Zakon o spremembah in dopolnitvah Zakona o
lokalnih volitvah – ZLV-E (Uradni list RS, št. 72/05)
vsebuje naslednjo prehodno in končno določbo:
»PREHODNA IN KONČNA DOLOČBA
4. člen
Ne glede na določbo 70.a člena zakona
morajo po uveljavitvi tega zakona politične stranke ali volivci, ki v volilni
enoti določijo več kot enega kandidata za člana občinskega sveta, določiti
kandidate oziroma kandidatne liste tako, da pripada vsakemu od obeh spolov za
prve redne volitve najmanj 20% in za naslednje redne volitve najmanj 30%
kandidatur oziroma mest na kandidatni listi ter svoje kandidate oziroma
kandidate na prvi polovici kandidatne liste razporediti izmenično najmanj
vsakega tretjega kandidata po spolu. 
Občinska volilna komisija ne zavrne
potrditve kandidatur oziroma kandidatnih list, ki jih je vložila politična
stranka v občini, če je na ravni občine upoštevala razmerje med spoloma iz
prvega odstavka tega člena.
5. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
lokalni samoupravi – ZLS-M (Uradni list RS, št. 72/05)
vsebuje naslednjo končno določbo:
»36. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah Zakona o lokalnih volitvah –
ZLV-F (Uradni list RS, št. 121/05)
vsebuje naslednjo končno določbo:
»4. člen
Ta zakon začne veljati naslednji dan po
objavi v Uradnem listu Republike Slovenije.«.

Odločba o ugotovitvi, da sta Zakon o volitvah
v Državni zbor in Zakon o lokalnih volitvah v neskladju z Ustavo, ker ne urejata
podrobneje pravil o glasovanju po pošti in o zavrnitvi ustavne pritožbe (Uradni
list RS, št. 54/07),
določa:
»1. Zakon o volitvah v Državni zbor (Uradni
list RS, št. 44/92, 60/95, 78/06 in 109/06 – ur. p. b.) in Zakon o lokalnih
volitvah (Uradni list RS, št. 72/93, 7/94, 33/94, 70/95, 51/02, 72/05, 100/05 –
ur. p. b., 121/05 in 22/06 – ur. p. b.) sta v neskladju z Ustavo, ker ne
urejata podrobneje pravil o glasovanju po pošti.
2. Zakonodajalec je dolžan ugotovljeno
neskladje odpraviti v roku enega leta po objavi te odločbe v Uradnem listu
Republike Slovenije.
3. Do odprave ugotovljenega neskladja
morajo imeti ovojnice z glasovnicami, ki prispejo k pristojni volilni komisiji
po pošti, poštni žig ali morajo biti tem ovojnicam priložene listine, iz
katerih je razviden datum njihove oddaje na pošto.
[…]«.

Zakon o spremembah in dopolnitvah Zakona o
lokalnih volitvah – ZLV-G (Uradni list RS, št. 60/07)
vsebuje naslednjo končno določbo:
»KONČNA DOLOČBA
9. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
lokalni samoupravi – ZLS-H (Uradni list RS, št. 45/08)
vsebuje naslednjo končno določbo:
»5. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
lokalnih volitvah – ZLV-I (Uradni list RS, št. 83/12)
vsebuje naslednjo prehodno in končno določbo:
»PREHODNA IN KONČNA DOLOČBA
4. člen
Do uskladitve zakona, ki ureja evidenco
volilne pravice, z določbami 2. člena tega zakona, se volilni imeniki za
volitve županov in članov občinskega sveta glede državljanov drugih držav
članic Evropske unije, ki imajo potrdilo o prijavi prebivanja in prijavljeno
začasno prebivališče v Republiki Sloveniji, sestavijo ob smiselni uporabi
določb prvega odstavka 2. člena, 8., 9., 19., 20., 24. in 26. člena Zakona o
evidenci volilne pravice (Uradni list RS, št. 1/07 – uradno prečiščeno
besedilo).
5. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
lokalnih volitvah – ZLV-J (Uradni list RS, št. 68/17)
vsebuje naslednje prehodne in končno določbo:
»PREHODNE IN KONČNA DOLOČBA
30. člen
Že začeti volilni postopki, ki jih vodijo
volilne komisije volilnih enot in volilne komisije krajevnih, vaških in
četrtnih skupnosti na dan uveljavitve tega zakona, se dokončajo v skladu z
Zakonom o lokalnih volitvah (Uradni list RS, št. 94/07 – uradno prečiščeno
besedilo, 45/08 in 83/12).
Z dnem uveljavitve tega zakona preneha
mandat volilnim komisijam volilnih enot in volilnim komisijam krajevnih, vaških
oziroma četrtnih skupnosti, razen v primeru iz prejšnjega odstavka, ko se jim
mandat podaljša do konca volitev.
31. člen
Določbe splošnih aktov občin se uskladijo z
določbami tega zakona najpozneje v šestih mesecih po njegovi uveljavitvi.
32. člen
Ta zakon začne veljati petnajsti dan po
objavi v Uradnem listu Republike Slovenije.«.