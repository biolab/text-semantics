I. SPLOŠNE DOLOČBE
1. člen
(vsebina zakona)
Ta zakon ureja obveznost informativnega
dvojnega in dvojnega označevanja cen blaga in storitev, ki jih podjetja
ponujajo potrošnikom v času uvajanja evra kot zakonitega plačilnega sredstva v
Republiki Sloveniji.
2. člen
(namen zakona)
Namen informativnega dvojnega in dvojnega
označevanja cen je:
1.     
omogočiti urejen prehod zamenjave denarne enote Republike Slovenije;
2.     
postopno prilagajanje in priprava potrošnikov na vrednotenje cen blaga
in storitev v evrih;
3.     
s primerljivostjo cen preprečiti zvišanje inflacije zaradi uvedbe evra.
3. člen
(definicije pojmov)
Posamezni izrazi, uporabljeni v tem zakonu,
imajo naslednji pomen:
-       
»potrošnik« je fizična oseba, ki pridobiva ali uporablja blago in
storitve za namene izven svoje poklicne ali pridobitne dejavnosti;
-       
»podjetje« je pravna ali fizična oseba, ki opravlja dejavnost ponujanja
blaga in storitev, ne glede na pravnoorganizacijsko obliko ali lastninsko
pripadnost. Obveznosti, ki jih ima po tem zakonu podjetje, se nanašajo tudi na
zavode in druge organizacije oziroma fizične osebe, ki zagotavljajo potrošnikom
blago in storitve;
-       
»navajanje dveh valut« pomeni hkratno označevanje cen blaga in storitev
v tolarjih/stotinih (v nadaljnjem besedilu: tolarjih) in v evrih/centih (v
nadaljnjem besedilu: evrih);
-       
»vodilna valuta« je do dneva uvedbe evra kot denarne enote Republike
Slovenije tolar, od dneva uvedbe evra kot denarne enote Republike Slovenije pa
evro;
-       
»druga valuta« je valuta, ki se v obdobju dvojnega in informativnega
dvojnega označevanja cen uporablja za primerjavo cen glede na vodilno valuto;
-       
»centralni paritetni tečaj« je menjalni tečaj, določen ob vstopu
Republike Slovenije v ERM II (1 evro = 239,640 tolarja);
-       
»tečaj zamenjave« je nepreklicno in trajno menjalno razmerje med
tolarjem in evrom, ki ga določi Svet EU, v skladu s členom 123(5) Pogodbe o
ustanovitvi Evropske skupnosti (Uradni list RS – Mednarodne pogodbe, št. 7/04);
-       
»informativno dvojno označevanje cen« pomeni hkratno označevanje cen
blaga in storitev v tolarjih in v evrih po centralnem paritetnem tečaju;
-       
»dvojno označevanje cen« pomeni hkratno označevanje cen blaga in
storitev v tolarjih in v evrih v skladu s tečajem zamenjave;
-       
»obračunska tabela« je primerjalni prikaz tipičnih cen ali zneskov v
vodilni valuti v razmerju do druge valute.
II. NAVAJANJE DVEH VALUT
4. člen
(informativno dvojno označevanje cen)
(1) Obdobje informativnega dvojnega
označevanje cen se začne 1. marca 2006 in konča na dan določitve tečaja zamenjave. Za preračunavanje valut se uporablja centralni paritetni tečaj. Podjetje
mora potrošnika na vidnem mestu obvestiti, da so cene v drugi valuti
preračunane po centralnem paritetnem tečaju.
(2) Podjetja, ki dvojno označujejo
cene že pred 1. marcem 2006, morajo za preračunavanje označenih cen upoštevati
določbo prejšnjega odstavka.
5. člen
(dvojno označevanje cen)
(1) Obdobje dvojnega označevanja cen
se začne naslednji dan po določitvi tečaja zamenjave in konča šest mesecev po
uvedbi evra. V tem obdobju se za preračunavanje valut uporablja tečaj
zamenjave.
(2) Način izvedbe dvojnega označevanja
cen, ki je v uporabi do dneva uvedbe evra kot denarne enote Republike
Slovenije, se uporablja tudi za obdobje po uvedbi evra.
6. člen
(način dvojnega označevanja cen blaga in
storitev)
(1) Podjetja morajo prodajne cene za
blago in storitve, ki jih ponujajo potrošnikom, označevati v obdobju
informativnega dvojnega in dvojnega označevanja cen v obeh valutah. Cena,
označena v drugi valuti, je informativnega značaja.
(2) Ne glede na prejšnji odstavek v
obeh valutah ni potrebno označiti:
-       
cene za enoto izdelka (kilogram, liter, meter, kvadratni meter, kubični
meter, kos ali drugačno posamično enoto), ampak se v obeh valutah označi samo
prodajna cena;
-       
zneskov na izpiskih tehtnic (potrošne enote s spremenljivo vsebino),
ampak se prodajna cena lahko navede samo v vodilni valuti;
-       
zneskov na digitalnih prikazovalnikih cen (na primer displayi, totemi),
ampak se prodajna cena lahko navede samo v vodilni valuti;
-       
poštne znamke ali druge vrste oznak o ceni poštnine, ampak se prodajna
cena lahko navede samo v vodilni valuti.
(3) Dvojno označene cene morajo biti
označene tako, da jih potrošnik enostavno in nedvoumno prebere in primerja med
seboj.
7. člen
(izjeme)
Na način, določen v prvem in tretjem
odstavku prejšnjega člena, ni potrebno označevati cen:
1.     
na bencinskih črpalkah: Na bencinskih črpalkah mora biti na avtomatih za
točenje goriva ali v njihovi neposredni bližini navedena cena za en liter
goriva v obeh valutah in menjalni tečaj. V evrih navedena cena za en liter
goriva mora imeti tri decimalna mesta;
2.     
v katalogih: Podjetja, ki ponujajo blago in storitve preko katalogov,
lahko izpolnijo zahteve iz tega zakona tudi tako, da v katalogu navedejo cene
samo v vodilni valuti na datum izida kataloga. Katalogu morajo dodati menjalni
tečaj in cenik z navedbo vseh cen iz kataloga v obeh valutah v naraščajočem
vrstnem redu. V katalogu mora biti navedeno, na kakšen način se zaradi
spremembe menjalnega tečaja ob določitvi tečaja zamenjave preračunajo cene v
navedenih valutah;
3.     
na oddelkih mesnice, ribarnice, delikatese in kruha: Na oddelkih
mesnice, ribarnice, delikatese in kruha se lahko izpolnijo zahteve iz tega
zakona tudi tako, da je na vidnem mestu cenik za vse blago v obeh valutah;
4.     
na prodajnih avtomatih za blago in storitve: Prodajni avtomati za blago
in storitve morajo imeti na vidnem mestu menjalni tečaj in cenik z vsemi cenami
za blago in storitve v obeh valutah;
5.     
pri prodaji knjig in drugih založniških izdelkov: Pri prodaji knjig in
drugih založniških izdelkov mora biti na vidnem mestu označen menjalni tečaj in
obračunska tabela, na kateri so navedeni zneski najmanj tridesetih najbolj
tipičnih cen knjig oziroma drugih založniških izdelkov po izbiri prodajalca, v
naraščajočem vrstnem redu v obeh valutah;
6.     
pri igrah na srečo: Podjetja, ki sprejemajo vplačila za igre na srečo
ali opravljajo druge storitve v zvezi s katerokoli igro na srečo, morajo imeti
na prodajnih mestih in na avtomatih z igrami na srečo na vidnem mestu menjalni
tečaj in cenik v obeh valutah;
7.     
malim podjetjem: Podjetja, ki opravljajo trgovinsko dejavnost in
zaposlujejo največ deset oseb, lahko v prodajalni, v kateri je istočasno največ
pet zaposlenih, obvezno navajanje dveh valut izvajajo drugače, kot to določata
prvi in tretji odstavek prejšnjega člena tega zakona. To storijo z ukrepi, ki
omogočajo potrošniku preračunavanje in primerjanje cen v tolarjih in evrih, ter
še posebej z uporabo cenikov ali obračunskih tabel;
8.     
podjetjem, ki opravljajo dejavnost v skladu zakonom, ki ureja obrt. Pri
določenih storitvenih dejavnostih, pri katerih se lahko osebam, katerim se
opravi storitev, se zaradi zaokrožitve oziroma dopolnitve celovitosti
dejavnosti, opravi prodaja na drobno določenega blaga, ki ga obrtnik uporablja
pri opravljanju teh storitev, lahko obvezno navajanje dveh valut za blago
izvajajo z enakimi ukrepi kot mala podjetja;
9.     
podjetjem, ki ponujajo blago ali storitve za sklenitev pravnega posla,
pri katerem se cene, vrednost terjatve ali obveznosti izkazujejo v evrih;
10.  
kmetom, ki neposredno prodajajo svoje blago končnemu potrošniku.
8. člen
(pooblastilo ministru)
Kolikor bi informativno dvojno in dvojno
označevanje cen predstavljalo nesprejemljivo tehnično ali gospodarsko
obremenitev in nesorazmerno visoke stroške za podjetja zaradi vrste ali načina
ponujanja blaga ali storitev, lahko minister ali ministrica (v nadaljnjem
besedilu: minister), pristojen za gospodarstvo, s podzakonskim aktom določi
druge ustrezne ukrepe, s katerimi se doseže namen tega zakona.
9. člen
(preračunavanje in zaokroževanje)
(1) Za izkazovanje in preračunavanje
cen po tem zakonu se uporablja menjalni tečaj kot število s šestimi značilnimi
mesti. Pri preračunavanju tolarjev v evre se znesek v evrih v obdobju
informativnega označevanja cen izračuna tako, da se tolarski znesek deli s
centralnim paritetnim tečajem, v obdobju dvojnega označevanja cen se tolarski
znesek deli s tečajem zamenjave. Pri preračunavanju je prepovedano uporabljati
inverzna menjalna razmerja.
(2) Denarni zneski, ki jih je potrebno
plačati ali vknjižiti potem, ko je bil znesek zaokrožen v enote evra ali
tolarja, se zaokrožijo na najbližji cent oziroma stotin. Če je rezultat preračunavanja
znesek, ki je točno na sredini, se ta zaokroži navzgor.
10. člen
(izstavitev računa)
(1) Podjetje mora pri izstavitvi
računa za blago ali storitve navesti obe valuti le za končno vsoto.
(2) Podjetja, ki za izstavljanje
računov uporabljajo paragonske bloke ali blagajne, ki niso podprte z
računalniškim sistemom, lahko na računu navedejo končni znesek le v vodilni
valuti. Potrošnik lahko zahteva, da se mu ročno pripiše končni znesek na račun
tudi v drugi valuti.
(3) Ne glede na določbo prejšnjega
odstavka v medkrajevnem avtobusnem prometu na račun ni potrebno pripisati
končnega zneska v drugi valuti.
(4) Če podjetje za plačilo blaga ali
storitev posluje prek položnic, mora biti končni znesek naveden v obeh valutah
samo na računu, znesek na položnici pa je lahko naveden samo v vodilni valuti.
III. INŠPEKCIJSKO NADZORSTVO
11. člen
(pristojnost)
Za inšpekcijsko nadzorstvo nad izvajanjem
tega zakona je pristojen Tržni inšpektorat Republike Slovenije.
IV. KAZENSKA DOLOČBA
12. člen
(globe)
(1) Samostojni podjetnik posameznik se
kaznuje za prekršek z globo 200.000 tolarjev, pravna oseba pa z globo 300.000
tolarjev, če:
1.     
na vidnem mestu ne obvesti potrošnika, da so cene v drugi valuti
preračunane po centralnem paritetnem tečaju, kot je določeno v 4. členu tega
zakona;
2.     
pri preračunavanju valut za namen dvojnega označevanja cen ne uporablja
menjalnega tečaja, ki je določen v 4. in 5. členu v zvezi s prvim odstavkom 9. člena tega zakona;
3.     
ne označi cen na način, kot je to določeno v 6. in 7. členu tega zakona;
4.     
denarnih zneskov ne zaokrožuje na način, kot je to določeno v drugem
odstavku 9. člena tega zakona;
5.     
ne izstavi računa, kot je to določeno v 10. členu tega zakona.
(2) Z globo 100.000 tolarjev se za
prekršek kaznuje posameznik, odgovorna oseba pravne osebe ali odgovorna oseba
samostojnega podjetnika posameznika, če stori prekršek iz prejšnjega odstavka.
V. PREHODNA IN KONČNA DOLOČBA
13. člen
(prehodno obdobje po določitvi tečaja
zamenjave)
Podjetja lahko v obdobju dvojnega
označevanja cen označujejo cene, preračunane po centralnem paritetnem tečaju,
še štirinajst dni po določitvi tečaja zamenjave, vendar ne dlje kot do dneva
uvedbe evra kot denarne enote Republike Slovenije.
14. člen
(začetek veljavnosti)
Ta zakon začne veljati petnajsti dan po
objavi v Uradnem listu Republike Slovenije.
Št. 312-01/05-4/2
Ljubljana, dne 28. oktobra 2005
EPA 368-IV
Predsednik
Državnega zbora Republike Slovenije
France Cukjati, dr. med., l.r.