1. člen
(namen zakona)
Zakon o gorskih vodnikih določa poklic
gorskega vodnika, pogoje za pristop k usposabljanju, program usposabljanja,
pogoje za opravljanje poklica, pogoje za ustanovitev in delovanje gorniških šol
in državno podporo usposabljanju gorskih vodnikov v Republiki Sloveniji.
Usposabljanje gorskih vodnikov v Republiki
Sloveniji je v javnem interesu.
2. člen
(dejavnost gorskega vodništva in gorski
vodnik)
Dejavnost gorskega vodništva je trajno ali
občasno pridobitno opravljanje ene ali več naslednjih dejavnosti:
a)    vodenje oseb v gorskem svetu po poteh in v brezpotju,
b)    vodenje oseb na turnih smukih,
c)    vodenje oseb na plezalnih vzponih,
č)    vodenje oseb na ledeniških turah,
d)    strokovni pouk iz gorništva.
Gorski vodnik je oseba, ki poklicno
opravlja dejavnost iz prejšnjega odstavka in je vpisana v imenik iz 5. člena
tega zakona.
Dejavnost gorskega vodništva je dovoljeno
opravljati le z gorskim vodnikom.
Ne glede na prejšnji odstavek je brez
gorskega vodnika dovoljeno opravljati naslednje dejavnosti:
a)    
vodenje oseb v gorskem svetu po poteh in v
brezpotju, kjer ni potrebna uporaba vrvne tehnike,
b)    
vodenje oseb na turnih smukih, kjer ni potrebno
zavarovanje poti v zimskih razmerah.
Pri opravljanju dejavnosti gorskega
vodništva se za zaokrožitev ponudbe gostom lahko nudijo tudi storitve prevoza,
izposoje opreme in druge podobne storitve, povezane z dejavnostmi iz prvega
odstavka tega člena.
3. člen
(usposabljanje za gorskega vodnika)
Usposabljanje za poklic gorskega vodnika je
specializacija, s katero se po uspešno opravljenem usposabljanju po programu za
gorske vodnike, obveznem enoletnem pripravništvu in opravljenem strokovnem
izpitu pridobi poklic gorski vodnik.
Gorski vodnik – pripravnik (v nadaljnjem
besedilu: pripravnik za gorskega vodnika) lahko samostojno izvaja dejavnosti iz
točk a), b) in c) 2. člena, dejavnosti iz točk č) in d) istega člena pa le pod
vodstvom in nadzorom gorskega vodnika.
Strokovni izpit za gorskega vodnika se
lahko opravlja v petih letih po uspešno opravljenem usposabljanju po programu
za gorskega vodnika.
4. člen
(pogoji za opravljanje poklica gorskega
vodnika)
Poklic gorskega vodnika v Sloveniji lahko
opravlja, kdor je opravil vse s tem zakonom predpisane izpite in je vpisan v
imenik aktivnih gorskih vodnikov Slovenije iz 5. člena tega zakona.
Tuji gorski vodnik, ki ni iz države članice
Evropske unije, Evropskega gospodarskega prostora ali Švicarske konfederacije
(v nadaljnjem besedilu: država pogodbenica) in je član tujega združenja gorskih
vodnikov, ki je včlanjeno v Mednarodno zvezo združenj gorskih vodnikov (IFMGA),
lahko občasno opravlja poklic gorskega vodnika v Republiki Sloveniji, pri čemer
lahko vodi le goste, ki jih je pripeljal s seboj iz tujine.
4.a člen
(pogoji za opravljanje poklica gorskega
vodnika za osebe iz držav pogodbenic)
Ne glede na določbo prvega odstavka prejšnjega
člena lahko fizične osebe iz države pogodbenice, ki so v svoji državi pridobile
pravico do opravljanja dejavnosti iz prvega odstavka 2. člena tega zakona
ali poklica gorskega vodnika (v nadaljnjem besedilu: oseba iz države
pogodbenice), opravljajo poklic gorskega vodnika v Republiki Sloveniji pod
pogoji, ki jih določa ta člen.
Osebe iz držav pogodbenic morajo pred
začetkom stalnega opravljanja poklica gorskega vodnika v Republiki Sloveniji
dati vlogo za vpis v Imenik gorskih vodnikov na Združenje gorskih vodnikov
Slovenije (v nadaljnjem besedilu: ZGVS).
Vloga iz prejšnjega odstavka mora vsebovati
podatke iz drugega odstavka 5. člena tega zakona, priložena pa ji morajo
biti dokazila o nezgodnem zavarovanju in zavarovanju odgovornosti ter o tem, da
ima vlagatelj pravico opravljati dejavnost iz prvega odstavka 2. člena
tega zakona ali poklic gorskega vodnika v državi pogodbenici.
Osebe iz držav pogodbenic so v celoti ali
delno oproščene nezgodnega zavarovanja in zavarovanja odgovornosti, če so v
svoji državi glede pogojev in obsega kritja zavarovanja v celoti ali delno
enakovredno zavarovane.
Dokazila iz tretjega odstavka tega člena so
listine izdane v skladu s predpisi držav pogodbenic. Listine morajo biti
priložene v overjenem prevodu v slovenski jezik.
ZGVS na podlagi vloge in dokazil iz
tretjega odstavka tega člena osebo iz države pogodbenice vpiše v Imenik
aktivnih gorskih vodnikov in o tem obvesti pristojni organ njene države.
Ne glede na 5.b člen Zakona o postopku
priznavanja kvalifikacij državljanom držav članic Evropske unije, Evropskega
gospodarskega prostora in Švicarske konfederacije za opravljanje reguliranih
poklicev oziroma dejavnosti v Republiki Sloveniji (Uradni list RS, št. 21/02,
92/07 in 85/09), osebam iz držav pogodbenic, ki v Republiki Sloveniji občasno
opravljajo poklic gorskega vodnika ni treba predhodno priglasiti opravljanja
dejavnosti iz prvega odstavka 2. člena tega zakona.
5. člen
(imenik aktivnih gorskih vodnikov)
Imenik gorskih vodnikov vodi ZGVS. Imenik
je sestavljen iz dveh delov: iz imenika pripravnikov za gorske vodnike in iz
imenika gorskih vodnikov.
V imeniku so naslednji podatki:
a)    
tekoča številka,
b)    
ime in priimek,
c)    
datum in kraj rojstva,
d)    
državljanstvo
e)    
naslov stalnega bivališča,
f)     
davčna številka,
g)    
datum vpisa v imenik,
h)    
podatki o nezgodnem zavarovanju in zavarovanju
odgovornosti,
i)      
datum izdaje, obnove ali odvzema vodniške
izkaznice,
j)      
datum izbrisa iz imenika,
k)    
gorniška šola, v kateri deluje vodnik ali
pripravnik.
Vse spremembe podatkov iz prvega odstavka
so vpisani v imenik dolžni v 30 dneh po nastanku sprememb sporočiti ZGVS.
V imenik aktivnih gorskih vodnikov
Slovenije se lahko vpiše gorski vodnik ali pripravnik za gorskega vodnika, ki
je član ZGVS in ima zavarovano svojo odgovornost proti tretjim osebam in oseba
iz države pogodbenice. Vpis v imenik se obnovi vsako leto do prvega marca.
Gorski vodnik ali pripravnik za gorskega
vodnika, ki ni državljan Republike Slovenije ali državljan države pogodbenice in
ki je izpite opravil pri enem izmed združenj, ki je član Mednarodne zveze
združenj gorskih vodnikov (IFMGA), se lahko vpiše v imenik aktivnih gorskih
vodnikov Slovenije, če ima stalno bivališče na območju Republike Slovenije.
Vlogo za vpis v imenik mora skupaj z dokazili o opravljenem usposabljanju
nasloviti na ZGVS.
Gorski vodniki ali pripravniki za gorske
vodnike, ki žele opravljati poklic gorskega vodnika, se morajo priglasiti za
prvi vpis v imenik, vsakoletno podaljšanje vpisa in morebitno obnovitev vpisa.
Rok za priglasitev določi vsako leto ZGVS.
Gorski vodnik in pripravnik za gorskega
vodnika se izbriše iz imenika v primerih, ki jih predvideva statut ZGVS.
O vpisu, podaljšanju vpisa, izbrisu in
obnovitvi vpisa v imenik aktivnih gorskih vodnikov odloča ZGVS v skladu s
statutom.
ZGVS vsako leto do konca marca sporoči
ministrstvu, pristojnemu za turizem (v nadaljnjem besedilu: ministrstvo),
imenik aktivnih gorskih vodnikov za tekoče leto.
Ministrstvo predpiše podrobnejše določbe o
obliki in vsebini imenika gorskih vodnikov.
6. člen
(poklicno usposabljanje gorskih vodnikov)
ZGVS organizira teoretično in praktično
usposabljanje kandidatov za pripravnike za gorskega vodnika, pripravnikov za
gorske vodnike, stalno usposabljanje gorskih vodnikov in specializirano
usposabljanje gorskih vodnikov.
ZGVS imenuje stalne člane izpitne komisije,
ki preverja znanje udeležencev vseh vrst poklicnega usposabljanja iz prejšnjega
odstavka. Komisijo pri posameznem izpitu sestavljajo najmanj trije člani.
7. člen
(pogoji za vključitev v usposabljanje za
gorske vodnike)
Kdor se želi usposobiti za gorskega vodnika,
mora izpolnjevati naslednje začetne pogoje:
a)    imeti mora najmanj 18 let,
b)    imeti mora najmanj srednjo izobrazbo,
c)    biti mora primeren za opravljanje poklica gorskega vodnika, 
č)    imeti mora z zdravniškim potrdilom dokazane psihofizične
sposobnosti za opravljanje poklica gorskega vodnika,
d)    imeti mora alpinistične izkušnje, ki jih predpiše ministrstvo
na predlog ZGVS.
8. člen
(ugotavljanje primernosti za
usposabljanje)
Komisija, sestavljena iz treh članov
izpitne komisije ZGVS in predstavnika ministrstva, pred začetkom usposabljanja
pregleda prijave vseh kandidatov. Vse kandidate, ki izpolnjujejo začetne
pogoje, preskusi in za vsakega posebej ugotovi, ali je primeren za
usposabljanje.
Vsak kandidat mora pred začetkom
usposabljanja pred izpitno komisijo dokazati, da ima sposobnosti, ki jih
predpiše ministrstvo na predlog ZGVS.
Komisija na podlagi rezultatov preskusa
predlaga ministrstvu začetek usposabljanja in pripravi načrt pokrivanja
stroškov za celotno obdobje usposabljanja po letih. Ko ministrstvo odobri
začetek usposabljanja in načrt pokrivanja stroškov, se obveže za plačilo
razlike med celotnimi stroški in pristojbinami udeležencev. ZGVS sporoči vsem
kandidatom sklep o začetku usposabljanja.
Preskus kandidatov se šteje kot del
usposabljanja.
9. člen
(program usposabljanja kandidatov za
gorske vodnike)
Program usposabljanja kandidatov za gorske
vodnike traja skupaj s preskusom iz prejšnjega člena 80 dni in obsega štiri
osnovne tečaje, od katerih vsak posebej traja štirinajst dni:
a)    
tečaj teoretičnih in praktičnih osnov gorskega
vodništva in dva dodatna dneva za izpite,
b)    
tečaj vodenja v skali in pet dodatnih dni za
izpite,
c)    
tečaj vodenja turnega smučanja v visokogorju in
pet dodatnih dni za izpite,
d)    
tečaj vodenja v snegu in ledu in pet dodatnih
dni za izpite.
Zadnji trije tečaji vsebujejo tudi tiste
dele splošnih teoretičnih in praktičnih osnov gorskega vodništva, ki niso bili
obdelani v prvem tečaju.
Tečaji se lahko izvajajo v več delih.
Vsebina posameznega dela se določi glede na razmere na terenu, kjer se izvaja
del tečaja. Znanje se ocenjuje na vsakem delu tečaja posebej. Posameznih delov
tečajev se lahko udeleži kandidat, ki je uspešno opravil vse prejšnje dele.
Program usposabljanja kandidatov za gorske
vodnike mora biti zaključen v treh letih.
Vsebino tečajev iz prvega odstavka ter
način preskusa uspešnosti usposabljanja kandidatov predpiše minister, pristojen
za turizem (v nadaljnjem besedilu: minister).
10. člen
(strokovni izpit za gorske vodnike ter
potrdilo)
Strokovni izpit za gorske vodnike traja
skupaj pet dni in obsega ponovitev najvažnejših vsebin osnovnih tečajev s
poudarkom na usposabljanju za praktično vodenje in poučevanju gorništva ter
izpit iz te snovi. Strokovnega izpita se lahko udeležijo pripravniki po
zaključeni pripravniški dobi. Strokovni izpit se opravi pred komisijo,
sestavljeno v skladu s prvim odstavkom 8. člena.
Po uspešno opravljenem strokovnem izpitu
izda ZGVS gorskemu vodniku potrdilo, ki je javna listina. Vsebino in obliko
potrdila predpiše minister.
11. člen
(preverjanje in ocenjevanje)
Ob koncu vsakega delnega tečaja vodja
tečaja in inštruktorji ocenijo uspeh vsakega udeleženca posebej z eno izmed
treh ocen: zelo uspešno, uspešno, neuspešno.
Udeleženec, ki ni opravil delnega tečaja,
lahko enkrat ponovi izpit za ta tečaj. To mora opraviti pred naslednjim delom
tečaja. V primeru neuspeha pri popravnem izpitu, lahko nadaljuje z določeno
vrsto usposabljanja le tako, da tega začne znova.
12. člen
(razpis za začetek usposabljanja za
gorskega vodnika)
ZGVS najmanj vsaki dve leti razpiše začetek
usposabljanja za poklic gorskega vodnika. V razpisu se navede najmanjše število
ustreznih kandidatov, ki je potrebno za začetek usposabljanja. Vlogo, katere
podrobno vsebino predpiše ministrstvo, je treba poslati na ZGVS.
13. člen
(program stalnega usposabljanja gorskih
vodnikov)
Stalno usposabljanje gorskih vodnikov
poteka na dvodnevnih tečajih, ki jih organizira ZGVS. Vsebina tečajev so
novosti, ki se pojavljajo pri opravljanju poklica gorskega vodnika. Vodja
vsakokratnega usposabljanja in inštruktorji vodijo imenik udeležencev in
ocenijo njihovo sodelovanje.
Gorski vodniki in pripravniki za gorske
vodnike so se dolžni najmanj dvakrat na tri leta udeležiti stalnega
usposabljanja. Tega so oproščeni gorski vodniki, ki se v teh treh letih udeležijo
specializiranega usposabljanja in pripravniki za gorske vodnike, ki v teh treh
letih opravijo strokovni izpit za gorskega vodnika.
14. člen
(specializirano usposabljanje gorskih
vodnikov)
Specializirano usposabljanje gorskih
vodnikov je namenjeno usposabljanju tistih gorskih vodnikov, ki sodelujejo kot
inštruktorji pri drugih vrstah usposabljanja. Specializirano usposabljanje
organizira ZGVS v skladu s potrebami in razvojem vodniškega poklica.
15. člen
(šolnina za udeležbo pri usposabljanju za
poklic gorskega vodnika)
Udeleženci usposabljanja morajo v desetih
dneh po prejemu sklepa ministrstva o začetku usposabljanja vplačati šolnino, ki
je določena s sklepom. Podlaga za določitev šolnine so veljavne vodniške tarife
za gorske vodnike, ki poučujejo in vodijo tečaje ter višina subvencije, ki jo
za posamezno vrsto usposabljanja prispeva ministrstvo. Šolnina se vplačuje na
račun ZGVS.
16. člen
(znak in izkaznica gorskih vodnikov)
Med opravljanjem svojega poklica morajo
gorski vodniki in pripravniki za gorske vodnike nositi na vidnem mestu znak in
imeti pri sebi izkaznico.
Znak in izkaznico gorskih vodnikov izdaja
ZGVS.
Ministrstvo predpiše obliko znaka in
vsebino izkaznice na predlog ZGVS.
Znak in izkaznica sta javni listini.
16.a člen
(znak in izkaznica gorskih vodnikov iz
držav pogodbenic)
Ne glede na določbe prejšnjega člena imajo
lahko gorski vodniki iz držav pogodbenic med opravljanjem svojega poklica na
vidnem mestu znak ali izkaznico, podeljeno s strani pristojnega organa države
pogodbenice.
17. člen
(oprema gorskih vodnikov)
Gorski vodniki in pripravniki za gorske
vodnike morajo pri opravljanju svojega poklica uporabljati brezhibno opremo in
z njeno pravilno uporabo v vseh primerih zagotavljati največjo možno varnost
vodenih.
18. člen
(dolžnosti in pravice gorskih vodnikov)
Gorski vodniki in pripravniki za gorske
vodnike so pri opravljanju svojega poklica dolžni:
a)    
odločati, kdaj je potrebna uporaba vrvi in
drugih pripomočkov za varovanje,
b)    
voditi naenkrat toliko vodenih, da je
zagotovljena njihova varnost, pri čemer morajo upoštevati trajanje, težavnost
in vrsto nameravane ture, vremenske razmere, letni čas in sposobnosti vodenih.
Gorski vodniki in pripravniki imajo pravico
ukazovati vodenim, oni pa morajo ukaze ubogati, če so ukazi povezani z njihovo
varnostjo. Če vodeni vodnika ne ubogajo, lahko vodniki turo prekinejo. Pri tem
morajo poskrbeti za varno vrnitev vodenih na izhodišče. V tem primeru imajo
pravico zaračunati polno tarifo.
Če je tura prekinjena zaradi višje sile ali
zaradi nesposobnosti vodenih, imajo vodniki pravico zaračunati polno tarifo.
V primeru nesreče so gorski vodniki in
pripravniki za gorske vodnike dolžni pomagati pomoči potrebnim, pri čemer pa ne
smejo opustiti skrbi za varnost vodenih.
Gorski vodniki in pripravniki za gorske
vodnike niso dolžni nositi prtljage vodenih ali tistih, ki jih spremljajo.
19. člen
(gorniške šole)
Kot gorniška šola šteje vsaka usklajena
skupna poklicna dejavnost več gorskih vodnikov in pripravnikov za gorske
vodnike. Sem ne spada pridobivanje vodenih. Dejavnost gorniške šole je predvsem
poučevanje gorniških veščin vseh vrst v vseh letnih časih.
Oznaka gorniške šole se mora od oznak
drugih gorniških šol jasno razlikovati in mora vsebovati besedi “Gorniška
šola”. Gorski vodniki lahko delujejo istočasno samo v eni gorniški šoli.
Gorniška šola se lahko ustanovi, če da
zanjo pobudo najmanj en gorski vodnik, ki ima za delovanje šole zagotovljeno
sodelovanje še najmanj dveh gorskih vodnikov.
Poučevanje v gorniški šoli izvajajo gorski
vodniki in pripravniki za gorske vodnike. Število slednjih ne sme presegati
števila gorskih vodnikov.
Šolanje, ki se izvaja v organizaciji
planinskih društev, včlanjenih v Planinski zvezi Slovenije in drugih gorniških
društev za njihove člane, in pri katerem inštruktorji svoje delo opravljajo
nepoklicno in zanj ne prejemajo plačila, se ne šteje kot dejavnost gorniških
šol.
20. člen
(črtan)
21. člen
(Združenje gorskih vodnikov Slovenije)
Za zagotavljanje strokovnosti in varovanja
javnega interesa pri opravljanju poklica gorskega vodnika ter varstva tretjih
oseb se gorski vodniki in pripravniki za gorske vodnike združujejo v ZGVS.
Združenje je pravna oseba.
Najvišji organ ZGVS je zbor gorskih
vodnikov. Zbor gorskih vodnikov sprejme statut združenja, v katerem se
podrobneje določijo naloge in organizacija združenja ter pristojnosti organov
združenja.
ZGVS je organizirano kot poklicno združenje
in predstavlja gorske vodnike Slovenije v Sloveniji in mednarodnih vodniških
organizacijah.
ZGVS, ki je bilo ob ustanovitvi
organizirano kot društvo, se kot poklicno združenje preoblikuje v roku enega
leta po uveljavitvi tega zakona in v šestih mesecih po ustanovitvi sprejme vse
akte, potrebne za ureditev svojega delovanja.
ZGVS pridobiva sredstva za delovanje od
obvezne članarine in dotacij.
22. člen
(zavarovanje odgovornosti gorskih
vodnikov)
Gorski vodniki in pripravniki ter drugi
udeleženci pri izvajanju programov usposabljanja morajo imeti zavarovano svojo
odgovornost proti tretjim osebam in morajo biti nezgodno zavarovani. Najmanjše
zavarovalne vsote določi ZGVS.
23. člen
(državna finančna podpora usposabljanju
gorskih vodnikov)
Z namenom spodbujanje gorskega turizma
nasploh in posebej gorskega vodništva namenja Republika Slovenija vsako leto
sredstva za usposabljanje kandidatov za gorske vodnike, pripravnikov za gorske
vodnike, gorskih vodnikov in inštruktorjev ter članov izpitne komisije ZGVS.
Predlog za obseg finančne podpore
pripravlja ZGVS na podlagi načrta usposabljanja za prihodnje leto.
23.a člen
(pristojnost za izvajanje nalog v zvezi z
opravljanjem reguliranih poklicev)
Naloge iz 5.f člena, tretje alinee tretjega
odstavka in petega odstavka 6. člena ter 22.a člena Zakona o postopku
priznavanja kvalifikacij državljanom držav članic Evropske unije, Evropskega
gospodarskega prostora in Švicarske konfederacije za opravljanje reguliranih
poklicev oziroma dejavnosti v Republiki Sloveniji (Uradni list RS, št. 21/02,
92/07 in 85/09), izvaja na področju poklica gorskega vodnika ministrstvo,
pristojno za turizem.
23.b člen
(nadzor in upravni ukrepi)
Nadzor nad izvajanjem določb tega zakona
opravlja organ, pristojen za tržno inšpekcijo (v nadaljnjem besedilu: pristojni
inšpekcijski organ).
Če pristojni inšpekcijski organ ugotovi, da
pravna oseba ali samostojni podjetnik posameznik opravlja dejavnost iz prvega
odstavka 2. člena tega zakona v nasprotju s tretjim odstavkom 2. člena tega
zakona, z odločbo prepove opravljanje te dejavnosti.
Če pristojni inšpekcijski organ ugotovi, da
fizična oseba opravlja poklic gorskega vodnika v nasprotju s 4. ali 4.a členom
tega zakona, z odločbo prepove opravljanje tega poklica.
24. člen
(kazenske določbe)
Z globo v višini 600 eurov se za prekršek
kaznuje posameznik, ki opravlja poklic gorskega vodnika v Republiki Sloveniji v
nasprotju s 4. in 4.a členom tega zakona.
Z globo v višini od 1.200 do 4.000 eurov se
za prekršek kaznuje pravna oseba in samostojni podjetnik posameznik, ki
opravlja dejavnost iz prvega odstavka 2. člena tega zakona brez gorskih
vodnikov, ki izpolnjujejo pogoje po tem zakonu.
Z globo v višini od 400 do 1.200 eurov se
za prekršek iz prejšnjega odstavka kaznuje odgovorna oseba pravne osebe.
Z globo v višini od 400 do 1.200 eurov se
za prekršek iz drugega odstavka tega člena kaznuje odgovorna oseba samostojnega
podjetnika posameznika.
Z globo v višini 800 eurov se kaznujejo za
prekršek gorski vodniki, pripravniki in drugi udeleženci pri izvajanju
programov usposabljanja, ki svoje dejavnosti ne zavarujejo v skladu z
22. členom tega zakona.
24.a člen
(črtan)
25. člen
(podzakonski akt)
Minister v šestih mesecih po sprejetju tega
zakona izda pravilnik o gorskih vodnikih in z njim  uredi podrobnosti iz 7.,
8., 9., 11., 12. in 16. člena tega zakona.

Zakon o gorskih vodnikih – ZGV (Uradni list
RS, št. 63/99)
vsebuje naslednjo prehodno in končno določbo:
»26. člen
(prehodna
določba)
Gorski vodniki in pripravniki za gorske
vodnike Planinske zveze Slovenije, ki so to postali pred letom 1993, se štejejo
kot gorski vodniki in pripravniki za gorske vodnike po tem zakonu, če so člani
ZGVS.
Kandidati za gorske vodnike, ki se že
usposabljajo po programu ZGVS, zaključijo usposabljanje po tem zakonu.
Gorniške šole morajo svoje delo prilagoditi
temu zakonu in pravilniku iz 15. člena v enem letu po uveljavitvi tega zakona.
27. člen
(končna
določba)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah zakona o
gorskih vodnikih – ZGV-A (Uradni
list RS, št. 37/04)
vsebuje naslednje prehodne in končne določbe:
»PREHODNE IN KONČNE DOLOČBE
11. člen
Do začetka uporabe Zakona o prekrških
(Uradni list RS, št. 7/03) se globe, določene v prvem do tretjem, petem do
sedmem in v devetem odstavku 24. člena zakona, v postopku o prekršku
izrekajo kot denarne kazni.
Določbi četrtega in osmega odstavka
24. člena zakona se začneta uporabljati z dnem začetka uporabe Zakona o
prekrških.
12. člen
Določbe 3. do 8. člena tega zakona se
začnejo uporabljati z dnem pristopa Republike Slovenije k Evropski uniji.
13. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
gorskih vodnikih – ZGV-B (Uradni
list RS, št. 59/10)
vsebuje naslednjo končno določbo:
»16. člen
Ta zakon začne veljati petnajsti dan po
objavi v Uradnem listu Republike Slovenije.«.