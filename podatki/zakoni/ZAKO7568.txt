I. SPLOŠNE DOLOČBE
1. člen
(vsebina zakona)
S tem zakonom se ureja pravica do osebne asistence in način
njenega uveljavljanja, z namenom omogočiti posamezniku oziroma posameznici z
dolgotrajnimi telesnimi, duševnimi, intelektualnimi ali senzoričnimi okvarami,
ki jo v povezavi z različnimi ovirami lahko omejujejo, da bi enako kot drugi
polno in učinkovito sodelovala v družbi (v nadaljnjem besedilu: uporabnik) na
vseh področjih življenja enake možnosti, večjo neodvisnost, aktivnost in
enakopravno vključenost v družbo, skladno z določbami Konvencije o pravicah
invalidov (Uradni list RS-MP, št. 10/08).
2. člen
(definicija osebne asistence)
(1) Osebna asistenca po tem zakonu je pomoč uporabniku pri
vseh tistih opravilih in dejavnostih, ki jih uporabnik ne more izvajati sam
zaradi vrste in stopnje invalidnosti, a jih vsakodnevno potrebuje doma in izven
doma, da lahko živi neodvisno, aktivno in je enakopravno vključen v družbo.
(2) Pri izvajanju osebne asistence mora imeti uporabnik
nadzor nad organizacijo in oblikovanjem storitev osebne asistence glede na
lastne potrebe, zmožnosti, življenjske okoliščine, pogoje ter želje. V primeru
nezmožnosti upravljanja z lastno asistenco, naloge uporabnika prevzame njegov
zakoniti zastopnik.
(3) Kot osebna asistenca se šteje pomoč pri temeljnih dnevnih
opravilih in pomoč pri komunikaciji in obvezna prisotnost pri uporabniku v
primeru najtežjih invalidnosti, pomoč pri podpornih dnevnih opravilih,
spremstvo, pomoč na delovnem mestu in izobraževalnem procesu ter pomoč pri
drugih dejavnostih in aktivnostih, v katere je uporabnik vključen.
(4) Uporabniku je zagotovljena prosta izbira izvajalca osebne
asistence in osebnega asistenta.
3. člen
(načela osebne asistence)
Pri načrtovanju in izvajanju osebne asistence se upoštevajo naslednja
načela:
-       
spoštovanje dostojanstva in neodvisnosti uporabnika;
-       
pravica do svobode izbire in odločanja med postopkom uveljavljanja
pravice do osebne asistence in njenim izvajanjem;
-       
omogočanje vključenosti v družbo;
-       
individualna obravnava;
-       
zagotavljanje enakih možnosti ter dostopnosti.
4. člen
(naloge države)
Država je dolžna:
-       
načrtovati razvoj osebne asistence in razvijati dejavnost, jo
usklajevati z drugimi področji socialne varnosti in sprejemati ustrezne
zakonske podlage;
-       
zagotavljati pogoje in možnosti za enakomerno dostopnost, učinkovitost
in racionalno organiziranost storitev osebne asistence na območju Republike
Slovenije;
-       
zagotavljati pogoje za izobraževanje in usposabljanje;
-       
zagotavljati sredstva za financiranje postopka za uveljavljanje pravice
do osebne asistence in izvajanje osebne asistence.
5. člen
(uporaba zakona, ki ureja splošni upravni postopek)
(1) V postopku uveljavljanja pravice do osebne asistence se
uporabljajo določbe zakona, ki ureja splošni upravni postopek, če posamezna
vprašanja v tem zakonu niso urejena drugače.
(2) Dokumenti in dejanja za uveljavljanje pravic po tem
zakonu so takse prosti.
II. OSEBNA ASISTENCA
6. člen
(upravičenci)
(1) Vsakemu, ki izpolnjuje s tem zakonom določene pogoje, ne
glede na njegov dohodek ali premoženje, je zagotovljena osebna asistenca pod
enakimi pogoji.
(2) Do osebne asistence je upravičen uporabnik, ki izpolnjuje
naslednje pogoje:
-       
da zaradi invalidnosti potrebuje pomoč pri opravljanju aktivnosti,
vezanih na samostojno osebno in družinsko življenje, vključevanje v okolje,
izobraževanje in zaposlitev;
-       
da je državljan Republike Slovenije s stalnim bivališčem v Republiki
Sloveniji ali tujec, ki ima stalno prebivališče v Republiki Sloveniji;
-       
da je star od 18 do 65 let;
-       
da živi ali bi želel živeti v samostojnem ali skupnem gospodinjstvu
zunaj celodnevne institucionalne oskrbe;
-       
da potrebuje pomoč najmanj 30 ur tedensko.
(3) Uporabnik je glede na ugotovljene potrebe po prvi in peti
alineji prejšnjega odstavka upravičen do enega ali več osebnih asistentov.
(4) Če je upravičena oseba uveljavila pravico do osebne
asistence pred dopolnjenim 65. letom starosti, je lahko ne glede na tretjo
alinejo prvega odstavka tega člena upravičena do osebne asistence tudi po tem,
ko dopolni to starost. V tem primeru se ponovno oceni potreba po osebni
asistenci in odloči o tej pravici.
7. člen
(storitve osebne asistence)
(1) Storitve osebne asistence so:
a)    
storitve, namenjene osebni pomoči uporabnika:
- 
pomoč pri oblačenju in slačenju ter zagotavljanju ustrezne telesne
temperature;
- 
pomoč pri uporabi stranišča oziroma pri odvajanju;
- 
kopanje in pomoč pri umivanju ter vzdrževanju osebne higiene;
- 
pomoč pri hranjenju in pitju;
- 
pomoč pri gibanju, posedanju, premeščanju, vstajanju ali nameščanju v
ustrezen položaj;
- 
pomoč pri namestitvi, upravljanju in uporabi ortopedskih in tehničnih
pripomočkov, vodenje in pomoč pri orientaciji slepe in gluhoslepe osebe;
- 
obvezna prisotnost pri uporabniku v primerih najtežje invalidnosti, ki
zajema čas, v katerem osebni asistent ni neposredno angažiran pri katerih od
zgoraj opisanih aktivnosti, je pa njegova prisotnost nujna;
- 
(črtana);
- 
pomoč pri jemanju zdravil in opravljanju drugih aktivnosti v zvezi z
zdravjem, za katere bi se lahko usposobil uporabnik sam in jih tudi opravljal,
če ne bi potreboval osebne asistence, saj se za opravljanje storitve ne zahteva
posebnih znanj;
- 
druge storitve, namenjene pomoči pri opravljanju opravil, namenjenih
osebni pomoči, določene s predpisom iz drugega odstavka tega člena,
b)    
storitve, namenjene pomoči v gospodinjstvu in drugih dnevnih opravilih:
- 
pomoč pri pripravljanju hrane in kuhanju;
- 
pomoč pri čiščenju in vzdrževanju bivalnih prostorov (sesanje, pranje
perila, likanje, brisanje prahu, čiščenje oken in tal, opravljanje drobnih
hišnih opravil, idr.);
- 
pomoč pri oskrbi in negi otroka uporabnika/starša ob njegovi prisotnosti
in navodilih;
- 
pomoč pri urejanju osebne dokumentacije;
- 
pomoč pri oskrbi hišnih ljubljenčkov;
- 
pomoč pri vsakodnevnih nakupih in nakupih predmetov trajne rabe;
- 
druge storitve, namenjene pomoči pri opravljanju podpornih dnevnih
opravil, določene s predpisom iz drugega odstavka tega člena,
c)    
spremstvo:
- 
vodenje in pomoč pri orientaciji v prostoru;
- 
vožnja avtomobila (osebno spremstvo in osebni prevoz);
- 
pri vključevanju v športne, rekreacijsko športne in kulturne dejavnosti;
- 
pri ohranjevanju zdravja v zdraviliščih in na drugih krajih;
- 
druga pomoč, ki se nanaša na spremstvo v situacijah, kjer uporabnik pri
spremstvu potrebuje pomoč;
- 
druga pomoč, določena v predpisu iz drugega odstavka tega člena,
d)    
pomoč na delovnem mestu in v izobraževalnem procesu:
- 
namestitev opreme in pripomočkov ter delovnih in študijskih sredstev;
- 
pri urejanju in vodenju dokumentacije, branju in pisanju, spremljanje na
šolske in izven šolske aktivnosti ter spremljanje na izobraževanja in druge
aktivnosti v okviru izobraževalnega ali delovnega procesa;
- 
pomoč pri uporabi informacijsko komunikacijske tehnologije;
- 
druga pomoč, ki se nanaša na delovni proces oziroma izobraževanje, ki ga
opravlja uporabnik, določena v drugem odstavku tega člena,
e)    
pomoč pri komunikaciji:
- 
pri branju besedil v prilagojenih načinih sporazumevanja (knjig,
strokovne literature, časopisov, literature po izboru uporabnika);
- 
pri komunikaciji preko različnih informacijsko komunikacijskih tehnologij
na zahtevo uporabnika;
- 
prenos vseh informacij iz in v okolje na zahtevo uporabnika;
- 
tolmačenje in prenos informacij uporabniku na podlagi slikovnega
materiala.
(2) Podrobnejšo opredelitev storitev osebne asistence določi
minister, pristojen za invalidsko varstvo (v nadaljnjem besedilu: minister).
8. člen
(komunikacijski dodatek)
Ne glede na pogoj iz pete alineje drugega odstavka 6. člena
tega zakona, se lahko gluhemu, slepemu ali gluhoslepemu uporabniku, ki
potrebuje izmed storitev osebne asistence iz prejšnjega člena samo pomoč pri
komunikaciji in spremstvu, tudi če ne izpolnjuje pogoja najvišje starostne meje
iz tretje alineje drugega odstavka 6. člena tega zakona, odobri osebna
asistenca v obsegu 30 ur na mesec. Uporabnik lahko namesto osebne asistence
izbere denarno nadomestilo v višini dodatka za pomoč in postrežbo pri
opravljanju večine osnovnih življenjskih potreb, ki je določen v zakonu, ki
ureja pokojninsko in invalidsko zavarovanje.
9. člen
(osebna asistenca in druge storitve)
(1) Pravica do osebne asistence se izključuje s:
-       
celodnevnim institucionalnim varstvom, družinskim pomočnikom in
dolgotrajno bolnišnično obravnavo v skladu s predpisi, ki urejajo področje
socialnega in zdravstvenega varstva,
-       
celodnevnim institucionalnim varstvom v skladu s predpisi, ki urejajo
šolsko zakonodajo,
-       
storitvijo socialnega vključevanja prebivanja s podporo v skladu z
zakonom, ki ureja socialno vključevanje invalidov, in
-       
prestajanjem zaporne kazni.
(2) Pravica do osebne asistence se ne izključuje s storitvijo
pomoči na domu po zakonu, ki ureja socialno varstvo. V tem primeru se število
odobrenih ur osebne asistence zmanjša za število odobrenih ur iz naslova pomoči
na domu po zakonu, ki ureja socialno varstvo.
(3) Pravica do osebne asistence se ne izključuje s pravico do
vodenja, varstva in zaposlitve pod posebnimi pogoji oziroma pravico do drugih
podpor pri zaposlovanju in socialnem vključevanju, ki so financirane iz javnih
virov in so urejene v predpisih s področja socialnega varstva in zaposlovanja
invalidov ter vključenosti v izvajanje vzgojno-izobraževalnih programov v
skladu s predpisi, ki urejajo šolsko zakonodajo. V tem primeru se število
odobrenih ur osebne asistence zmanjša za število ur, ki so bile uporabniku
priznane iz naslova teh storitev.
(4) Število odobrenih ur osebne asistence se zmanjša za
število ur, za katere je uporabnik vključen v programe ali storitve iz drugega
in tretjega odstavka tega člena, ki so bile uporabniku priznane iz naslova
vključenosti v izvedbeni načrt osebne asistence.
III. IZVAJALCI OSEBNE ASISTENCE
10. člen
(izvajalci osebne asistence)
Osebno asistenco kot nepridobitno dejavnost izvajajo
humanitarne organizacije in invalidske organizacije s podeljenim statusom v
skladu z zakonom, ki ureja humanitarne organizacije, ali zakonu, ki ureja
invalidske organizacije, ter zavodi in društva s pridobljenim statusom
delovanja v javnem interesu na področju invalidskega, socialnega varstva ali za
opravljanje humanitarne dejavnosti na področju socialnega varstva, z vpisom v
register izvajalcev osebne asistence iz 28. člena tega zakona na podlagi
odločbe ministrstva, pristojnega za invalidsko varstvo (v nadaljnjem besedilu:
ministrstvo).
11. člen
(osebni asistent)
(1) Osebni asistent je fizična oseba, ki opravlja osebno
asistenco pri izvajalcu osebne asistence na podlagi pogodbe o zaposlitvi, na
podlagi podjemne pogodbe ali kot samostojni podjetnik posameznik, če sam opravlja
delo osebnega asistenta, če:
-       
je polnoletna,
-       
je poslovno sposobna,
-       
iz kazenske evidence ne izhaja, da je bila pravnomočno obsojena za
kaznivo dejanje na področju nasilja, spolne nedotakljivosti oziroma
diskriminatornega ravnanja na podlagi invalidnosti v skladu z drugimi predpisi,
in
-       
ima opravljeno usposabljanje v skladu s tem zakonom.
(2) Osebni asistent, ki izpolnjuje pogoje iz prejšnjega odstavka,
opravlja osebno asistenco:
-       
kot samostojni podjetnik posameznik največ v obsegu, kot velja za
zaposlene na podlagi zakona, ki ureja delovna razmerja,
-       
za čas nadomeščanja redno zaposlenih osebnih asistentov, vendar ne več
kot 720 ur v koledarskem letu, na podlagi podjemne pogodbe, kot začasno in
občasno delo dijakov in študentov v skladu z zakonom, ki ureja zaposlovanje in
zavarovanje za primer brezposelnosti, ali kot začasno ali občasno delo
upokojencev v skladu z zakonom, ki ureja trg dela.
(3) Osebno asistenco uporabniku opravljata največ dva
družinska člana uporabnika za polni delovni čas. Za družinskega člana
uporabnika se šteje:
-       
zakonec ali zunajzakonski partner, partner partnerske zveze ali
nesklenjene partnerske zveze,
-       
otrok ali otrok osebe iz prejšnje alineje,
-       
starš ali starš osebe iz prve alineje tega odstavka,
-       
brat ali sestra,
-       
vnuk, vnukinja,
-       
sorodnik po svaštvu do vštetega drugega kolena.
(4) Med bolniško odsotnostjo, dopustom ali drugimi
odsotnostmi z dela v skladu z zakonom, ki ureja delovna razmerja, osebnega
asistenta, ki je družinski član uporabnika, lahko nadomešča drug osebni
asistent ali drug družinski član uporabnika, ne glede na sorodstveno razmerje,
navedeno v prejšnjem odstavku.
12. člen
(pridobitev in prenehanje statusa izvajalca osebne asistence)
(1) Izvajalec osebne asistence pridobi status izvajalca
osebne asistence z vpisom v register iz 28. člena tega zakona na podlagi
odločbe ministrstva.
(2) Izvajalec osebne asistence se vpiše v register izvajalcev
osebne asistence, če:
-       
bo izvajal osebno asistenco za najmanj deset uporabnikov,
-       
ima zaposlenega strokovnega vodjo za izvajanje osebne asistence, ki ima
opravljen strokovni izpit v skladu s predpisi, ki urejajo področje socialnega
varstva,
-       
ima za vodenje dela osebnih asistentov zaposlenega usklajevalca osebne
asistence, ki je končal vsaj visokošolski strokovni program, če osebni
asistenti na mesec pri njem opravijo najmanj 6.960 ur storitev osebne asistence
in mora za vsakih nadaljnjih 5.220 opravljenih ur storitev osebne asistence na
mesec zaposlovati še po najmanj enega dodatnega usklajevalca osebne asistence,
-       
ima dokazilo o statusu iz 10. člena tega zakona,
-       
mu ni bila s pravnomočno sodbo sodišča izrečena prepoved izvajanja
storitev s področja socialnega varstva,
-       
ima poravnane davke in prispevke.
(3) Izvajalec osebne asistence v enem mesecu po vpisu v
register izvajalcev osebne asistence ministrstvu predloži kopije vrednotnic
vseh uporabnikov, za katere izvaja osebno asistenco.
(4) Izvajalec osebne asistence, ki zaradi objektivnih okoliščin
nepričakovano izgubi uporabnika, in zato ne izpolnjuje zakonskega pogoja
minimalnega števila uporabnikov, ima dva meseca časa, da izpolni ta zakonski
pogoj. V tem času se pri preostalih uporabnikih osebna asistenca izvaja
nemoteno.
(5) Izvajalcu osebne asistence preneha status z izdajo
odločbe ministrstva o izbrisu izvajalca iz registra izvajalcev osebne
asistence, če:
-       
preneha izvajati dejavnost osebne asistence in o tem pisno obvesti
ministrstvo v roku 15 dni od prenehanja opravljanja dejavnosti,
-       
preneha obstajati,
-       
v enem letu od vpisa v register ne začne izvajati storitev osebne
asistence,
-       
ne izpolnjuje pogojev iz drugega in tretjega odstavka tega člena in
-       
na podlagi sklepa strokovnega nadzora iz 31. člena tega zakona.
(6) Izvajalci osebne asistence revidirajo računovodske izkaze
vsako leto tako, da za vsako poslovno leto zagotovijo revizorjevo poročilo o
opravljenih dogovorjenih postopkih, s katerimi revizijska družba, ustanovljena
v skladu z zakonom, ki ureja revidiranje, ugotovi, ali so javna sredstva,
prejeta zaradi izvajanja storitev osebne asistence, prikazana na posebnem kontu
in je zagotovljena njihova namenska poraba.
(7) Izvajalci osebne asistence ministrstvu predložijo letna
poročila skupaj z revizorjevim poročilom o opravljenih dogovorjenih postopkih
najpozneje v 30 dneh po njihovem prejemu.
(8) Nadzor nad izvajanjem osebne asistence izvajajo
koordinatorji invalidskega varstva ob vsakokratnem sumu zlorabe instituta
osebne asistence ali po potrebi z nadzorom pri izvajalcu osebne asistence oziroma
pri uporabniku.
12.a člen
(pogodba z izvajalcem osebne asistence)
Z izvajalcem osebne asistence ministrstvo sklene pogodbo.
Obvezne sestavine pogodbe določi minister.
IV. IZVAJANJE OSEBNE ASISTENCE
13. člen
(izvedbeni načrt osebne asistence)
(1) Izvedbeni načrt je pisni dogovor o storitvah osebne
asistence iz 7. člena tega zakona, ki jih uporabnik potrebuje glede na odločbo
centra za socialno delo o pravici do osebne asistence, in ga skupaj pripravita
uporabnik oziroma njegov zakoniti zastopnik in izbrani izvajalec osebne asistence.
Če izvedbeni načrt pripravljata zakoniti zastopnik uporabnika in izbrani
izvajalec osebne asistence, pri njegovi pripravi sodeluje tudi uporabnik,
zakoniti zastopnik in izbrani izvajalec osebne asistence pa uporabnikove želje
upoštevata tako, da se storitve osebne asistence izvajajo v največjo korist
uporabnika.
(2) Izvedbeni načrt poleg storitev osebne asistence, ki
izhajajo iz odločbe, vsebuje tudi opredelitev vrste nalog, ki jih opravlja
osebni asistent, izbiro enega ali več osebnih asistentov, ki bodo opravljali
osebno asistenco pri uporabniku, terminski plan izvajanja osebne asistence ter
pravice in obveznosti uporabnikov, osebnih asistentov in izvajalcev.
(3) Podpisan izvedbeni načrt izvajalec osebne asistence
pošlje krajevno pristojnemu centru za socialno delo, ki načrt posreduje
koordinatorju invalidskega varstva (v nadaljnjem besedilu: koordinator).
(4) Koordinator je strokovni delavec centra za socialno delo
z dodatnimi znanji s področja invalidskega varstva.
(5) Ob vsaki novi odločbi, ki spreminja vrsto storitev in
obseg ur osebne asistence, je postopek enak postopku iz tretjega odstavka tega
člena.
(6) Obrazec izvedbenega načrta določi minister.
14. člen
(izvajanje osebne asistence)
(1) Osebna asistenca se opravlja v prisotnosti uporabnika in
po njegovih navodilih.
(2) Osebni asistent je dolžan varovati osebne podatke in
spoštovati zasebnost ter osebno integriteto uporabnika.
15. člen
(obveza izvajanja osebne asistence)
(1) Izvajalci osebne asistence morajo za uporabnike
zagotavljati osebno asistenco v skladu z odločbo in izvedbenim načrtom.
(2) Uporabnik in izvajalec osebne asistence skupaj izbereta osebnega
asistenta.
(3) Uporabnik ali njegov zakoniti zastopnik in izvajalec
osebne asistence skleneta dogovor o izvajanju storitev osebne asistence iz
7. člena tega zakona. Obvezne sestavine dogovora določi minister.
16. člen
(zamenjava izvajalca osebne asistence)
(1) Če osebni asistent ne izvaja del in nalog iz v odločbi
določenih storitev osebne asistence in izvedbenega načrta, lahko uporabnik
zamenja osebnega asistenta oziroma izvajalca osebne asistence.
(2) Če uporabnik oziroma njegov zakoniti zastopnik glede
osebnega asistenta postavlja zahteve, ki jih izvajalec osebne asistence ne more
izpolniti in v odnosu do asistenta ne ravna v skladu z izvedbenim načrtom ali
krši delovno ali kazensko zakonodajo, lahko izvajalec osebne asistence odstopi
od izvajanja izvedbenega načrta in skupaj z uporabnikom ter koordinatorjem poišče
drugega izvajalca.
(3) V primeru iz prejšnjega odstavka je izvajalec osebne
asistence dolžan zagotoviti izvajanje osebne asistence, dokler se ne zagotovi
njeno izvajanje z drugim izvajalcem osebne asistence.
17. člen
(spremljanje dela osebnega asistenta)
(1) Izvajalec osebne asistence koordinatorju enkrat letno
poroča o izvajanju osebne asistence pri uporabniku, koordinator pa enkrat letno
v skupnem poročilu poroča ministrstvu o izvajanju vseh storitev osebne
asistence, ki jih koordinira.
(2) Minister določi vsebino in način poročanja o izvajanju
osebne asistence.
V. PROGRAMI USPOSABLJANJA
18. člen
(usposabljanje osebnih asistentov, strokovnih vodij in
usklajevalcev osebne asistence)
(1) Osebni asistenti, strokovni vodje in usklajevalci osebne
asistence morajo, preden začnejo prvič izvajati osebno asistenco, opraviti
usposabljanje v skladu s tem zakonom.
(2) Program usposabljanja osebnih asistentov, strokovnih
vodij in usklajevalcev osebne asistence lahko izvajajo izvajalci osebne
asistence, pri katerih so zaposleni, če izvajajo programe osebne asistence vsaj
tri leta. Če izvajalci osebne asistence navedene programe izvajajo manj kot tri
leta, osnovno usposabljanja za osebne asistente organizira in izvaja Inštitut
Republike Slovenije za socialno varstvo (v nadaljnjem besedilu: inštitut) na
podlagi programa, ki ga določi minister, pristojen za invalidsko varstvo.
(3) Oseba, ki uspešno konča usposabljanje za osebne
asistente, strokovne vodje in usklajevalce osebne asistence, pridobi potrdilo o
uspešno končanem usposabljanju, ki ga izda izvajalec usposabljanja.
(4) Vsebina programa usposabljanja osebnih asistentov,
strokovnih vodij in usklajevalcev osebne asistence je določena v tretjem
odstavku 19. člena tega zakona, praktični del usposabljanja za osebne asistente
pa poteka pri uporabniku.
(5) Osebni asistenti, strokovni vodje in usklajevalci osebne
asistence se morajo vsako leto vsaj en delovni dan dodatno usposabljati za
opravljanje osebne asistence.
19. člen
(usposabljanje uporabnikov)
(1) Uporabnik osebne asistence in njegov zakoniti zastopnik, če
ga ima, sta dolžna, preden prvič koristita storitve osebne asistence oziroma
najpozneje v dveh mesecih od začetka izvajanja osebne asistence, opraviti
usposabljanje v skladu s tem zakonom.
(2) Program usposabljanja za uporabnike in zakonite
zastopnike lahko izvajajo izvajalci osebne asistence, če izvajajo programe
osebne asistence vsaj tri leta. Če izvajalci navedene programe izvajajo manj
kot tri leta, usposabljanja organizira in izvaja inštitut na podlagi programa,
ki ga določi minister, pristojen za invalidsko varstvo.
(3) Osnovna vsebina programa usposabljanja uporabnikov in
zakonitih zastopnikov mora vsebovati: pravice, ki izhajajo iz Konvencije o
pravicah invalidov in zakona, ki ureja delovna razmerja, pomen osebne
asistence, odnos in komunikacija uporabnik – osebni asistent, pravice in
obveznosti uporabnikov in osebnih asistentov ter izvajalcev osebne asistence,
varstvo in zdravje pri delu in seznanitev z etičnimi načeli v socialnem
varstvu.
(4) Uporabnik in zakoniti zastopnik, ki uspešno zaključita
usposabljanje, pridobita potrdilo, ki ga izda izvajalec usposabljanja.
(5) Če uporabnik ali njegov zakoniti zastopnik zavrne
usposabljanje ali ga brez upravičenega razloga ne opravi, izvajalec osebne
asistence zavrne izvajanje osebne asistence pri tem uporabniku.
(6) Uporabnik in zakoniti zastopnik se morata vsako leto
dodatno vsaj šest ur še dodatno usposabljati.
(7) Program usposabljanja in pogoje za njegovo izvajanje
določi minister.
19.a člen
(usposabljanje koordinatorjev in članov strokovne komisije)
(1) Koordinatorji in člani komisije iz 21. člena tega
zakona morajo, preden prvič začnejo izvajati naloge v zvezi z osebno asistenco,
opraviti usposabljanje po tem zakonu.
(2) Usposabljanje iz prejšnjega odstavka za koordinatorje
organizira Skupnost centrov za socialno delo Slovenije (v nadaljnjem besedilu:
skupnost), usposabljanje članov strokovnih komisij pa organizira inštitut.
(3) Oseba, ki uspešno konča usposabljanje, pridobi potrdilo o
uspešno končanem usposabljanju, ki ga izda izvajalec usposabljanja.
(4) Koordinatorji in člani komisije se morajo vsako leto vsaj
en delovni dan dodatno usposabljati za opravljanje del v povezavi z osebno
asistenco.
(5) Podrobnejši program usposabljanja in pogoje za njegovo
izvajanje določi minister.
(6) Usposabljanje koordinatorjev in članov strokovnih komisij
se financira iz proračuna Republike Slovenije.
VI. POSTOPEK UVELJAVLJANJA OSEBNE ASISTENCE
20. člen
(postopek za uveljavljanje pravice do osebne asistence)
(1) Vlagatelj ali njegov zakoniti zastopnik vloži vlogo za
pridobitev pravice do osebne asistence na centru za socialno delo, ki je
krajevno pristojen glede na stalno ali začasno prebivališče vlagatelja.
Vlagatelj, ki še ni dopolnil 18 let starosti, oziroma njegov zakoniti
zastopnik, lahko vlogo vloži največ štiri mesece pred vlagateljevo dopolnitvijo
starosti 18 let. Vloga vsebuje:
-       
osebno ime vlagatelja, EMŠO in naslov stalnega ali začasnega
prebivališča;
-       
dokazila o stopnji in vrsti invalidnosti;
-       
zdravstveno dokumentacijo o vrsti in stopnji invalidnosti, zdravstvenem
stanju vlagatelja ter uporabi medicinsko-tehničnih pripomočkov in drugo
dokumentacijo, ki dokazuje vlagateljevo potrebo po osebni asistenci;
-       
navedbo o potrebi po storitvah osebne asistence pri opravljanju
aktivnosti, povezanih z neodvisnim osebnim in družinskim življenjem,
vključevanjem v okolje, izobraževanjem in zaposlitvijo;
-       
odločbo o priznani pravici in višini dodatka za pomoč in postrežbo
oziroma drugih denarnih prejemkov, ki jih vlagatelj prejema iz naslova potrebe
po tuji negi in pomoči;
-       
dokazila o izobraževanju ali zaposlitvi, če je zaposlen ali se
izobražuje;
-       
dokazila, s katerimi dokazuje vključenost v programe ali storitve iz
9. člena tega zakona;
-       
datum vložitve in podpis vlagatelja ali zakonitega zastopnika.
(2) Dokazila iz druge, pete in sedme alineje prejšnjega
odstavka vlagatelj priloži, če z njimi razpolaga.
(3) Pristojni center za socialno delo pred imenovanjem
strokovne komisije vlogo pregleda in preveri izpolnjevanje pogojev za dodelitev
pravice do osebne asistence. Če ugotovi, da vlagatelj ne izpolnjuje pogojev,
zavrne priznanje pravice do osebne asistence.
(4) Kadar pristojni center za socialno delo ugotovi, da so
izpolnjeni pogoji iz prejšnjega odstavka, dvočlanska strokovna komisija (v
nadaljnjem besedilu: komisija) inštituta poda mnenje o obsegu ur in vrsti
storitev osebne asistence.
(5) Na podlagi mnenja komisije pristojni center za socialno
delo izda odločbo o pravici do osebne asistence, v kateri določi obseg in vrsto
storitev osebne asistence.
(6) V odločbi iz prejšnjega odstavka mora biti vpisan
zakoniti zastopnik, če ga uporabnik ima, natančno mora biti opredeljena vrsta
storitev osebne asistence, do katerih je uporabnik upravičen, in obseg, v
katerem se zagotavlja osebna asistenca.
(7) Če se ponovno odloča o pravici do osebne asistence zaradi
spremembe, ki lahko vpliva na upravičenost do osebne asistence, na podlagi
drugega odstavka 22. člena tega zakona, na zahtevo vlagatelja, ki že ima
pridobljeno pravico do osebne asistence, odločba izdana v tem postopku postane
izvršljiva s prvim dnem naslednjega meseca po izdani odločbi, ne glede na
zakon, ki ureja splošni upravni postopek.
(8) Pritožba zoper odločbo ne zadrži izvršitve pravice do
osebne asistence.
(9) O pritožbi zoper odločbo iz prejšnjega odstavka odloči
ministrstvo. Pri odločanju o pritožbi ministrstvo lahko pridobi novo mnenje
komisije. Odločba, izdana v pritožbenem postopku, postane izvršljiva s prvim
dnem naslednjega meseca po izdani odločbi.
(10) Ne glede na določbe zakona, ki ureja splošni upravni
postopek, se v pritožbenem postopku lahko odloči, da vlagatelju pripada
drugačen (večji ali manjši) obseg ur in drugačna opredelitev vrst storitev
osebne asistence oziroma da do storitev osebne asistence ni upravičen.
21. člen
(mnenje o obsegu ur in vsebini osebne asistence)
(1) Komisija izdela mnenje o številu ur in vsebini osebne
asistence.
(2) Komisija je izvedenski organ, ki deluje v okviru
inštituta. Člani izvedenskega organa so strokovnjaki, ki imajo najmanj štiri
leta strokovnega in praktičnega znanja s področja invalidskega, socialnega in
zdravstvenega varstva. Vsaj en član komisije mora imeti stalno prebivališče v
statistični ali sosednji statistični regiji, v kateri ima stalno ali začasno
prebivališče uporabnik osebne asistence. Člane izvedenskega organa imenuje
upravni odbor inštituta na predlog direktorja inštituta. Izvedenski organ se
financira iz proračuna Republike Slovenije.
(3) Komisija izdela mnenje iz prvega odstavka tega člena na
podlagi osebnega razgovora z uporabnikom oziroma njegovim zakonitim zastopnikom
na domu uporabnika. Pri ocenjevanju vrste, vsebine in obsega potreb komisija in
uporabnik oziroma zakoniti zastopnik uporabljata standardiziran ocenjevalni
obrazec o aktivnostih, za katere uporabnik potrebuje pomoč in jih sam ne more
opraviti.
(4) Pravica do osebne asistence je izražena v obsegu ur na
teden.
(5) Pri določitvi ur osebne asistence se upošteva, da ima
uporabnik v kombinaciji s podporno tehnologijo, prilagoditvami življenjskega in
delovnega okolja in načrtovanjem fizičnega okolja brez grajenih ovir ter glede
na njegovo socialno mrežo, enake možnosti izbire, kot jih imajo drugi
državljani.
(6) Obrazec mnenja iz prvega odstavka tega člena in
standardizirani ocenjevalni obrazec iz tretjega odstavka tega člena določi
minister.
22. člen
(poročanje)
(1) Izvajanje osebne asistence pri uporabniku preverja
koordinator vsaj enkrat na leto oziroma po potrebi.
(2) Uporabnik oziroma njegov zakoniti zastopnik mora
koordinatorju in izvajalcu osebne asistence sporočiti vsako spremembo, ki lahko
vpliva na upravičenost do osebne asistence, njen obseg ali obdobje prejemanja,
takoj, ko je taka sprememba nastala ali je zanjo izvedel. V primeru, da ta
sprememba vpliva na širši ali ožji obseg izvajanja osebne asistence, se ponovno
odloča o pravici do osebne asistence.
(3) Način preverjanja določi minister.
22.a člen
(ponovna ocena upravičenosti do osebne asistence)
(1) V postopku ponovne ocene upravičenosti do osebne
asistence se preverja ustreznost obsega ur in vrst storitev osebne asistence,
priznanih z odločbo o pravici do osebne asistence.
(2) Ponovna ocena upravičenosti do osebne asistence se izvede
po uradni dolžnosti najpozneje v petih letih od dneva pridobitve pravice do
osebne asistence.
(3) Koordinator lahko pri posameznem uporabniku predlaga
ponovno oceno tudi pred rokom iz prejšnjega odstavka, če zazna spremenjene
potrebe uporabnika po vrstah in obsegu ur storitev osebne asistence ali druge
okoliščine, ki utemeljujejo ponovno oceno.
(4) Ponovna ocena se izvede v skladu s postopkom, kot je
določen za postopek uveljavljanja pravice do osebne asistence. Z odločbo o
ponovni oceni pravice do osebne asistence se uporabniku lahko prizna drugačen
(večji, enak ali manjši) obseg ur in drugačna opredelitev vrst storitev osebne
asistence, ki so mu bile priznane z veljavno odločbo, oziroma da do storitev
osebne asistence ni upravičen.
(5) Odločba, izdana v postopku ponovne ocene, postane
izvršljiva s prvim dnem naslednjega meseca po izdani odločbi.
VII. KOORDINATOR
23. člen
(koordinator)
(1) Koordinator je oseba, ki je z namenom koordiniranja in
organiziranja za posameznega uporabnika zaposlena na centru za socialno delo.
(2) Koordinator:
-       
pomaga uporabniku pri pripravi predloga ocene potreb po osebni asistenci
za obravnavo na komisiji;
-       
spremlja izvajanje osebne asistence.
24. člen
(pogoji za imenovanje koordinatorjev)
Koordinator mora, poleg pogojev določenih v zakonu, ki ureja
socialno varstvo, za strokovnega delavca, izpolnjevati še naslednja pogoja:
-       
ima opravljeno usposabljanje za koordinatorje iz 19.a člena.
-       
ni pravnomočno obsojen na nepogojno kazen zapora in iz kazenske evidence
ne izhaja, da je bil pravnomočno obsojen za kaznivo dejanje na področju
nasilja, spolne nedotakljivosti oziroma diskriminatornega ravnanja na podlagi
invalidnosti po drugih predpisih.
VIII. FINANCIRANJE OSEBNE ASISTENCE
25. člen
(cena ure storitve osebne asistence)
(1) Cena ure storitve osebne asistence se določi tako, da
pokrije vse stroške, povezane z zaposlovanjem osebnih asistentov, ter stroške,
povezane z organizacijo in izvajanjem osebne asistence.
(2) Metodologijo za izračun cene ure storitve osebne
asistence predpiše minister.
26. člen
(financiranje osebne asistence)
(1) Za vsakega uporabnika pristojni center za socialno delo z
odločbo iz tretjega odstavka 20. člena tega zakona določi število ur
storitev osebne asistence, ki se mu prizna tedensko ali mesečno ali višino
denarnega nadomestila v skladu z 8. členom tega zakona.
(2) Če je uporabnik upravičen do prejemanja dodatka za pomoč
in postrežbo oziroma do drugih denarnih prejemkov zaradi potrebe po tuji negi
in pomoči, uporabnik sofinancira osebno asistenco pri izbranem izvajalcu osebne
asistence v višini polovice navedenega prejemka.
(3) Če se uporabnik iz 8. člena tega zakona odloči za
denarno nadomestilo in že prejema dodatek za pomoč in postrežbo oziroma drug
denarni prejemek zaradi potrebe po tuji negi in pomoči, se mu denarno
nadomestilo iz 8. člena tega zakona izplačuje kot razlika med dodatkom
oziroma drugim denarnim prejemkom ter celotnim denarnim nadomestilom, do
katerega je upravičen.
(4) Sredstva za izvajanje storitev osebne asistence izvajalcu
osebne asistence in sredstva za komunikacijski dodatek uporabniku se
izplačujejo mesečno.
(5) Sredstva za financiranje storitev osebne asistence in
sredstva za komunikacijski dodatek se zagotovijo v proračunu Republike
Slovenije.
(6) Natančnejši postopek glede mesečnih zahtevkov za
izplačila predpiše minister.
IX. ZBIRANJE PODATKOV ZA POTREBE IZVAJANJA OSEBNE ASISTENCE
27. člen
(zbiranje, obdelovanje in hranjenje podatkov za osebno
asistenco)
(1) Za zbiranje, shranjevanje, posredovanje in uporabo
podatkov, vsebovanih v zbirkah podatkov, ki so potrebni za izvajanje osebne
asistence, se uporabljajo določbe zakona, ki ureja varstvo osebnih podatkov, če
ni s tem zakonom določeno drugače.
(2) Za namene razvoja in izvajanja osebne asistence se
podatki, ki so potrebni za načrtovanje vrste in obsega storitev osebne
asistence ter spremljanje doseganja kazalnikov uspešnosti, obdelujejo v obliki,
ki onemogoča identifikacijo posameznika.
28. člen
(register izvajalcev osebne asistence)
(1) Za potrebe razvoja in izvajanja osebne asistence
ministrstvo vodi register o izvajalcih osebne asistence.
(2) Register iz prejšnjega odstavka vsebuje naslednje
podatke:
-       
zaporedno številko vpisa izvajalca osebne asistence in številko odločbe
o vpisu v register;
-       
naziv in sedež izvajalca osebne asistence;
-       
osebno ime odgovorne osebe in pravni status izvajalca;
-       
datum začetka izvajanja osebne asistence;
-       
kontaktne podatke izvajalca;
-       
datum izbrisa in številko ter datum odločbe o izbrisu iz registra
izvajalcev osebne asistence.
(3) Podatki, vpisani v register, so javni.
29. člen
(centralna zbirka podatkov)
(1) Za potrebe odločanja o pravici do osebne asistence,
načrtovanje politike, spremljanja stanja ter za znanstvenoraziskovalne in
statistične namene se vodi informatizirana zbirka podatkov o uporabnikih osebne
asistence in njihovih zakonitih zastopnikih osebnih asistentih, strokovnih
vodjih, usklajevalcih osebne asistence in odločbah o pravici do osebne
asistence (v nadaljnjem besedilu: centralna zbirka podatkov). Centralna zbirka
podatkov vsebuje naslednje podatke:
-       
osebne podatke uporabnika osebne asistence in njegovega zakonitega
zastopnika (osebno ime, EMŠO, naslov stalnega oziroma začasnega prebivališča,
rojstni podatki, naslov nudenja osebne asistence, osebno ime zakonitega
zastopnika, če ga uporabnik ima);
-       
vrsto invalidnosti;
-       
dodatek za pomoč in postrežbo oziroma druge denarne prejemke, ki jih
prejema iz naslova potrebe po tuji negi in pomoči;
-       
številko in datum izdaje odločbe o priznanju pravice do osebne
asistence;
-       
datum pričetka ter prenehanja izvajanja osebne asistence;
-       
storitve osebne asistence, ki se mu nudijo;
-       
odobrene ure osebne asistence;
-       
podatki o izvajalcu osebne asistence, ki mu nudi osebno asistenco;
-       
osebne podatke osebnih asistentov (osebno ime, EMŠO, strokovna
izobrazba, usposobljenost iz 18. člena tega zakona, pravna podlaga, na
podlagi katere izvaja delo osebnega asistenta, sorodstveno razmerje do uporabnika);
-       
osebne podatke strokovnih vodij in usklajevalcev osebne asistence
(osebno ime, EMŠO, izobrazba iz 12. člena tega zakona, usposabljanje v
skladu z 18. členom tega zakona, pravna podlaga za delo).
(2) Centralno zbirko podatkov obdeluje ministrstvo kot
upravljavec centralne zbirke podatkov.
(3) Podatki iz centralne zbirke podatkov se hranijo trajno,
razen podatkov iz devete alineje prvega odstavka tega člena, ki se hranijo pet
let po prenehanju pravnega razmerja, na podlagi katerega je osebni asistent izvajal
osebno asistenco.
29.a člen
(črtan)
30. člen
(pridobivanje podatkov)
(1) Podatki iz 29. člena tega zakona, ki so po tem
zakonu potrebni za uveljavljanje pravice do osebne asistence, se zbirajo
neposredno od uporabnika oziroma njegovega zakonitega zastopnika ter po uradni
dolžnosti iz zbirk podatkov iz tretjega odstavka tega člena. Uporabnik oziroma
njegov zakoniti zastopnik centru za socialno delo da vse podatke, o katerih
pooblaščeni organi in organizacije ne vodijo zbirk podatkov.
(2) Podatki iz 12. člena tega zakona, ki so po tem zakonu
potrebni zaradi preverjanja pogojev za izvajalca osebne asistence, se zbirajo
neposredno od izvajalca osebne asistence ter po uradni dolžnosti iz zbirk
podatkov iz tretjega odstavka tega člena.
(3) Centri za socialno delo in ministrstvo podatke iz prvega
in drugega odstavka tega člena brezplačno pridobivajo iz obstoječih zbirk podatkov
naslednjih upravljavcev:
-       
Ministrstva za notranje zadeve – podatke iz centralnega registra
prebivalstva (osebno ime, EMŠO, državljanstvo prebivalca, ki uveljavlja pravice
po tem zakonu, stalno ali začasno prebivališče, država bivanja, naslov za
vročanje, sprememba osebnega imena, podaljšanje in odvzem roditeljske pravice
ter datum prenehanja tega ukrepa, odvzem in vrnitev poslovne sposobnosti,
skrbništvo ter datum prenehanja tega ukrepa, družinsko razmerje);
-       
centrov za socialno delo – podatke o oblikah socialnega vključevanja
invalidov v skladu z zakonom, ki ureja socialno vključevanje invalidov, odločbo
o pridobitvi statusa otroka s posebnimi potrebami, podatke o prejemnikih
dodatka za nego otroka (osebno ime, EMŠO, naslov stalnega ali začasnega
prebivališča, datum izdaje odločbe, motnje v duševnem razvoju oziroma slep ali
slaboviden otrok oziroma gluh ali naglušen otrok oziroma gibalno oviran otrok
oziroma otrok z več motnjami odločbo o pridobitvi ali prenehanju statusa
družinskega pomočnika, odločbo o rejništvu ter višina in trajanje dodatka za
pomoč in postrežbo);
-       
Zavoda za pokojninsko in invalidsko zavarovanje Slovenije – podatke iz zbirke
podatkov o uživalcih dodatka za pomoč in postrežbo (osebno ime, EMŠO, datum
priznanja pravice, vrsta potrebe po tuji pomoči in postrežbi in znesek dodatka
za pomoč in postrežbo);
-       
upravnih enot – podatke o vojnih invalidih (osebno ime, EMŠO, naslov stalnega
ali začasnega prebivališča, datum izdaje odločbe o pravici do dodatka za pomoč
in postrežbo);
-       
Agencije Republike Slovenije za javnopravne evidence in storitve –
podatke iz poslovnega registra (matična in davčna številka, naziv in sedež
poslovnega subjekta, tekoči račun poslovnega subjekta);
-       
Zavoda za zdravstveno zavarovanje Slovenije – podatke o prijavi v
obvezna socialna zavarovanja za osebne asistente, strokovne vodje in
usklajevalce osebne asistence pri izvajalcih osebne asistence (podlaga za prijavo
v zavarovanje, datum začetka in prenehanja zavarovanja, delovni oziroma zavarovalni
čas);
-       
Ministrstva za izobraževanje, znanost in šport – podatke o osebah, ki so
vključene v izvajanje vzgojno-izobraževalnih programov (osebno ime, EMŠO,
obdobje vključitve, vrsta programa), in podatke o izvajalcu
vzgojno-izobraževalnega programa;
-       
Finančne uprave Republike Slovenije – podatke iz davčnega registra za
izvajalce osebne asistence (davčna številka, firma oziroma ime, sedež in
naslov, številke plačnih računov v Republiki Sloveniji, podatke o postopkih
zaradi insolventnosti in postopkih prisilnega prenehanja, podatke o plačanih
davkih in prispevkih).
(4) O pridobivanju podatkov iz tega člena ni potrebno
predhodno seznaniti osebe, na katero se podatki nanašajo.
(5) Zaradi točnosti in ažurnosti podatkov iz 29. člena
tega zakona se lahko centralna zbirka podatkov na podlagi EMŠO povezuje s
centralnim registrom prebivalstva in vsemi institucijami iz tretjega odstavka
tega člena.
X. NADZOR NAD IZVAJANJEM OSEBNE ASISTENCE
31. člen
(nadzor)
(1) Nadzor po tem zakonu obsega:
-       
nadzor izvedbenega načrta, ki ga izvajata pristojni center za socialno
delo in izvajalec osebne asistence;
-       
nadzor, ki ga izvaja socialna inšpekcija po zakonu, ki ureja socialno
varstvo, in
-       
finančni nadzor, ki ga izvajata ministrstvo in Računsko sodišče
Republike Slovenije.
(2) Za nadzor po tem zakonu se uporabljajo določbe zakona, ki
ureja inšpekcijski nadzor na področju socialnega varstva.
XI. KAZENSKE DOLOČBE
32. člen
(prekršek uporabnika)
Z globo od 250 do 2.500 evrov se kaznuje za prekršek
uporabnik, če:
-       
v vlogi iz 20. člena tega zakona navaja neresnične podatke,
-       
ne sporoči podatkov iz 22. člena tega zakona, na podlagi katerih mu
pravica preneha ali se mu zmanjša.
33. člen
(prekršek pravne in fizične osebe, ki izvaja osebno
asistenco)
(1) Z globo od 250 do 2.500 evrov se kaznuje fizična oseba,
ki izvaja storitve osebne asistence, čeprav ni izvajalec osebne asistence iz
12. člena tega zakona.
(2) Z globo od 2.500 do 10.000 evrov se kaznuje pravna oseba,
ki stori prekršek iz prejšnjega odstavka.
(3) Z globo od 250 do 2.500 evrov se kaznuje izvajalec osebne
asistence, če si namerno neupravičeno pridobi materialno korist na podlagi
sporočanja neresničnih podatkov koordinatorju iz 23. člena tega zakona (10. člen).
(4) S kaznijo 250 do 2.500 evrov se kaznuje odgovorna oseba
izvajalca osebne asistence v primeru kršitev iz prejšnjega odstavka.

Zakon o osebni asistenci – ZOA (Uradni list
RS, št. 10/17) vsebuje naslednje prehodne in
končne določbe:
»XII. PREHODNE IN KONČNE DOLOČBE
34. člen
(roki za izdajo
podzakonskih aktov)
(1) Minister izda predpise iz tega zakona najkasneje do
30. junija 2018.
(2) Centri za socialno delo pričnejo s postopki za
uveljavitev pravice do osebne asistence z dnem uveljavitve podzakonskih aktov
iz tega zakona.
35. člen
(nadaljevanje izvajanja
osebne asistence)
Ne glede na določbo tretje alineje prvega odstavka 6. člena
tega zakona se upravičencu lahko dodeli pravica do osebne asistence tudi po 65.
letu starosti, če je bil pred uveljavitvijo tega zakona kot uporabnik vključen
v programe osebne asistence, ki so se izvajali na podlagi razpisov ministrstva.
V tem primeru se ponovno oceni potreba po osebni asistenci in odloči o tej
pravici.
36. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije, uporabljati pa se začne 1. januarja 2019.«.

Zakon o spremembah in dopolnitvah Zakona o osebni
asistenci – ZOA-A (Uradni list RS, št. 31/18) vsebuje naslednje prehodne in
končno določbo:
»PREHODNE IN KONČNA DOLOČBA
13. člen
(imenovanje komisij v
prehodnem obdobju)
(1) Ne glede na določbe zakona do 31. decembra 2019
komisije iz 20. in 21. člena Zakona o osebni asistenci (Uradni list RS,
št. 10/17) namesto centrov za socialno delo imenuje Skupnost centrov za
socialno delo. 
(2) Sredstva za opravljanje nalog iz prejšnjega odstavka se
zagotovijo v proračunu Republike Slovenije.
14. člen
(roki za izdajo
podzakonskih aktov)
Minister izda predpise iz tega zakona najkasneje do
30. junija 2018.
15. člen
(dopolnitev Zakona o
socialnem varstvu)
V četrtem odstavku 49.a člena Zakona o socialnem varstvu
(Uradni list RS, št. 3/07 – uradno prečiščeno besedilo, 23/07 – popr.,
41/07 – popr., 61/10 – ZSVarPre, 62/10 – ZUPJS, 57/12, 39/16, 52/16 – ZPPreb-1,
15/17 – DZ, 29/17, 54/17 in 21/18 – ZNOrg) se v četrti alineji beseda »in«
nadomesti z vejico, v peti alineji se črta vejica in doda beseda »in« ter nova
šesta alineja, ki se glasi:
»– naloge, ki jih opravljajo
koordinatorji invalidskega varstva,«.
16. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije, uporabljati pa se začne 1. januarja 2019.«.

Zakon o spremembah in dopolnitvah Zakona o osebni
asistenci – ZOA-B (Uradni list RS, št. 172/21) vsebuje naslednje prehodne in
končne določbe:
»PREHODNE IN KONČNE DOLOČBE
14. člen
(ponovna ocena
upravičenosti do osebne asistence)
Pri uporabnikih osebne asistence, ki imajo v skladu z
veljavno odločbo pravico do osebne asistence, se po uradni dolžnosti uvede
postopek ponovne ocene upravičenosti do osebne asistence v skladu z 22.a členom
zakona najpozneje v treh letih od uveljavitve tega zakona.
15. člen
(uskladitev statusa
izvajalcev osebne asistence in začasna ureditev pravice odstopa izvajalca
osebne asistence od izvedbenega načrta)
(1) Izvajalci osebne asistence, ki so vpisani v register
izvajalcev osebne asistence in ne izpolnjujejo pogoja iz spremenjenega
10. člena zakona in pogojev iz prve, druge in tretje alineje spremenjenega
drugega odstavka 12. člena zakona, se v šestih mesecih od uveljavitve tega
zakona statusno preoblikujejo oziroma izpolnijo pogoje iz prve, druge in tretje
alineje spremenjenega drugega odstavka 12. člena zakona. Če v predpisanem
roku ne izpolnijo pogojev iz tega odstavka, se po uradni dolžnosti izbrišejo iz
registra izvajalcev osebne asistence.
(2) Pogoj pridobljenega statusa iz spremenjenega
10. člena zakona ne velja za izvajalce osebne asistence, ki so na dan
uveljavitve tega zakona vpisani v register izvajalcev osebne asistence.
(3) Če se izvajalec osebne asistence odloči, da osebne
asistence ne bo več izvajal in zahteva izbris iz registra izvajalcev osebne
asistence, ali če mu je status izvajalca osebne asistence odvzet po uradni
dolžnosti, mora skupaj z uporabnikom in koordinatorjem uporabniku poiskati
novega izvajalca osebne asistence v enem mesecu od dneva, ko je zaprosil za
izbris iz registra izvajalcev osebne asistence ali mu je bil status odvzet po
uradni dolžnosti. V tem obdobju mora izvajalec osebne asistence nemoteno
izvajati osebno asistenco za uporabnike.
(4) Ne glede na drugi in tretji odstavek 16. člena
zakona lahko do zakonske ureditve obveznosti uporabnika osebne asistence do
izvajalca osebne asistence izvajalec osebne asistence odstopi od izvedbenega
načrta tudi, če uporabnik krši obveznosti iz dogovora o izvajanju osebne
asistence in gre pri tem za utemeljen razlog, ki onemogoča nadaljnje izvajanje
osebne asistence. Pred odstopom od izvedbenega načrta mora izvajalec pisno
opozoriti uporabnika na kršitev in na možnost odstopa, če bo uporabnik ponovno
kršil obveznosti v enem letu od prejema opozorila in pridobiti pozitivno mnenje
koordinatorja. V primeru odstopa od izvedbenega načrta je izvajalec dolžan
zagotoviti izvajanje osebne asistence, dokler se ne zagotovi njeno izvajanje z
drugim izvajalcem osebne asistence, a največ dva meseca od odstopa.
16. člen
(zaposlitev osebnih
asistentov namesto družinskih članov)
Ne glede na določbo tretjega odstavka spremenjenega
11. člena zakona lahko osebni asistent, ki je družinski član, še naprej
opravlja delo osebnega asistenta, dokler se uporabniku ne zagotovijo novi
osebni asistenti v skladu s spremenjenim 11. členom zakona, vendar ne dlje
kot šest mesecev od uveljavitve tega zakona.
17. člen
(družinski pomočnik)
Upravičenci, ki so bili upravičeni do družinskega pomočnika, preden
so pridobili pravico do osebne asistence v skladu z zakonom, lahko v šestih
mesecih od uveljavitve tega zakona na pristojnem centru za socialno delo
ponovno uveljavljajo pravico do družinskega pomočnika, če prenehajo
uveljavljati pravico do osebne asistence. V tem primeru ni treba ponovno
pridobiti mnenja o pravici do družinskega pomočnika invalidske komisije Zavoda
za pokojninsko in invalidsko zavarovanje.
18. člen
(vzpostavitev izvedenskega
organa)
(1) Inštitut v treh mesecih od uveljavitve tega zakona
vzpostavi izvedenski organ iz drugega odstavka spremenjenega 21. člena
zakona.
(2) Do vzpostavitve izvedenskega organa iz prejšnjega
odstavka se postopki v zvezi s pridobivanjem mnenja o številu ur in vsebini
osebne asistence vodijo v skladu z 21. členom Zakona o osebni asistenci
(Uradni list RS, št. 10/17 in 31/18).
19. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.