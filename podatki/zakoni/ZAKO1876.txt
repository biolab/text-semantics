I. Splošne določbe
1. člen
S tem zakonom urejeni temelji varnosti se
nanašajo na transport tekočih in plinastih ogljikovih vodikov (surove nafte,
naravnega plina in njunih derivatov idr.) po naftovodih in plinovodih.
Z naftovodi in plinovodi so po tem zakonu
mišljeni podzemeljski in podvodni naftovodi in plinovodi, zakopani naftovodi in
plinovodi z armaturo, podzemeljski prehodi za naftovode in plinovode pod
vodnimi tokovi, progami in cestami, predori, zgrajeni izključno za naftovode in
plinovode, nadzemeljski deli naftovodov in plinovodov ter mostovi za naftovode
in plinovode, ki niso namenjeni za javni promet.
Sestavni deli naftovodov in plinovodov so:
črpalne in kompresorske postaje, vhodne in izhodne naprave za čistilce, pomožni
rezervoarji in tlačne posode, blokovne postaje vzdolž trase, naprave za katodno
varstvo, armature, razbremenilne postaje, predušne postaje, merilne postaje,
merilno-regulacijske postaje in drugi ustrezni postroji in naprave,
telekomunikacijsko omrežje, ki je namenjeno izključno za naftovode in plinovode
ter določen prostor vzdolž trase naftovodov in plinovodov (naftovodni oziroma
plinovodni pas).
2. člen
Naftovodi in plinovodi so lahko odvisno od
svojega namena in pomena naftovodi in plinovodi za mednarodni transport ter
magistralni in lokalni naftovodi in plinovodi.
Z naftovodi in plinovodi za mednarodni
transport so po tem zakonu mišljeni naftovodi in plinovodi, ki je njihov začetek
in konec (terminala) v drugih državah, deloma pa so speljani čez Jugoslavijo,
ter naftovodi in plinovodi, ki je njihov začetek ali konec v Jugoslaviji, konec
oziroma začetek pa v kakšni drugi državi.
Z magistralnimi naftovodi in plinovodi so
po tem zakonu mišljeni naftovodi in plinovodi, po katerih poteka notranji
transport, in sicer:
1.     
naftovodi za transport surove nafte od prirobnice na razkladalni napravi
v luki do vhodne prirobnice na rezervoarskem prostoru rafinerije oziroma
odjemalca ali od odpravnih postaj na naftnih poljih do rezervoarskega prostora
rafinerije;
2.     
naftovodi za transport naftnih derivatov od proizvajalčevega do
odjemalčevega rezervoarskega prostora;
3.     
plinovodi za transport plina od odpravnih postaj na naftnih in plinskih
poljih ali od postrojev za pridobivanje plina do priključkov na plinskem
razdelilnem omrežju, v mestih ali v industrijskih oziroma drugih postrojih,
vštevši merilno-regulacijske postaje;
4.     
podmorski naftovodi in plinovodi za transport surove nafte ali plina;
5.     
naftovodi in plinovodi za transport surove nafte, plina ali njunih
derivatov, ki so na ozemlju dveh ali več republik in avtonomnih pokrajin.
Z lokalnimi naftovodi in plinovodi so po
tem zakonu mišljeni:
1.     
zbiralni in priključni naftovodi in plinovodi na naftnih in plinskih
poljih;
2.     
spojni naftovodi in plinovodi od rezervoarskega prostora do posameznih
postrojev v rafineriji, petrokemičnih postrojev ali drugih industrijskih
postrojev ali rezervoarjev;
3.     
plinovodi plinskega razdelilnega omrežja v mestih in v plinskih
napeljavah odjemalcev plina ter spojni vodi v takem omrežju.
3. člen
Ta zakon se uporablja za naftovode in
plinovode za mednarodni transport, če ni v mednarodnih konvencijah in drugih
sporazumih drugače določeno.
II. Temelji varnosti transporta po naftovodih in plinovodih
4. člen
Naftovodi in plinovodi ter. postroji in
naprave, ki so njihov sestavni del, morajo ustrezati tehničnim normam in
pogojem, ki jih določajo ta zakon in tehnični predpisi in normativi glede
varnosti transporta tekočih in plinastih ogljikovih vodikov, ter biti sposobni
za varen in neoviran transport.
Tehnične predpise in normative iz prvega
odstavka tega člena za magistralne naftovode in plinovode ter za naftovode in
plinovode za mednarodni transport, kakor tudi za postroje in naprave, ki so
njihov sestavni del, izda zvezni sekretar za promet in zveze v sporazumu z
zveznim sekretarjem za gospodarstvo, zveznim sekretarjem za delo in socialno
politiko in zveznim sekretarjem za narodno obrambo.
5. člen
Magistralni naftovodi in plinovodi ter
naftovodi in plinovodi za mednarodni transport morajo biti opremljeni z ustreznim
telekomunikacijskim omrežjem in napravami za varen in nemoten prenos sporočil v
zvezi z njihovim vzdrževanjem in izkoriščanjem (v nadaljnjem besedilu:
telekomunikacijske naprave naftovodov in plinovodov).
Sporočila iz prvega odstavka tega člena se
smejo prenašati tudi po omrežju in napravah poštnega, telegrafskega in
telefonskega prometa, če je mogoče tudi tako zagotoviti varen in nemoten prenos
sporočil za naftovode in plinovode.
6. člen
Naftovodi in plinovodi se smejo uporabljati
oziroma smejo začeti obratovati šele, ko se s tehničnim pregledom ugotovi, da
ustrezajo tehničnim normam in pogojem ter tehničnim predpisom in normativom
glede varnosti transporta, in da je s potrebnimi ukrepi poskrbljeno za varstvo
človekovega okolja pred nevarnostjo za življenje in zdravje ljudi.
7. člen
Organizacija združenega dela, ki izkorišča
naftovod ali plinovod, je odgovorna za njegovo pravilno in neovirano
vzdrževanje in izkoriščanje ter za varnost transporta po njem. Organizirati je
dolžna kontrolo nad varnostjo transporta po naftovodu ali plinovodu ter
zagotoviti stalno kontrolo in občasne preglede naftovoda in plinovoda,
postrojev in naprav, ki so njun sestavni del, ter telekomunikacijskih naprav
naftovoda in plinovoda.
8. člen
O naftovodih in plinovodih, postrojih in
napravah, ki so njihov sestavni del, ter o telekomunikacijskih napravah
naftovodov in plinovodov je treba voditi določene tehnične in druge podatke, ki
so pomembni za varnost transporta po naftovodih in plinovodih.
Tehnične in druge podatke iz prvega
odstavka tega člena vodi organizacija združenega dela, ki izkorišča naftovod
ali plinovod.
Organizacija združenega dela, ki izkorišča
naftovod ali plinovod, je dolžna braniti investicijsko tehnično dokumentacijo,
po kateri so bili zgrajeni naftovod ali plinovod, postroji in naprave, ki so
njun sestavni del ter telekomunikacijske naprave naftovoda ali plinovoda, ter
vpisovati vanjo spremembe na naftovodu ali plinovodu, na postrojih in napravah,
ki so njun sestavni del, ali na telekomunikacijskih napravah naftovoda in
plinovoda.
Zvezni sekretar za promet in zveze lahko
določi v sporazumu z zveznim sekretarjem za gospodarstvo in zveznim sekretarjem
za narodno obrambo za magistralne naftovode in plinovode ter naftovode in
plinovode za mednarodni transport minimum tehničnih in drugih podatkov, ki jih
je treba obvezno voditi, in čas, kolikor se mora hraniti investicijska tehnična
dokumentacija po prvem, drugem in tretjem odstavku tega člena.
9. člen
Da bi bili zagotovljeni pogoji za varen in
neoviran transport po naftovodih in plinovodih imajo organizacije združenega
dela, ki jih gradijo oziroma izkoriščajo, pravico na zemljiščih in objektih v
družbeni lastnini ali lastnini občanov graditi in vzdrževati naftovode in
plinovode ter postavljati in vzdrževati postroje in naprave, ki so njihov
sestavni del, ter telekomunikacijske naprave naftovodov in plinovodov.
Pravico iz prvega odstavka tega člena
uveljavljajo organizacije združenega dela, ki gradijo oziroma izkoriščajo
naftovode in plinovode, na način in ob pogojih, kot to določajo predpisi o
razlastitvi.
10. člen
Nad naftovodi in plinovodi oziroma pod
njimi ali poleg njih je dovoljeno graditi gradbene in druge objekte ter
postavljati postroje, napeljevati električne, telegrafske in telefonske linije
ter polagati podzemeljske kable samo na določeni oddaljenosti oziroma razdalji
od naftovodov in plinovodov, postrojev in naprav, ki so njihov sestavni del,
ter od telekomunikacijskih naprav naftovodov in plinovodov, in samo ob pogojih,
ki zagotavljajo varnost ljudi in premoženja in varstvo naftovodov in
plinovodov, postrojev in naprav, ki so njihov sestavni del, ter
telekomunikacijskih naprav naftovodov in plinovodov; oddaljenost oziroma
razdaljo in pogoje določajo tehnični predpisi in normativi za gradnjo,
izkoriščanje, vzdrževanje in varstvo naftovodov in plinovodov.
Objekte, postroje, linije in kable iz
prvega odstavka tega člena je dovoljeno graditi, postavljati oziroma
napeljevati le, če ima investitor potrdilo organizacije združenega dela, ki
izkorišča naftovod ali plinovod, da so izpolnjeni pogoji iz prvega odstavka
tega člena.
11. člen
Na zemljiščih in objektih, na katerih je
lastninska pravica in so na njih ali ob njih naftovodi in plinovodi, postroji
in naprave, ki so njihov sestavni del ter telekomunikacijske naprave naftovodov
in plinovodov, ni dovoljeno začeti del, ki bi kakorkoli ovirala ali onemogočala
varen in neoviran transport po naftovodih in plinovodih oziroma delovanje
postrojev in naprav, ki so njihov sestavni del, ali telekomunikacijskih naprav
naftovodov in plinovodov, preden se o tem ne predloži pismena prijava
organizaciji združenega dela, ki izkorišča naftovod ali plinovod, da z
ustreznimi varstvenimi ukrepi zavaruje naftovod ali plinovod, postroje in
naprave, ki so njegov sestavni del, oziroma telekomunikacijske naprave
naftovoda in plinovoda.
Prijavo iz prvega odstavka tega člena je
treba poslati najpozneje mesec dni pred začetkom del.
12. člen
Organizacija združenega dela, ki gradi
oziroma izkorišča naftovod ali plinovod, sme in mora ukreniti, kar je treba za
varstvo ljudi in premoženja in za varstvo naftovoda ali plinovoda, postrojev in
naprav, ki so njegov sestavni del, ter telekomunikacijskih naprav naftovoda ali
plinovoda.
Organizacija združenega dela iz prvega
odstavka tega člena je dolžna zlasti skrbeti za to, da se z ukrepi iz prvega
odstavka tega člena prizadene čim manj škode postrojem, napravam, objektom ter
drugim premičninam in nepremičninam v družbeni lastnini ali lastnini občanov.
Tehnične predpise in normative za varstvene
ukrepe iz prvega odstavka tega člena izda zvezni sekretar za promet in zveze v
sporazumu z zveznim sekretarjem za gospodarstvo in zveznim sekretarjem za
notranje zadeve.
13. člen
Nepoklicanim je prepovedan dostop k
nadzemeljskim objektom, postrojem in napravam naftovodov in plinovodov in vstop
v ograjeno zemljišče, kjer so objekti, postroji in naprave naftovodov in
plinovodov.
14. člen
Prepovedano je odstranjevati ali kakorkoli
poškodovati naftovode in plinovode, postroje in naprave, ki so njihov sestavni
del, ter telekomunikacijske naprave naftovodov in plinovodov, kakor tudi
odstranjevati označbe trase naftovoda ali plinovoda.
III. Nadzorstvo
15. člen
Z nadzorstvom nad izvajanjem določb tega
zakona se preverja zlasti:
1.     
ali se transport po naftovodih in plinovodih opravlja na način in ob
pogojih, kot to določa ta zakon, in ali se izvajajo ukrepi, ki se nanašajo na
varnost transporta po naftovodih in plinovodih;
2.     
ali je organizacija združenega dela, ki izkorišča naftovod ali plinovod,
organizirala kontrolo varnosti transporta po naftovodu ali plinovodu, ali je
zagotovila stalno izvajanje te kontrole in občasne preglede naftovoda in
plinovoda, postrojev in naprav, ki so njun sestavni del, ter
telekomunikacijskih naprav naftovoda in plinovoda;
3.     
ali se naftovodi in plinovodi, postroji in naprave, ki so njihov
sestavni del, ter telekomunikacijske naprave naftovodov in plinovodov pravilno
in v redu vzdržujejo;
4.     
ali so uporabljeni tehnični normativi za graditev, rekonstrukcijo,
izkoriščanje in vzdrževanje naftovodov in plinovodov ter tehnični normativi za
varen transport po naftovodih in plinovodih ter za njihovo varstvo;
5.     
ali so z varstvenimi ukrepi zavarovani naftovodi in plinovodi, postroji
in naprave, ki so njihov sestavni del, ter telekomunikacijske naprave
naftovodov in plinovodov.
IV. Kazenske določbe
16. člen
Z denarno kaznijo od 50.000 do 1,000.000,
dinarjev se kaznuje za gospodarski prestopek organizacija združenega dela, ki
gradi oziroma izkorišča naftovod ali plinovod:
1.     
če naftovod ali plinovod, postroj ali naprava, ki je njegov sestavni
del, ali telekomunikacijska naprava naftovoda ali plinovoda ne ustreza
tehničnim normam ali pogojem, ki jih določa ta zakon, ali tehničnim predpisom
ali normativom glede varnosti transporta tekočih ali plinastih ogljikovih
vodikov, ali če naftovoda ali plinovoda ne vzdržuje tako, da je sposoben za
varen in neoviran transport (4. člen);
2.     
če magistralnega naftovoda ali plinovoda ali naftovoda ali plinovoda za
mednarodni transport ne opremi z ustreznim telekomunikacijskim omrežjem ali
napravami za varen in nemoten prenos sporočil v zvezi z vzdrževanjem ali
izkoriščanjem naftovoda ali plinovoda (5. člen).
Z denarno kaznijo od 1.000 do 30.000
dinarjev se kaznuje tudi odgovorna oseba organizacije združenega dela, ki stori
gospodarski prestopek iz prvega odstavka tega člena.
17. člen
Z denarno kaznijo od 20.000 do 50.000 dinarjev
se kaznuje za gospodarski prestopek organizacija združenega dela, ki izkorišča
naftovod ali plinovod, če začne naftovod ali plinovod obratovati, preden se s
tehničnim pregledom ugotovi, da ustreza tehničnim normam in pogojem ter
tehničnim predpisom in normativom glede varnosti transporta in da je s
potrebnimi ukrepi poskrbljeno za varstvo človekovega okolja pred nevarnostjo za
življenje in zdravje ljudi (6. člen).
Z denarno kaznijo od 500 do 15.000 dinarjev
se kaznuje tudi odgovorna oseba organizacije združenega dela, ki stori
gospodarski prestopek iz prvega odstavka tega člena.
18. člen
Z denarno kaznijo od 5.000 do 50.000
dinarjev se kaznuje za prekršek organizacija združenega dela, ki izkorišča
naftovod ali plinovod:
1.     
če naftovoda ali plinovoda, postroja ali naprave, ki je njegov sestavni
del, ali telekomunikacijske naprave naftovoda ali plinovoda ne vzdržuje ali ne
izkorišča na predpisan način ali če ni organizirala kontrole varnosti
transporta po naftovodu ali plinovodu ali ni zagotovila nenehnega izvajanja te
kontrole ali občasnih pregledov naftovoda ali plinovoda, postrojev ali naprav,
ki so njegov sestavni del, ali telekomunikacijskih naprav naftovoda ali
plinovoda (7. člen);
2.     
če ne vodi predpisanih tehničnih ali drugih podatkov o naftovodu ali plinovodu,
postroju ali napravi, ki je njegov sestavni del, ali o telekomunikacijski
napravi naftovoda ali plinovoda ali če ne hrani investicijske tehnične
dokumentacije, po kateri so bili zgrajeni naftovod ali plinovod, postroj ali
naprava, ki je njegov sestavni del, ali telekomunikacijska naprava naftovoda
ali plinovoda, ali ne vpiše vanjo potrebnih sprememb (8. člen);
3.     
če ne ukrene, kar je treba za varstvo ljudi ali premoženja, naftovoda
ali plinovoda, postroja ali naprave, ki je njegov sestavni del, ali telekomunikacijske
naprave naftovoda ali plinovoda (12. člen).
Z denarno kaznijo od 300 do 10.000 dinarjev
se kaznuje tudi odgovorna oseba organizacije združenega dela, ki stori prekršek
iz prvega odstavka tega člena.
19. člen
Z denarno kaznijo od 1.000 do 10.000
dinarjev se kaznuje za prekršek organizacija združenega dela ali druga pravna
oseba:
1.     
če ne dovoli ali ovira graditev, vzdrževanje ali izkoriščanje naftovoda
ali plinovoda, ali če na zemljišču, ki ga uporablja, ne dovoli ali ovira
postavljanje ali vzdrževanje postroja ali naprave, ki je sestavni del naftovoda
ali plinovoda, ali telekomunikacijske naprave naftovoda ali plinovoda (prvi
odstavek 9. člena);
2.     
če začne dela na zemljišču ali objektu, na katerem je oziroma ob katerem
je naftovod ali plinovod, postroj ali naprava, ki je njegov sestavni del, ali
telekomunikacijska naprava naftovoda ali plinovoda, preden tega v predpisanem
roku pismeno ne prijavi organizaciji združenega dela, ki izkorišča naftovod ali
plinovod (11. člen);
3.     
če ne dovoli organizaciji združenega dela, ki gradi oziroma izkorišča
naftovod ali plinovod, ali jo ovira da ukrene, kar je treba za varstvo ljudi
ali premoženja naftovoda ali plinovoda, postroja ali naprave, ki je njegov
sestavni del, ali telekomunikacijske naprave naftovoda ali plinovoda (12.
člen).
Z denarno kaznijo od 200 do 5.000 dinarjev
se kaznuje tudi odgovorna oseba organizacije združenega dela ali druge pravne
osebe, ki stori prekršek iz prvega odstavka tega člena.
20. člen
Z denarno kaznijo od 200 do 10.000 dinarjev
se kaznuje za prekršek posameznik:
1.     
če kot lastnik zemljišča ali stavbe stori kakšno dejanje iz prvega
odstavka 19. člena tega zakona;
2.     
če nepoklican stopi na nadzemeljski objekt, postroj ali napravo
naftovoda ali plinovoda, ali hodi po ograjenem zemljišču, kjer je objekt,
postroj ali naprava naftovoda ali plinovoda (13. člen);
3.     
če odstrani ali kakorkoli poškoduje naftovod ali plinovod, postroj ali
napravo, ki je njegov sestavni del, ali telekomunikacijsko napravo naftovoda
ali plinovoda ali če odstrani označbo trase naftovoda ali plinovoda (14. člen).
V. Končna določba
21. člen
Ta zakon začne veljati 1. julija 1974.