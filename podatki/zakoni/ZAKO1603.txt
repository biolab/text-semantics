PRVI DEL
SPLOŠNE DOLOČBE
I. poglavje
TEMELJNA NAČELA
1. Veljavnost zakona
1. člen
(1) Po tem zakonu morajo postopati
upravni in drugi državni organi, organi samoupravnih lokalnih skupnosti in
nosilci javnih pooblastil, kadar v upravnih zadevah, neposredno uporabljajoč
predpise, odločajo o pravicah, obveznostih ali pravnih koristih posameznikov,
pravnih oseb in drugih strank.
(2) Javno pooblastilo za vodenje postopka
in odločanje v upravnih zadevah se podeli z zakonom, za vodenje postopka in
odločanje v upravnih zadevah iz izvirne pristojnosti samoupravne lokalne
skupnosti pa z odlokom sveta samoupravne lokalne skupnosti.
2. Upravna zadeva
2. člen
(1) Upravna zadeva je odločanje o
pravici, obveznosti ali pravni koristi fizične ali pravne osebe oziroma druge
stranke na področju upravnega prava.
(2) Šteje se, da gre za upravno zadevo,
če je s predpisom določeno, da organ v neki zadevi vodi upravni postopek,
odloča v upravnem postopku ali izda upravno odločbo oziroma, če to zaradi
varstva javnega interesa izhaja iz narave zadeve.
3. Subsidiarna uporaba zakona
3. člen
(1) Posamezna vprašanja upravnega
postopka so lahko za določeno upravno področje v posebnem zakonu drugače
urejena, kot so urejena v tem zakonu, če je za postopanje na takem upravnem
področju to potrebno.
(2) Na upravnih področjih, za katera
je z zakonom predpisan poseben upravni postopek, se postopa po določbah
posebnega zakona. Po določbah tega zakona pa se postopa v vseh vprašanjih, ki
niso urejena s posebnim zakonom.
(3) Ta zakon se uporablja tudi v
primeru, ko izvajalci javnih služb odločajo o pravicah ali obveznostih
uporabnikov njihovih storitev.
4. Uporaba zakona v drugih javnopravnih zadevah
4. člen
Upravni postopek se smiselno uporablja tudi
v drugih javnopravnih zadevah, ki nimajo značaja upravne zadeve po 2. členu
tega zakona, kolikor ta področja niso urejena s posebnim postopkom.
5. Pomen izraza “organ“ in “uradna oseba“
5. člen
(1) Z organom je po tem zakonu mišljen
organ državne uprave ali drug državni organ, organ samoupravne lokalne
skupnosti in nosilec javnih pooblastil, ki mu zakon daje pristojnost za
odločanje v upravni zadevi.
(2) Z uradno osebo je po tem zakonu
mišljena oseba, ki je v skladu z zakonom pooblaščena za odločanje v upravni zadevi
ali za opravljanje posameznih dejanj v upravnem postopku.
6. Načelo zakonitosti
6. člen
(1) Organ odloča v upravni zadevi po
zakonu, podzakonskih predpisih, predpisih lokalnih skupnosti in splošnih aktih,
izdanih za izvrševanje javnih pooblastil.
(2) V upravnih zadevah, v katerih je
organ po zakonu ali po predpisu lokalne skupnosti upravičen odločati po prostem
preudarku, mora biti odločba izdana v mejah pooblastila in v skladu z namenom,
za katerega mu je pooblastilo dano. Namen in obseg pooblastila določa zakon ali
predpis lokalne skupnosti, ki vsebuje pooblastilo za odločanje po prostem
preudarku.
(3) Tudi v upravnih zadevah, v katerih
je organ upravičen odločati po prostem preudarku, mora postopati po tem zakonu.
7. Varstvo pravic strank in varstvo
javnih koristi
7. člen
(1) Pri postopanju in odločanju morajo
organi omogočiti strankam, da čim lažje zavarujejo in uveljavijo svoje pravice;
pri tem morajo skrbeti za to, da stranke ne uveljavljajo svojih pravic v škodo
pravic drugih in ne v nasprotju z javno koristjo, določeno z zakonom ali z
drugim predpisom.
(2) Kadar uradna oseba glede na podano
dejansko stanje izve ali sodi, da ima stranka v postopku podlago za uveljavitev
kakšne pravice, jo na to opozori.
(3) Pri odločanju o pravicah,
obveznostih in pravnih koristih strank se nasproti njim uporabljajo tisti s
predpisi določeni ukrepi, ki so zanje ugodnejši, če se z njimi doseže namen
predpisa.
(4) Organ mora skrbeti, da nevednost
in neukost stranke in drugih udeležencev v postopku nista v škodo pravic, ki
jim gredo po zakonu.
8. Načelo materialne resnice
8. člen
(1) V postopku je treba ugotoviti
resnično dejansko stanje in v ta namen ugotoviti vsa dejstva, ki so pomembna za
zakonito in pravilno odločbo.
(2) Na podlagi verjetno izkazanih
dejstev lahko organ odloči le v primeru, da tako določa zakon.
9. Načelo zaslišanja stranke
9. člen
(1) Preden se izda odločba, je treba
dati stranki možnost, da se izjavi o vseh dejstvih in okoliščinah, ki so
pomembne za odločbo (zaslišanje stranke).
(2) Če so v postopku udeležene stranke
z nasprotujočimi interesi, mora imeti vsaka stranka možnost, da se izjavi o
zahtevkih in navedbah stranke z nasprotnim interesom.
(3) Organ svoje odločbe ne sme opreti
na dejstva, glede katerih vsem strankam ni bila dana možnost, da se o njih
izjavijo, razen v primerih, določenih z zakonom.
(4) Če za posamezna dejanja v postopku
ni z zakonom določeno, v kakšni obliki se lahko opravijo, jih opravijo stranke
izven ustne obravnave pisno ali ustno na zapisnik, na obravnavi pa ustno.
10. Prosta presoja dokazov
10. člen
O tem, katera dejstva je šteti za dokazana,
presodi uradna oseba, pooblaščena za vodenje postopka oziroma odločanje v
upravni zadevi po svojem prepričanju, na podlagi vestne in skrbne presoje
vsakega dokaza posebej in vseh dokazov skupaj ter na podlagi uspeha celotnega
postopka.
11. Dolžnost govoriti resnico in poštena
uporaba pravic
11. člen
Stranke morajo pred organom govoriti
resnico in pošteno uporabljati pravice, ki so jim priznane s tem in drugimi
zakoni, ki urejajo upravni postopek.
12. Samostojnost pri odločanju
12. člen
(1) Organ vodi upravni postopek in odloča
v upravnih zadevah samostojno v okviru in na podlagi zakonov, podzakonskih
predpisov, predpisov lokalnih skupnosti in splošnih aktov, izdanih za
izvrševanje javnih pooblastil.
(2) Uradna oseba samostojno opravlja
dejanja v upravnem postopku in v tem okviru ugotavlja dejstva in okoliščine ter
na podlagi ugotovljenih dejstev in okoliščin uporablja predpise oziroma splošne
akte, izdane za izvrševanje javnih pooblastil.
13. Pravica pritožbe
13. člen
(1) Zoper odločbo, izdano na prvi
stopnji, ima stranka pravico pritožbe. Samo z zakonom je mogoče predpisati, da
v posameznih upravnih zadevah ni dovoljena pritožba.
(2) Kadar je za odločanje na prvi
stopnji pristojen predstavniški organ ali vlada, pritožba ni dovoljena.
(3) Kadar je za odločanje na prvi
stopnji pristojno ministrstvo, je pritožba dovoljena samo v primeru, da tako
določa zakon. V zakonu mora biti tudi določeno, kdo o pritožbi odloča.
(4) Pod pogoji iz tega zakona ima
stranka pravico pritožbe tudi v primeru, če organ prve stopnje ni izdal odločbe
o njeni zahtevi v določenem roku.
14. Ekonomičnost postopka
14. člen
Postopek je treba voditi hitro, s čim
manjšimi stroški in čim manjšo zamudo za stranke in druge udeležence v
postopku, vendar tako, da se preskrbi vse, kar je potrebno, da se lahko pravilno
ugotovi dejansko stanje, zavarujejo pravice in pravne koristi stranke ter izda
zakonita in pravilna odločba.
II. poglavje
PRISTOJNOST
A) STVARNA IN KRAJEVNA PRISTOJNOST
15. člen
(1) Stvarna pristojnost organov za
odločanje v upravnih zadevah se določa po predpisih, ki urejajo posamezno
upravno področje ali določajo organizacijo in delovna področja posameznih
organov.
(2) Krajevna pristojnost se določa po
predpisih o teritorialni organizaciji državne uprave, po predpisih o teritoriju
samoupravnih lokalnih skupnosti ter po predpisih o organizaciji posameznih
organov.
1. Stvarna pristojnost državnih organov
16. člen
(1) Za odločanje v upravnih zadevah iz
državne pristojnosti so na prvi stopnji stvarno pristojne upravne enote, če
zakon ne določa drugače.
(2) Za odločanje v upravnih zadevah iz
državne pristojnosti so na drugi stopnji pristojna ministrstva, če zakon ne
določa drugače.
(3) Če zakon določa, da je za odločanje o
upravnih zadevah na določenem področju na prvi stopnji pristojno ministrstvo,
in je v ministrstvu organiziran organ v sestavi za to področje, na prvi stopnji
vodi postopek in odloča o upravni zadevi organ v sestavi ministrstva.
2. Stvarna pristojnost organov samoupravnih
lokalnih skupnosti
17. člen
Za odločanje o upravnih zadevah iz izvirne
pristojnosti samoupravne lokalne skupnosti je na prvi stopnji pristojna uprava
samoupravne lokalne skupnosti, če zakon ne določa drugače. Za odločanje o
upravnih zadevah iz prenešene pristojnosti države na samoupravno lokalno
skupnost, je na prvi stopnji pristojna uprava samoupravne lokalne skupnosti, če
zakon ne določa drugače.
3. Prepoved prevzema in prenosa
pristojnosti
18. člen
(1) Noben organ ne more prevzeti
posamezne upravne zadeve iz pristojnosti drugega organa in je rešiti sam, razen
če zakon tako določa in če so izpolnjeni v zakonu predpisani pogoji.
(2) Če organ, pristojen za nadzorstvo
nad delom organa prve stopnje ugotovi, da organ prve stopnje upravnih zadev ne
rešuje pravočasno, opozori na to predstojnika organa prve stopnje in določi
rok, v katerem mora organ prve stopnje izdati odločbo v posamezni upravni zadevi.
(3) Če po preteku roka iz prejšnjega
odstavka ni izdana odločba oziroma sklep, s katerim se postopek konča, lahko
organ druge stopnje prevzame upravno zadevo v reševanje, mora pa to storiti, če
bi sicer utegnile nastati škodljive posledice za življenje ali zdravje ljudi,
za naravno oziroma življenjsko okolje ali premoženje.
(4) Organ, ki je pristojen za
odločanje v posamezni upravni zadevi, sme samo po izrecnem zakonskem
pooblastilu odločanje v tej zadevi prenesti na kakšen drug organ.
(5) Stvarna in krajevna pristojnost se
ne more spremeniti z dogovorom med strankami, organi oziroma strankami in
organi, razen, če zakon drugače določa.
4. Krajevna pristojnost
19. člen
(1) Stvarno pristojno ministrstvo
odloča v upravnih zadevah na območju celotne države.
(2) Organi državne uprave,
organizirani po teritorialnem načelu, odločajo v upravnih zadevah na območju,
za katero so organizirani.
(3) Ne glede na prejšnji odstavek, organi
državne uprave, organizirani po teritorialnem načelu, odločajo v upravnih
zadevah na območju celotne države v postopkih uvedenih na zahtevo stranke, če
tako določa uredba vlade.
(4) Organi samoupravnih lokalnih
skupnosti odločajo v upravnih zadevah na območju lokalne skupnosti.
20. člen
(1) V mejah predpisov iz drugega
odstavka 15. člena tega zakona in v okviru 19. člena tega zakona se določa
krajevna pristojnost:
1.    
v zadevah, ki se nanašajo na nepremičnine – po
kraju, kjer ta leži;
2.    
v zadevah, ki se nanašajo na dejavnosti
državnih organov, organov samoupravnih lokalnih skupnosti in pravnih oseb – po
njihovem sedežu; v zadevah, ki se nanašajo na dejavnosti njihovih enot – po
sedežu enote;
3.    
v zadevah, ki se nanašajo na poklicno dejavnost
posameznikov, ki se opravlja v določenem kraju – po kraju, kjer se dejavnost
pretežno opravlja oziroma, kjer naj bi se pretežno opravljala;
4.    
v drugih zadevah – po stalnem prebivališču
stranke.
(2) Če stranka nima stalnega
prebivališča v državi, se določi krajevna pristojnost po njenem začasnem
prebivališču v državi, če niti tega nima, pa po njenem zadnjem stalnem oziroma
začasnem prebivališču v državi.
(3) Če v postopku sodeluje več strank,
se določi pristojnost po stranki, zoper katero se vodi postopek oziroma, zoper
katero je naperjen zahtevek.
(4) Če se krajevna pristojnost ne da
določiti po določbah prvih treh odstavkov tega člena, se določi po kraju, kjer
je nastal povod za postopek.
(5) V zadevah, ki se nanašajo na vodno
plovilo ali zrakoplov, ultralahko oziroma drugo letalno napravo, in v zadevah,
za katere je nastal povod za postopek na tovrstnem vodnem plovilu ali
zrakoplovu, ultralahki ali drugi letalni napravi, se določi krajevna
pristojnost po sedežu organa, ki je sicer pristojen za upravno zadevo.
5. Stek pristojnosti
21. člen
(1) Če bi bila po določbah 19. in 20. člena tega zakona hkrati krajevno pristojna dva ali več stvarno pristojnih organov, je
pristojen tisti organ, ki je prvi začel postopek; krajevno pristojni organi pa
se lahko sporazumejo, kateri od njih bo vodil postopek.
(2) Ne glede na prejšnji odstavek mora
vsak krajevno pristojen organ opraviti na svojem območju tista dejanja
postopka, ki jih ni mogoče odlagati.
6. Ustalitev pristojnosti
22. člen
(1) Organ, ki je kot krajevno
pristojen začel postopek, ostane pristojen tudi tedaj, kadar nastanejo med
postopkom okoliščine, po katerih bi bil krajevno pristojen kakšen drug organ.
Organ, ki je začel postopek, lahko odstopi zadevo organu, ki je postal krajevno
pristojen po novih okoliščinah, če se s tem znatno olajša postopek, zlasti za
stranko.
(2) Če zakon ne določa drugače, ostane
organ, ki je kot stvarno pristojen začel postopek, pristojen tudi tedaj, kadar
se med postopkom spremenijo okoliščine za določitev stvarne pristojnosti, ali
se spremeni zakon tako, da določa za odločanje v upravni zadevi stvarno
pristojnost drugega organa.
23. člen
(1) Vsak organ mora po uradni
dolžnosti med postopkom ves čas paziti na svojo stvarno in krajevno
pristojnost.
(2) Če organ spozna, da ni pristojen
za določeno upravno zadevo, postopa tako, kot je določeno v četrtem in petem odstavku 65. člena tega
zakona.
(3) Če je nepristojni organ opravil
kakšno dejanje postopka, preudari pristojni organ, ki mu je zadeva odstopljena,
ali je treba katero od teh dejanj ponoviti. Organ, ki je opravil taka dejanja,
mora pristojnemu organu odstopiti dokumente o teh dejanjih.
7. Stranke z diplomatsko imuniteto
24. člen
(1) Glede pristojnosti domačih organov
v zadevah, v katerih je stranka tujec, ki uživa v Sloveniji imunitetno pravico,
tuja država ali mednarodna organizacija, veljajo mednarodne pogodbe in druga
pravila mednarodnega prava, ki obvezujejo Slovenijo.
(2) Če nastane dvom o obstoju in
obsegu imunitetne pravice, da pojasnilo ministrstvo, pristojno za zunanje
zadeve.
(3) Uradna dejanja, ki se tičejo oseb
z imuniteto, se opravljajo s posredovanjem ministrstva, pristojnega za zunanje
zadeve.
8. Prostorska omejitev pristojnosti
25. člen
(1) Vsak organ opravlja uradno delo v
mejah svojega območja.
(2) Če bi bilo nevarno odlašati z
uradnim dejanjem, ki bi ga bilo treba opraviti izven območja organa, ga sme
opraviti organ tudi izven svojega območja. To pa mora takoj sporočiti organu,
na katerega območju je dejanje opravil. Taka dejanja lahko opravi državni organ
tudi v razmerju do organa samoupravne lokalne skupnosti in obratno.
(3) Uradna dejanja v stavbah ali
drugih objektih, ki so v uporabi vojaških organov, se opravljajo po poprejšnji
naznanitvi pristojnemu vojaškemu poveljniku. Takšna naznanitev ni potrebna v
nujnih zadevah.
(4) Uradna dejanja na eksteritorialnem
območju se opravijo s posredovanjem ministrstva, pristojnega za zunanje zadeve,
razen, če gre za nujna dejanja v javnem interesu in pravila mednarodnega prava,
ki zavezujejo Slovenijo, to dopuščajo.
9. Spor o pristojnosti
26. člen
(1) Vlada odloča v sporih o
pristojnosti:
1.    
med ministrstvi;
2.    
med nosilci javnih pooblastil, ki imajo javno
pooblastilo na podlagi zakona, in ministrstvi;
3.    
med nosilci javnih pooblastil, ki imajo javno
pooblastilo na podlagi zakona;
4.    
med upravno enoto in ministrstvom.
(2) Ministrstvo, pristojno za upravo,
odloča v sporih o pristojnosti:
1.    
med upravnimi enotami;
2.    
med upravnimi enotami in nosilci javnih
pooblastil, ki imajo javno pooblastilo na podlagi zakona.
(3) Ustavno sodišče odloča v sporih o
pristojnosti:
1.    
med sodišči in drugimi državnimi organi;
2.    
med državnimi organi in organi samoupravnih lokalnih
skupnosti;
3.    
med organi samoupravnih lokalnih skupnosti.
(4) V sporih o pristojnosti med
enotami ali izpostavami ministrstev ali nosilca javnega pooblastila, odloča
samo ministrstvo oziroma nosilec javnega pooblastila.
(5) Župan odloča v sporih o
pristojnosti:
1.    
med organi iste lokalne skupnosti;
2.    
med nosilci javnih pooblastil, ki imajo javno
pooblastilo na podlagi predpisa lokalne skupnosti;
3.    
med nosilci javnih pooblastil iz prejšnje
alinee in organi samoupravnih lokalnih skupnosti.
(6) Minister, pristojen za upravo,
odloča v sporih o pristojnosti med županom in svetom iste samoupravne lokalne
skupnosti.
(7) V drugih sporih o pristojnosti odloča
organ, ki je pristojen za nadzor nad delom obeh ali vseh organov v sporu.
27. člen
(1) Kadar sta dva organa izjavila, da
sta pristojna ali da nista pristojna za odločanje v isti upravni zadevi, poda
predlog za odločanje v sporu o pristojnosti organ, ki se je zadnji izrekel, da
ni pristojen oziroma organ, ki meni, da je drugi organ prevzel njegovo
pristojnost. Predlog lahko poda tudi stranka.
(2) Organ, ki odloča v sporu o
pristojnosti, s sklepom odloči, kateri organ je pristojen za upravno zadevo in
odpravi odločbo, ki jo je v upravni zadevi izdal nepristojni organ, oziroma
odpravi sklep, s katerim se je pristojni organ izrekel za nepristojnega, in
pošlje zadevo z dokumenti pristojnemu organu.
(3) (prenehal
veljati)
(4) V primeru iz prvega odstavka 21.
člena in v primeru iz 22. člena tega zakona spor o pristojnosti ni dopusten.
Zahtevo za takšen spor o pristojnosti organ, pristojen za odločanje v sporu o
pristojnosti, zavrže.
10. Katera uradna oseba je pooblaščena za
postopek in za odločanje
28. člen
(1) V upravni zadevi, za katero je
pristojen monokratičen (individualno voden) organ, izda odločbo v upravnem
postopku njegov predstojnik, če ni s predpisi o organizaciji tega organa ali z
drugimi predpisi določeno drugače.
(2) Predstojnik lahko pooblasti drugo
osebo, zaposleno pri istem organu, za odločanje v upravnih zadevah iz določene
vrste zadev.
(3) Pooblastilo za odločanje obsega
tudi pooblastilo za vodenje postopka pred odločitvijo.
(4) Inšpektor ima že po zakonu
pooblastilo za odločanje v upravnih zadevah.
29. člen
(1) Pri kolegijskih organih izdaja
odločbe v upravnih zadevah sam kolegijski organ, če ni z zakonom oziroma s
predpisom sveta samoupravne lokalne skupnosti določeno, da izdaja odločbe v
upravnem postopku predsednik kolegijskega organa.
(2) Kadar je za odločanje v upravni zadevi
pristojen kolegijski organ, vodi postopek do izdaje odločbe njegov član, ki ga
določi sam organ. Uradna oseba kolegijskega organa mora izpolnjevati pogoje za
vodenje postopka iz 31. člena tega zakona. V primeru, da take osebe v
kolegijskem organu ni, vodi postopek do izdaje odločbe uradna oseba, ki
izpolnjuje pogoje iz 31. člena tega zakona in jo kolegijski organ za to
pooblasti.
(3) V primeru iz prejšnjega odstavka
predloži oseba, ki je vodila postopek, kolegijskemu organu, ki je pristojen za
odločanje, pisno poročilo in predlog odločbe.
30. člen
(1) Predstojnik organa lahko pooblasti
drugo osebo, zaposleno pri istem organu, za vodenje posameznih dejanj v
postopku pred izdajo odločbe.
(2) Župan lahko pooblasti za vodenje
posameznih dejanj v postopku na drugi stopnji zaposlenega v upravi samoupravne
lokalne skupnosti.
(3) Če v pooblastilu ni omejitev, ima
uradna oseba pravico opravljati vsa dejanja v postopku, razen pravice izdajati
odločbe in take sklepe, s katerimi se konča postopek.
(4) Če predstojnik organa oziroma
župan ne izpolnjuje predpisanih pogojev za vodenje postopka, lahko postopek do
izdaje odločbe vodi samo uradna oseba, ki te pogoje izpolnjuje.
31. člen
(1) Upravni postopek lahko vodi in v
njem odloča oseba, ki izpolnjuje pogoje glede izobrazbe in strokovnega izpita
iz upravnega postopka.
(2) Strokovni izpit iz upravnega postopka
ni potreben za vodenje in odločanje v enostavnih upravnih zadevah, ki jih
določi vlada z uredbo.
(3) Strokovni izpit iz upravnega
postopka mora oseba opraviti najkasneje v treh mesecih od sklenitve delovnega
razmerja za delovno mesto, kjer je strokovni izpit iz upravnega postopka
določen kot pogoj za zasedbo delovnega mesta.
(4) Podrobnejše pogoje glede izobrazbe in
strokovnega izpita iz upravnega postopka predpiše vlada.
(5) Ministrstvo, pristojno za upravo
vodi evidenco opravljanja izpitov iz prejšnjega odstavka. Evidenca vsebuje
naslednje podatke: osebno ime osebe, ki je opravljala strokovni izpit, EMŠO,
vrsto in stopnjo njene izobrazbe, datum opravljanja izpita in uspeh na izpitu.
(6) Evidenca iz prejšnjega odstavka se
hrani trajno.
32. člen
(1) V upravnih zadevah, o katerih odločajo
nosilci javnih pooblastil, se glede vprašanja, katera oseba je pooblaščena za
odločanje oziroma za opravljanje posameznih dejanj v postopku, smiselno
uporabljajo določbe tega zakona, če drug zakon ne določa drugače.
(2) V primeru iz prejšnjega odstavka se za
predstojnika šteje poslovodni organ, razen če splošni akt nosilca javnega
pooblastila ne določa drugače.
11. Pravna pomoč
33. člen
(1) Za posamezna dejanja v postopku,
ki jih je treba opraviti izven območja pristojnega organa, zaprosi ta organ
tisti državni organ, na katerega območju je treba dejanje opraviti. Na enak
način so si dolžni dajati pravno pomoč med seboj tudi organi samoupravnih lokalnih
skupnosti.
(2) Ministrstvo lahko, kadar odloča na prvi
stopnji, za posamezna dejanja v postopku, ki jih je treba opraviti izven sedeža
ministrstva, zaprosi tisti državni organ, na katerega območju je treba dejanje
opraviti.
(3) Organ, ki vodi postopek, lahko
zaprosi drug organ za pojasnila in podatke, potrebne za ugotovitev dejstev,
pomembnih za izdajo odločbe.
34. člen
(1) Državni organi in organizacije, ki
imajo javno pooblastilo za odločanje v upravnih zadevah, morajo dajati drug
drugemu pravno pomoč v upravnem postopku. Za tako pomoč prosijo s posebnim zaprosilom.
(2) Zaprošeni organ kot tudi
organizacija iz prejšnjega odstavka mora ugoditi zaprosilu v mejah svojega
območja in delovnega področja brez odlašanja, najpozneje pa v 30 dneh od
prejema zaprosila.
(3) Od sodišča se lahko zaprosi pravna
pomoč za posamezna dejanja v postopku samo, če zakon tako določa.
(4) Organ lahko zaprosi sodišče naj mu
pošlje dokumente, ki so mu potrebni v upravnem postopku. Sodišče mora ugoditi
takemu zaprosilu, če se s tem ne ovira sam sodni postopek. Sodišče lahko določi
rok, v katerem mu je treba dokumente vrniti.
(5) Za pravno pomoč v razmerju s
tujimi organi veljajo določbe mednarodnih pogodb, če teh ni, pa načelo
vzajemnosti. Če nastane dvom o vzajemnosti, da o tem pojasnilo ministrstvo,
pristojno za zunanje zadeve.
(6) Domači organi dajejo tujim organom
pravno pomoč na način, kot to določa zakon. Organ odreče pravno pomoč, če se
prosi za dejanje, ki nasprotuje javnemu redu. Dejanje, za katero prosi tuji
organ, se lahko opravi tudi na način, ki ga želi tuji organ, če tak postopek ne
nasprotuje javnemu redu.
(7) Če v mednarodnih pogodbah ni
predvidena možnost neposredne pravne pomoči med domačimi in tujimi organi,
občujejo domači organi s tujimi organi preko ministrstva, pristojnega za
zunanje zadeve.
34.a člen
Upravljavci zbirk osebnih podatkov, ki
razpolagajo s podatki, ki so potrebni za ugotovitev dejstev v zvezi z vodenjem
in odločanjem v upravnem postopku, so dolžni na podlagi obrazložene zahteve
organa, brezplačno, najkasneje v roku 15 dni, posredovati zahtevane podatke. Zahteva
mora vsebovati navedbo zahtevanih podatkov, pravno podlago za posredovanje,
namen njihove uporabe in številko upravne zadeve.
B) IZLOČITEV
35. člen
Predstojnik oziroma pooblaščena uradna
oseba organa ne sme odločati ali opravljati posameznih dejanj v postopku:
1.    
če je v zadevi, o kateri teče postopek,
stranka, soupravičenec oziroma sozavezanec, priča, izvedenec, pooblaščenec ali
zakoniti zastopnik stranke;
2.    
če je stranka ali njen zakoniti zastopnik ali
pooblaščenec z njo v krvnem sorodstvu v ravni vrsti ali v stranski vrsti do
vštetega četrtega kolena ali če je z njo v zakonski zvezi, ali v svaštvu do
vštetega drugega kolena, četudi je zakonska zveza prenehala, ali če z njo živi
ali je živela v izvenzakonski skupnosti;
3.    
če je skrbnik, posvojitelj, posvojenec ali
rejnik stranke, njenega zakonitega zastopnika ali pooblaščenca;
4.    
če je bila udeležena v postopku na prvi stopnji
ali je sodelovala pri odločanju.
36. člen
Uradna oseba, ki naj bi odločila v določeni
upravni zadevi ali opravila kakšno dejanje v postopku, mora takoj, ko zve za
kakšen izločitveni razlog iz 35. člena tega zakona, prenehati s kakršnimkoli
nadaljnjim delom v zadevi in to sporočiti organu, pristojnemu za odločanje o
izločitvi. Če uradna oseba misli, da so podane kakšne druge okoliščine, ki
opravičujejo njeno izločitev, sporoči to omenjenemu organu, ne sme pa prenehati
z delom.
37. člen
(1) Stranka lahko zahteva izločitev
uradne osebe iz razlogov naštetih v 35. členu tega zakona, lahko pa tudi, kadar
druge okoliščine vzbujajo dvom o njeni nepristranosti. Pri tem mora stranka
navesti okoliščine, zaradi katerih je po njenem mnenju podan kakšen razlog za
izločitev.
(2) Uradna oseba, katere izločitev je
zahtevala stranka iz kakšnega od razlogov, naštetih v 35. členu tega zakona, ne
sme do izdaje sklepa o taki zahtevi opravljati nobenih dejanj v postopku, razen
tistih, ki se ne smejo odlagati.
38. člen
(1) O izločitvi ministra odloči vlada.
O izločitvi predstojnikov organov in organizacij v sestavi ministrstev in
uradnih oseb v ministrstvu odloča minister.
(2) O izločitvi uradne osebe v organih
ter organizacijah v sestavi ministrstev odloča predstojnik organa oziroma
organizacije.
(3) O izločitvi načelnika upravne
enote odloča minister, pristojen za upravo.
(4) O izločitvi uradne osebe upravne
enote odloča načelnik upravne enote.
(5) O izločitvi uradnih oseb nosilcev
javnih pooblastil odloča predstojnik organa, ki odloča o pritožbi zoper odločbo
take organizacije, če pritožba ni dovoljena, pa minister, ki vodi ministrstvo,
v katerega delovno področje spada upravna zadeva.
(6) O izločitvi uradnih oseb uprave
samoupravne lokalne skupnosti odloča tajnik oziroma direktor uprave samoupravne
lokalne skupnosti.
(7) O Izločitvi tajnika oziroma
direktorja uprave samoupravne lokalne skupnosti odloča župan.
(8) O izločitvi župana odloča predstavniški
organ samoupravne lokalne skupnosti.
(9) O izločitvi uradne osebe v zadevah
iz prenešene državne pristojnosti na samoupravno lokalno skupnost odloči
pristojno ministrstvo, ki določi drugo uradno osebo.
(10) O izločitvi se odloči s sklepom.
39. člen
(1) V sklepu o izločitvi je treba
določiti uradno osebo, ki bo namesto izločene osebe opravljala posamezna
dejanja ali vodila celoten postopek oziroma odločila o zadevi.
(2) Zoper sklep, s katerim je
zavrnjena zahteva stranke za izločitev, je dovoljena pritožba.
40. člen
Določbe tega zakona o izločitvi se smiselno
uporabljajo tudi za člane kolegijskih organov in druge funkcionarje ter druge
osebe, ki bi bile pooblaščene za odločanje v upravnih zadevah oziroma
opravljanje dejanj v postopku.
41. člen
(1) Določbe tega zakona o izločitvi se
smiselno uporabljajo tudi za zapisnikarje.
(2) Sklep o izločitvi zapisnikarja
izda uradna oseba, ki vodi postopek.
III. poglavje
STRANKA IN NJENO ZASTOPANJE
1. Stranka
42. člen
(1) Stranka v upravnem postopku je
lahko vsaka fizična oseba in pravna oseba zasebnega ali javnega prava, na
katere zahtevo je začet postopek ali zoper katero teče postopek.
(2) Stranke so lahko tudi drugi
(skupina oseb, itd.), če so lahko nosilci pravic in obveznosti, o katerih se
odloča v upravnem postopku.
43. člen
(1) Pravico udeleževati se postopka
ima tudi oseba, ki izkaže pravni interes. Pravni interes izkaže oseba, ki
zatrjuje, da vstopa v postopek, zaradi varstva svojih pravnih koristi (stranski
udeleženec).
(2) Pravna korist je neposredna, na
zakon ali drug predpis oprta osebna korist.
(3) Oseba iz prvega odstavka tega
člena ima v postopku enake pravice in dolžnosti kot stranka, če zakon ne določa
drugače.
(4) Oseba, ki zahteva udeležbo v postopku,
mora v svoji vlogi navesti, v čem je njen pravni interes.
44. člen
Organ mora ves čas med postopkom po uradni
dolžnosti skrbeti za to, da so v postopku udeleženi vsi, na katerih pravice ali
pravne koristi bi lahko vplivala odločba.
45. člen
(1) Državni tožilec, državni pravobranilec
in drugi državni organi, ki so po zakonu upravičeni v upravnem postopku
zastopati javne koristi, imajo v mejah takega pooblastila pravice in dolžnosti
stranke.
(2) Organi iz prvega odstavka tega
člena ne morejo imeti v upravnem postopku večjih pravic, kot jih imajo stranke.
2. Procesna sposobnost in zakoniti
zastopnik
46. člen
(1) Stranka, ki je poslovno popolnoma
sposobna, lahko sama opravlja dejanje v postopku (procesna sposobnost).
(2) Polnoletna oseba, ki ji je delno
omejena poslovna sposobnost, je procesno sposobna v mejah svoje poslovne
sposobnosti.
(3) Mladoletnik, ki ni pridobil
popolne poslovne sposobnosti, je procesno sposoben v mejah, v katerih mu je
priznana poslovna sposobnost.
(4) Tuj državljan, ki ni procesno
sposoben po pravu svoje države, je pa procesno sposoben po našem zakonu, lahko
sam opravlja procesna dejanja.
47. člen
(1) Stranko, ki nima procesne
sposobnosti, zastopa njen zakoniti zastopnik.
(2) Zakoniti zastopnik je določen z
zakonom ali z aktom pristojnega organa na podlagi zakona.
(3) Zakoniti zastopnik lahko opravlja
v imenu stranke vsa procesna dejanja razen v primerih, ko je s predpisom
določeno, da mora imeti za posamezna procesna dejanja posebno dovoljenje.
(4) Organ lahko od osebe, ki nastopa
kot zakoniti zastopnik, zahteva, da predloži dokazila, da je strankin zakoniti
zastopnik.
(5) Če organ, ki vodi postopek,
ugotovi, da zakoniti zastopnik osebe, ki je pod skrbništvom, ne kaže potrebne
skrbnosti pri zastopanju, naznani to skrbstvenemu organu.
48. člen
(1) Pravna oseba opravlja dejanja v
postopku po zakonitem zastopniku, ki ga določa zakon oziroma splošni akt pravne
osebe v skladu z zakonom.
(2) Monokratično voden državni organ
opravlja dejanja v postopku po predstojniku oziroma po predstavniku, ki ga
določi predstojnik. Kolegijski državni organ opravlja dejanja v postopku po
predsedniku oziroma po osebi, ki jo določi sam organ.
(3) Določbe prvega in drugega odstavka
tega člena veljajo tudi za organe samoupravnih lokalnih skupnosti.
(4) Osebe iz drugega odstavka 42.
člena tega zakona, opravljajo dejanja v postopku po osebi, ki jo določijo, če
ni v posebnih predpisih drugače določeno.
49. člen
Organ mora med postopkom ves čas po uradni
dolžnosti paziti na to, ali je tisti, ki nastopa kot stranka, lahko stranka v
postopku, in ali zastopa procesno nesposobno stranko njen zakoniti zastopnik.
50. člen
(1) Če stranka med postopkom umre
(fizična oseba) ali preneha (pravna oseba), se postopek nadaljuje, če gre v
postopku za pravico, obveznost ali pravno korist, ki lahko preide na pravne
naslednike.
(2) Če med postopkom zaradi prenosa
lastninske pravice ali drugih podobnih razlogov oseba pridobi možnost nastopati
kot stranka v postopku, jo organ na to opozori in ji omogoči, da prevzame
položaj stranke.
(3) Če pristojni organ pravni osebi
pravnomočno prepove delovanje, se postopek nadaljuje v skladu s prvim odstavkom
tega člena ali ustavi.
(4) Če postopka ni mogoče nadaljevati,
organ ustavi postopek s sklepom, ki ga razglasi na oglasni deski in na enotnem
državnem portalu e-uprava. Zoper ta sklep je dovoljena pritožba.
3. Začasni zastopnik
51. člen
(1) Če procesno nesposobna stranka
nima zakonitega zastopnika ali je treba opraviti kakšno dejanje zoper osebo,
katere prebivališče je neznano in nima pooblaščenca, ji postavi organ, ki vodi
postopek, začasnega zastopnika, če to narekuje nujnost zadeve ali interes
stranke in je treba izvesti postopek. Organ, ki je postavil začasnega
zastopnika procesno nesposobni stranki, mora o tem nemudoma obvestiti
skrbstveni organ. Če pa je postavil začasnega zastopnika komu, čigar
prebivališče je neznano, razglasi svoj sklep na oglasni deski in na enotnem
državnem portalu e-uprava, po potrebi pa tudi na drug primeren način.
(2) Organ postavi stranki začasnega
zastopnika tudi v primeru, ko si koristi stranke in njenega zakonitega
zastopnika nasprotujejo in v primeru, ko imata stranki z nasprotnim interesom
istega zakonitega zastopnika.
(3) Če stranka, ki ni fizična oseba,
nima zastopnika, predstavnika, pa tudi ne pooblaščenca, postavi organ, ki vodi
postopek, ob pogojih iz prvega odstavka tega člena taki stranki začasnega
zastopnika in ji to brez odlašanja sporoči.
(4) Začasni zastopnik se postavi tudi
takrat, kadar je treba opraviti dejanje, ki ga ni mogoče odložiti, stranke
oziroma njenega pooblaščenca ali zastopnika pa ni mogoče pravočasno povabiti.
To je treba takoj sporočiti stranki, pooblaščencu oziroma zastopniku.
(5) Postavljena oseba mora sprejeti
zastopanje. Zastopanje sme odkloniti samo iz razlogov, ki so določeni v
posebnih predpisih. Začasni zastopnik sodeluje samo v postopku oziroma pri
dejanju, za katerega je postavljen, in le toliko časa, dokler so podani razlogi
za to.
(6) Začasni zastopnik ima v postopku
oziroma pri dejanjih za katerega je postavljen vse pravice in dolžnosti
zakonitega zastopnika.
4. Skupni predstavnik
52. člen
(1) Če ni s posebnim predpisom drugače
določeno, lahko dvoje ali več strank skupaj nastopa v isti zadevi. V takem
primeru morajo navesti, katera od njih bo nastopila kot njihov skupni
predstavnik ali pa postaviti skupnega pooblaščenca.
(2) Če poseben pravni predpis tega ne
prepoveduje, lahko organ, ki vodi postopek, naloži s sklepom strankam, ki so
udeležene v postopku z istovetnimi zahtevki ali obveznostmi naj v določenem
roku navedejo, katera od njih jih bo predstavljala, ali pa da postavijo
skupnega pooblaščenca. Če stranke temu sklepu ne ugodijo, jim lahko organ s
sklepom določi skupnega predstavnika, ki obdrži to lastnost toliko časa, dokler
stranke ne postavijo drugega skupnega predstavnika ali pooblaščenca. Zoper tak
sklep imajo stranke pravico pritožbe, ki pa ne zadrži izvršitve.
(3) Tudi tedaj, kadar stranke imajo
skupnega predstavnika oziroma pooblaščenca oziroma jim je skupni predstavnik
postavljen s sklepom organa, obdrži vsaka stranka pravico samostojno vlagati
pritožbo in uporabljati druga pravna sredstva.
(4) Če stranka nastopa v postopku tudi
sama, mora procesna dejanja opravljati v rokih, ki tečejo za skupnega
predstavnika.
5. Pooblaščenec
53. člen
(1) Stranka oziroma njen zakoniti
zastopnik lahko določi pooblaščenca, ki jo zastopa v postopku, razen pri
dejanjih, pri katerih mora stranka sama dajati izjave.
(2) Dejanja v postopku, ki jih opravi
pooblaščenec v mejah pooblastila, imajo enak pravni učinek, kot če bi jih
opravila sama stranka.
(3) Poleg pooblaščenca lahko stranka
na obravnavi ali izven nje tudi sama daje izjave, organ pa lahko zahteva izjave
od nje same.
(4) Če je stranka navzoča, ko da njen
pooblaščenec ustno izjavo, lahko takoj nato spremeni ali prekliče njegovo
izjavo. Če se pisni ali ustni izjavi stranke in njenega pooblaščenca, ki se
tičeta dejstev, ne ujemata, presodi organ, ki vodi postopek, obe izjavi po 10.
členu tega zakona.
(5) Če stranka, ki stalno živi v tujini,
uveljavlja v Republiki Sloveniji kakšno pravico v upravnem postopku, mora imeti
pooblaščenca v tem postopku, če iz kakršnih koli razlogov ne more osebno
sodelovati v postopku.
54. člen
(1) Pooblaščenec je lahko vsak, kdor
je poslovno popolnoma sposoben.
(2) Za zastopanje pred organom se
lahko pooblasti tudi odvetniška družba. V tem primeru se šteje, da je
pooblastilo dano vsem odvetnikom pooblaščene odvetniške družbe.
(3) Za zastopanje se lahko pooblasti
tudi fizična ali pravna oseba, ki je registrirana za opravljanje določene
dejavnosti, ki je v neposredni zvezi s pravicami in obveznostmi, ki jih
uveljavlja stranka.
(4) Če organ ugotovi, da pooblaščenec,
ki ni odvetnik, očitno ni sposoben za zastopanje, opozori stranko na škodljive
posledice, ki ji lahko nastanejo.
55. člen
(1) Pooblastilo se lahko da pisno ali
ustno na zapisnik.
(2) Če stranka ne zna pisati ali se ne
more podpisati, mora biti pooblastilo dano ustno na zapisnik. Če to ni mogoče
zaradi bolezni stranke ali drugih utemeljenih razlogov, lahko da pisno
pooblastilo, ki ga podpišeta dve priči. Priči podpišeta pisno pooblastilo
potem, ko je bilo prebrano stranki in je stranka izjavila, da se z njegovo
vsebino strinja.
(3) Če organ dvomi v pristnost pisnega
pooblastila, lahko s sklepom odredi, naj stranka ali priči pred organom ali
notarjem potrdijo pisno pooblastilo.
(4) Uradna oseba, ki vodi postopek ali
opravlja posamezna dejanja v postopku, lahko izjemoma dovoli, da opravi
posamezno dejanje v imenu stranke kot njen pooblaščenec brez pooblastila član
njene družine ali gospodinjstva, oseba, ki je pri njej zaposlena ali pa kdo
drug, če ga pozna in ne dvomi o obstoju in obsegu pooblastila. Če zahteva taka
oseba uvedbo postopka ali če da med postopkom izjavo, ki je v nasprotju s
prejšnjo izjavo stranke, zahteva uradna oseba od nje, naj predloži v določenem
roku naknadno pooblastilo.
(5) Organ lahko dovoli, da opravi
procesna dejanja za stranko oseba, ki ni predložila pooblastila, vendar ji
naloži, da v določenem roku predloži pooblastilo in izkaže v pooblastilu
odobritev že opravljenih dejanj. Do predložitve pooblastila ni dovoljeno izdati
odločbe. Če po izteku roka ni predloženo pooblastilo, se opravljena dejanja ne
upoštevajo.
(6) Če oseba iz četrtega ali petega
odstavka tega člena v roku, ki ga določi organ, ne predloži pooblastila za
vloženo zahtevo oziroma za vloženo pritožbo ali izredno pravno sredstvo, organ
zavrže takšno vlogo, razen če je dolžan nadaljevati postopek po uradni
dolžnosti. Organ zavrže vlogo s sklepom, zoper katerega je dovoljena pritožba.
56. člen
(1) Če je pooblastilo v obliki zasebne
listine, pa nastane dvom o njegovi pristnosti, se lahko naloži, naj se predloži
overjeno pooblastilo ali da pooblastilo ustno na zapisnik.
(2) Pravilnost pooblastila se
preizkusi po uradni dolžnosti. V primeru, da ugotovi pomanjkljivosti
pooblastila, organ pozove stranko ali pooblaščenca, naj te pomanjkljivosti
odpravi. Organ v takšnem primeru ravna po petem in šestem odstavku 55. člena
tega zakona.
57. člen
(1) Pooblastilo se lahko da za ves
postopek ali samo za posamezna dejanja, lahko pa se tudi časovno omeji. Pooblastilo
se lahko da tudi samo za sprejem dokumentov (vročanje).
(2) Pooblastilo ne preneha, če stranka
umre, izgubi procesno sposobnost ali če se zamenja njen zakoniti zastopnik;
pravni naslednik stranke oziroma njen novi zakoniti zastopnik pa lahko prekliče
prejšnje pooblastilo.
(3) Pooblastilo preneha s prenehanjem
pravne osebe, ki ga je dala.
(4) Ob stečaju preneha pooblastilo, ki
ga je dal stečajni dolžnik, ko nastopijo posledice začetka stečajnega postopka.
Če je pravni osebi potrebno odvrniti škodo, je pooblaščenec, ne glede na
prejšnji odstavek, dolžan še en mesec opravljati procesna dejanja.
58. člen
(1) Stranka lahko pooblastilo vsak čas
prekliče, pooblaščenec pa se mu lahko ob vsakem času odpove.
(2) Preklic oziroma odpoved
pooblastila se mora naznaniti organu pisno ali ustno na zapisnik.
(3) Preklic oziroma odpoved pooblastila
velja od trenutka, ko se pisno ali ustno na zapisnik naznani, če ni v preklicu
določen drugačen rok prenehanja, oziroma če je v postopku udeležena stranka z
nasprotnim interesom, ko se odpoved ali preklic naznani tudi njej.
(4) Pooblastila ni mogoče odpovedati
med dejanjem v postopku.
59. člen
(1) Če je pooblaščenec odvetnik, pa v
pooblastilu, ki mu ga je dala stranka, ni omejitev in konkretno določenih
procesnih pravic, ima odvetnik pravico opravljati vsa procesna dejanja v
postopku o tej upravni zadevi, zlasti pa vložiti in umakniti zahtevo ali
prošnjo, pripoznati nasprotni zahtevek, skleniti poravnavo, vložiti pritožbo,
zahtevati izvršbo, sprejeti od stranke z nasprotnim interesom plačilo stroškov
postopka ter prenesti pooblastilo na drugega odvetnika v celoti ali za
posamezna dejanja. O slednjem mora odvetnik nemudoma obvestiti stranko.
(2) Za vložitev izrednih pravnih
sredstev mora odvetnik predložiti posebno pooblastilo.
(3) Odvetnika lahko nadomešča
odvetniški kandidat, ki je pri njemu zaposlen, ali odvetniški pripravnik, ki
dela v njegovi pisarni, če je to izrecno navedeno v pooblastilu.
(4) Če stranko v postopku zastopa
oseba, ki ni odvetnik in v pooblastilu ni omejitev, lahko pooblaščenec opravlja
vsa procesna dejanja, vendar pa mora imeti izrecno pooblastilo za umik zahteve,
za sklenitev poravnave, za prenos pooblastila na drugega ter za vložitev
izrednih pravnih sredstev.
60. člen
Določbe tega zakona, ki se nanašajo na stranke,
veljajo smiselno tudi za njihove zakonite zastopnike, začasne zastopnike,
predstavnike in pooblaščence.
61. člen
(1) Stranki je treba dovoliti, da
pripelje v zadevah, za katere se zahteva strokovno poznavanje vprašanj v zvezi
s predmetom postopka, strokovnjaka, ki ji bo dajal pojasnila in nasvete
(strokovni pomočnik). Ta ne zastopa stranke.
(2) Stranka ne sme pripeljati kot
strokovnega pomočnika nekoga, ki ni opravilno sposoben.
IV. poglavje
JEZIK V POSTOPKU
62. člen
(1) Upravni postopek se vodi v slovenskem
jeziku. V tem jeziku se vlagajo vloge, pišejo odločbe, sklepi, zapisnik, uradni
zaznamki in druga pisanja ter se opravljajo vsa dejanja v postopku.
(2) Na območjih občin, kjer sta pri
organu poleg slovenskega jezika uradna jezika tudi italijanski oziroma
madžarski jezik (v nadaljevanju: jezik narodne skupnosti), upravni postopek
teče v slovenskem jeziku in jeziku narodne skupnosti, če stranka v tem jeziku
vloži zahtevo, na podlagi katere se postopek začne oziroma, če stranka to
zahteva kadarkoli med postopkom.
(3) Če so v postopku udeležene tudi
stranke, ki niso zahtevale postopka v jeziku narodne skupnosti na način iz
prejšnjega odstavka, postopek teče v slovenskem jeziku in jeziku narodne
skupnosti.
(4) Kadar organ na območjih občin,
kjer je uradni jezik poleg slovenskega jezika tudi jezik narodne skupnosti,
odloči brez poprejšnjega zaslišanja stranke, izda odločbo v slovenskem jeziku
in jeziku narodne skupnosti, ustno odločbo pa izda v jeziku, ki ga stranka
razume.
(5) Pripadniki italijanske in madžarske
narodne skupnosti imajo v postopku pred organi izven območja, na katerem sta
uradna jezika tudi italijanski in madžarski jezik, pravico uporabljati svoj
jezik.
(6) Če vloga ni vložena v uradnem
jeziku, organ ravna tako, kot je predpisano za ravnanje za nepopolno oziroma
pomanjkljivo vlogo.
(7) Stranke in drugi udeleženci
postopka, ki ne znajo jezika, v katerem teče postopek ali ga ne more
uporabljati zaradi invalidnosti, imajo pravico spremljati potek postopka po
tolmaču. Organ jih je dolžan o tem poučiti.
V. poglavje
OBČEVANJE ORGANOV IN STRANK
1. Vloge
63. člen
(1) Z vlogami so mišljene zahteve,
predlogi, prijave, prošnje, pritožbe, ugovori in druga dejanja, s katerimi se
posamezniki ali pravne osebe oziroma organizacije obračajo na organe.
(2) Vloga se lahko vloži v pisni obliki.
Pisna vloga je vloga, ki je napisana ali natisnjena in lastnoročno podpisana
(vloga v fizični obliki), ali vloga, ki je v elektronski obliki in je podpisana
z varnim elektronskim podpisom s kvalificiranim potrdilom. Pisna vloga se
praviloma izroči neposredno organu, pošlje po pošti, po elektronski poti ali
preko osebe, ki opravlja posredovanje vlog kot svojo dejavnost (poslovni
ponudnik). Vloga v elektronski obliki se vloži tako, da se pošlje po
elektronski poti informacijskemu sistemu organa ali enotnemu informacijskemu
sistemu za sprejem vlog, vročanje in obveščanje. Informacijski sistem vložniku
samodejno potrdi prejem vloge.
(3) Vloga se lahko vloži tudi na
predpisanem ali drugače pripravljenem obrazcu. Ne glede na določbe drugih
predpisov se za obrazce, predpisane zgolj v fizični obliki, šteje, da so z
enako vsebino predpisani tudi v elektronski obliki.
(4) Pristojni organ vzpostavi za organe
državne uprave in nosilce javnih pooblastil, ki izvajajo naloge iz državne pristojnosti,
enotni informacijski sistem za sprejem vlog, vročanje in obveščanje. Ta
informacijski sistem lahko pod pogoji, ki jih določi vlada, na podlagi pisnega
dogovora uporabljajo tudi organi samoupravnih lokalnih skupnosti in nosilci
javnih pooblastil, ki izvajajo naloge iz občinske pristojnosti.
(5) Pogoje in način vložitve vlog v
elektronski obliki oziroma po elektronski poti, vročanje po elektronski poti
ter organizacijo in delovanje informacijskega sistema za sprejem vlog, vročanje
in obveščanje uredi vlada z uredbo.
(6) Vloga se lahko vloži tudi ustno pri
organu na zapisnik.
(7) Vlada lahko z uredbo določi seznam
vlog, ki se lahko vložijo tudi po telefonu ali elektronski poti brez varnega
elektronskega podpisa s kvalificiranim potrdilom, in način identifikacije
strank v teh primerih.
(8) Če je to potrebno za nemoteno delovanje
informacijskega sistema za sprejem vlog, vročanje in obveščanje, se lahko
znotraj tega sistema posamezni vlogi določi računalniška identifikacijska
številka.
(9) Overitelji, ki izdajajo kvalificirana
potrdila, ki vsebujejo uradno dodeljene identifikacijske oznake, lahko od
državnega organa, ki dodeljuje takšno oznako, zahtevajo preveritev pravilnosti
takšne oznake tako, da mu posredujejo podatke o imetniku potrdila ali tretje osebe,
na katero se nanašajo podatki v potrdilu, in takšno oznako ter zahtevajo
odgovor organa o ujemanju posredovanih podatkov s podatki v uradni evidenci.
64. člen
(1) Vloga se izroči organu, ki je pristojen
za sprejem; vloži se lahko vsak delavnik med poslovnim časom, po elektronski
poti pa ves čas.
(2) Vloge se lahko vložijo tudi pri
organih, ki opravljajo naloge enotnih vstopnih točk. Organi, ki opravljajo
naloge enotnih vstopnih točk, morajo vloge nemudoma v fizični obliki ali po
elektronski poti, podpisane z varnim elektronskim podpisom organa, posredovati
pristojnim organom. Organ mora s takšno vlogo postopati enako kot z vlogo, ki
jo dobi po elektronski poti neposredno od stranke. 
(3) Vlada z uredbo določi seznam vlog in
enotne vstopne točke iz prejšnjega odstavka.
65. člen
(1) Organ, ki je pristojen za sprejem vloge
oziroma ustnega sporočila, je dolžan sprejeti vlogo v fizični obliki, ki se mu
izroči, oziroma vzeti ustno sporočilo na zapisnik oziroma na predpisan ali
drugače pripravljen obrazec in pri tem ugotoviti istovetnost vložnika, razen v
primerih, ko je vložnik uradni osebi osebno znan.
(2) Uradna oseba na zahtevo vložnika, na
podlagi njegovih navedb, izpolni predpisan ali drugače pripravljen obrazec
vloge, razen obrazcev vlog v zvezi z javnimi razpisi. Vložnik s podpisom vloge
jamči, da so podatki pravilni in resnični. Vlada z uredbo lahko določi upravne
zadeve, v katerih uradna oseba ni dolžna izpolnjevati obrazca vloge na zahtevo
vložnika, če bi to bistveno oviralo izvrševanje zakonskih pristojnosti organa
ali uveljavljanje pravic in pravnih koristi drugih strank.
(3) Uradna oseba,
ki sprejme vlogo v fizični obliki, oziroma vzame ustno sporočilo na zapisnik,
oziroma na predpisan ali drugače pripravljen obrazec, mora vložniku na njegovo
ustno zahtevo potrditi prejem. Za tako potrdilo se taksa ne plača.
(4) Če organ ni
pristojen za sprejem vloge v fizični obliki, za sprejem ustne vloge na zapisnik
oziroma na predpisan ali drugače pripravljen obrazec, uradna oseba na to
opozori vložnika in ga napoti k pristojnemu organu. Če vložnik kljub temu
zahteva, da se njegova vloga ali ustno sporočilo sprejme, je uradna oseba
dolžna to storiti. Tako vlogo organ s sklepom zavrže zaradi nepristojnosti.
(5) Če dobi organ
po pošti, brzojavno ali po elektronski poti vlogo, ki je ni pristojen sprejeti,
pa ni nobenega dvoma o tem, kateri organ jo je pristojen sprejeti, jo pošlje
brez odlašanja pristojnemu organu oziroma sodišču in to sporoči stranki. Če
organ, ki je dobil vlogo, ne more ugotoviti, kateri organ je zanjo pristojen,
izda brez odlašanja sklep, s katerim zavrže vlogo zaradi nepristojnosti, in ga
takoj pošlje stranki.
(6) Zoper sklep po
četrtem in petem odstavku
tega člena je dovoljena pritožba.
(7) Ne glede na
določbe prejšnjih odstavkov tega člena ravna organ po prvem odstavku 129. člena
tega zakona, če ugotovi, da se vloga ne nanaša na upravno zadevo.
66. člen
(1) Vloga mora biti razumljiva in mora
obsegati vse, kar je treba, da se lahko obravnava. Predvsem mora obsegati:
navedbo organa, kateremu se pošilja, zadevo, katere se tiče, zahtevek oziroma
predlog, navedbo o tem, kdo je morebitni zastopnik ali pooblaščenec, osebno
ime, firmo oziroma osebno ime vlagatelja, prebivališče (naslov) oziroma sedež
vložnika oziroma njegovega zastopnika ali pooblaščenca. Organ lahko na obrazcu
vloge, ob sprejemu vloge ali z dopisom za dopolnitev vloge zahteva od stranke,
da navede svojo uradno dodeljeno identifikacijsko številko, če je to potrebno
zaradi identifikacije stranke ali zaradi pridobivanja podatkov iz uradnih evidenc.
(2) Vloga mora vsebovati tudi druge
sestavine, ki jih določa zakon ali drug predpis.
(3) Organ na obrazcu vloge ali med
postopkom lahko seznani vložnika, ki v registru stalnega prebivalstva ni
prijavil elektronskega naslova za vročanje, da se mu dokumenti lahko vročajo v
elektronski obliki in da se ga nezavezujoče obvešča o stanju in teku postopka,
če prostovoljno sporoči naslov varnega elektronskega predala ali naslov drugega
elektronskega predala in telefonsko številko mobilnega telefona.
(4) Ne glede na
določbe področnih zakonov in podzakonskih predpisov, v postopku, ki se začne na
zahtevo stranke, vlogi ni potrebno prilagati potrdil, izpiskov in drugih
podatkov o dejstvih iz uradnih evidenc, ki jih vodijo upravni in drugi državni
organi, organi samoupravnih lokalnih skupnosti ali nosilci javnih pooblastil.
Organ v tem primeru ravna po 139. členu tega zakona. Če stranka v skladu z
zakonom izjavi, da prepoveduje organu, da si po uradni dolžnosti pridobi njene
osebne podatke iz uradnih evidenc oziroma da želi te podatke pridobiti sama, se
vloga šteje za popolno, ko so priložena dokazila, ki jih zahteva predpis.
(5) Ne glede na
določbe področnih zakonov in podzakonskih predpisov vlogi ni potrebno prilagati
potrdil, izpiskov in drugih podatkov o dejstvih iz uradnih evidenc, če stranka
ta dejstva pred organom dokaže z osebnim dokumentom ali drugo javno listino. Če
gre za dejstva, ki se s časom spreminjajo in organ podvomi v njihovo
resničnost, si organ na način iz prejšnjega odstavka priskrbi podatke iz uradnih
evidenc.
(6) Vložnik
mora vlogo podpisati, razen če to zaradi oblike vloge ni mogoče. Izjemoma jo
lahko podpiše namesto njega njegov zakonec, oče ali mati, sin ali hči ali pa
odvetnik, ki je po strankinem pooblastilu vlogo sestavil. Kdor podpiše vložnika,
mora na vlogi podpisati svoje osebno ime in pristaviti svoj naslov.
(7) Če
vložnik ne zna pisati ali se ne more podpisati, ga podpiše kdo drug, ki zna
pisati; ta se mora podpisati tudi sam in pristaviti svoj naslov.
67. člen
(1) Če je vloga nepopolna ali nerazumljiva,
je samo zaradi tega ni dovoljeno zavreči. Organ, mora v roku petih delovnih dni
zahtevati, da se pomanjkljivosti odpravijo, in določiti vložniku rok, v katerem
jo mora popraviti. Zahtevo v obliki dopisa za odpravo pomanjkljivosti se pošlje
ali izroči vložniku, če je podal vlogo neposredno pri organu.
(2) Če stranka pomanjkljivosti odpravi v
roku, se šteje, da je vloga vložena takrat, ko je bila vložena vloga, s katero
so pomanjkljivosti odpravljene. Če stranka v tem roku pomanjkljivosti ne
odpravi, organ s sklepom zavrže vlogo. Zoper ta sklep je dovoljena pritožba.
(3) Če dobi organ vlogo, ki ne izpolnjuje
pogojev iz drugega odstavka 63. člena glede podpisa, pa dvomi, ali je vlogo res
poslal tisti, ki je naveden kot vložnik, zahteva, naj stranka tako prejeto
vlogo potrdi s pisno potrditvijo, razen če gre za primer iz sedmega odstavka
63. člena tega zakona. Če stranka ne ravna tako v določenem ji roku, organ
ravna po prejšnjem odstavku.
(4) Enako kot v prejšnjem odstavku ravna
organ tudi, če podvomi v pristnost podpisa na pisni vlogi, ki je ni prejel
osebno od vložnika.
68. člen
(1) Vloga je vložena pravočasno, če jo
pristojni organ prejme, preden izteče rok. Če je vloga poslana po elektronski
poti, se šteje za pravočasno, če jo je pred iztekom roka prejel informacijski
sistem organa ali informacijski sistem za sprejem vlog, vročanje in obveščanje.
(2) Če se vloga pošlje priporočeno po
pošti, se za dan, ko je organ prejel vlogo, šteje dan oddaje na pošto.
(3) Za osebe, ki so v vojaški službi, se za
dan, ko je organ prejel vlogo, šteje dan, ko te osebe izročijo vlogo vojaški
enoti oziroma poveljstvu. To velja tudi za civilne osebe, ki službujejo v
Slovenski vojski, če v kraju, kjer službujejo, ni redne pošte.
(4) Za osebe, ki jim je vzeta prostost, se
za dan, ko je organ prejel vlogo, šteje dan, ko te osebe izročijo vlogo upravi
zavoda, v katerem so. Uprava zavoda, ki sprejme vlogo, mora vložniku na njegovo
ustno zahtevo potrditi prejem. Za tako potrdilo se taksa ne plača.
(5) Če je sicer pravočasno vložena vloga
nepopolna ali nerazumljiva, pa vložnik pomanjkljivosti odpravi v roku, ki ga je
določila uradna oseba, se šteje, da je vloga pravočasna.
69. člen
Če obsega vloga več zahtevkov, ki jih je
treba ločeno reševati, vzame organ, ki je sprejel vlogo, v reševanje zahtevke,
za katere je pristojen, glede drugih pa ravna po četrtem
in petem odstavku 65. člena tega zakona.
2. Vabila
70. člen
(1) Organ, ki vodi postopek, ima
pravico povabiti tistega, čigar navzočnost je v postopku potrebna, če prebiva na
njegovem območju. Praviloma ni dovoljeno povabiti koga zato, da se mu vroči
odpravek odločbe ali sklepa ali da se mu sporoči nekaj, kar bi se mu lahko
sporočilo po pošti ali na drug način, primernejši za tistega, ki mu je treba
kaj sporočiti.
(2) Izjemoma se lahko povabi na ustno
obravnavo nekdo, ki prebiva izven območja organa, ki vodi postopek, če se s tem
postopek pospeši ali olajša oziroma, če je njegova navzočnost nujno potrebna.
(3) Povabiti je treba s pisnim
vabilom, če ni s posebnimi predpisi določen drugačen način.
71. člen
(1) V pisnem vabilu je treba navesti
ime in sedež organa, ki vabi, osebno ime in naslov tistega, ki je povabljen,
kraj in dan, če je mogoče pa tudi uro prihoda, v kateri zadevi in kot kaj je
povabljen (kot stranka, priča, izvedenec itd.), poleg tega pa še, katere
pripomočke in dokazila naj prinese. V vabilu mora biti navedeno tudi, ali mora
povabljeni priti osebno ali pa lahko pošlje pooblaščenca, ki ga bo zastopal;
opozoriti ga je treba tudi na to, da mora v primeru, če se vabilu ne bi mogel
odzvati, to sporočiti organu, ki mu je vabilo poslal. Povabljenega je treba
prav tako opozoriti na posledice, če se vabilu ne bi odzval ali če ne bi
sporočil, da ne more priti.
(2) V vabilu na ustno obravnavo se od
stranke lahko zahteva, naj prinese pisna in druga dokazila, lahko pa se stranka
opozori tudi na to, da sme pripeljati priče, na katere se namerava sklicevati.
(3) Če dovoljuje narava zadeve, se
lahko prepusti povabljenemu, da do določenega dne da potrebno pisno izjavo,
namesto da bi prišel osebno.
72. člen
(1) Pri vabljenju mora organ gledati
na to, da povabi tistega, katerega navzočnost je potrebna, za tak čas, ko bo
najmanj oviran pri opravljanju svojega rednega dela.
(2) Nihče ne more biti povabljen, naj pride
med 20. in 6. uro, razen če gre za nujne in neodložljive ukrepe.
73. člen
(1) Povabljeni se mora odzvati vabilu.
(2) Če povabljeni zaradi bolezni ali
iz kakšnega drugega opravičenega vzroka ne more priti, mora to takoj po prejemu
vabila sporočiti organu, ki mu je vabilo poslal, če nastane vzrok pozneje, pa
takoj, ko zanj zve. Ob sporočilu organu je treba predložiti dokazilo, ki
opravičuje izostanek, razen če to ni mogoče. Če stranka dokazila ne predloži,
čeprav bi bilo to mogoče, se šteje, da izostanek ni opravičen.
(3) Če tisti, ki mu je bilo vabilo v
redu vročeno, na vabilo ne pride in izostanka ne opraviči, se lahko privede,
poleg tega pa tudi kaznuje z denarno kaznijo do 200 evrov. Tak ukrep se sme
uporabiti samo, če je bilo v vabilu navedeno, da se bo uporabil. Če nastanejo
zaradi neopravičenega izostanka povabljenega stroški v postopku, se lahko
določi, da jih trpi tisti, ki je izostal. Sklep o privedbi, o kazni ali o
plačilu stroškov izda uradna oseba, ki vodi postopek, v soglasju z uradno
osebo, ki je pooblaščena za odločanje o zadevi, pri zaprošenem organu pa v
soglasju z njegovim predstojnikom oziroma z uradno osebo, ki je pooblaščena za
odločanje o podobnih zadevah. Zoper tak sklep je dovoljena pritožba.
(4) Če se vabilu ne odzove vojaška
oseba ali delavec policije, se obrne organ na predstojnika take osebe z
zahtevo, naj jo pripelje, lahko pa jo po tretjem odstavku tega člena tudi
kaznuje oziroma ji naloži plačilo stroškov.
3. Zapisnik
74. člen
(1) O ustni obravnavi, o ustnih izjavah
strank ali drugih oseb in o drugih pomembnejših dejanjih v postopku se sestavi
zapisnik.
(2) O uradnih zapažanjih in ugotovitvah,
ustnih navodilih in sporočilih ter okoliščinah, ki se tičejo samo notranjega
dela organa, pri katerem se vodi postopek, se praviloma ne sestavi zapisnika: o
tem uradna oseba napiše uradni zaznamek z navedbo kraja in datuma ter ga
podpiše. Podpis ni obvezen, če se podatki o času in kraju zaznamka v
elektronski obliki ter uradni osebi, ki ga je sestavila, samodejno evidentirajo
v informacijskem sistemu za sprejem vlog, vročanje in obveščanje.
(3) Zapisnika tudi ni treba
sestavljati o takih ustnih strankinih zahtevah, o katerih se odloča po
skrajšanem postopku, če se jim ugodi, temveč zadostuje, da se take zahteve na
predpisan način evidentirajo.
75. člen
Zapisnik se sestavi tako, da uradna oseba,
ki vodi postopek ali opravlja posamezna dejanja, glasno narekuje zapisnikarju,
kaj naj zapiše v zapisnik. Če ga piše sama, glasno govori kaj piše, tako da
navzoče stranke spremljajo potek nastajanja zapisnika.
76. člen
(1) V zapisnik se vpiše:
-      
ime in sedež organa, ki opravlja dejanje,
-      
kraj, dan in ura dejanja in zadeva, v kateri se dejanje opravlja in
-      
osebna imena uradnih oseb, navzočih strank in njihovih zastopnikov ali
pooblaščencev.
(2) Zapisnik mora obsegati natančen in kratek
potek ter vsebino v postopku opravljenega dejanja in danih izjav. Pri tem se
mora zapisnik omejiti na tisto, kar se tiče same zadeve, ki je predmet
postopka. V zapisniku se navedejo vse listine in drugi dokazi, ki so bili v
kakršenkoli namen uporabljeni pri dejanju. Če je treba, se te listine oziroma
drugi dokazi priložijo zapisniku.
(3) Izjave strank, prič, izvedencev in
drugih udeležencev v postopku, ki so pomembne za odločitev, se zapišejo v
zapisnik dobesedno v prvi osebi. V zapisnik se vpišejo tudi vsi sklepi, ki se
izdajo med dejanjem.
(4) Če se opravi kakšno zaslišanje po
tolmaču, se navede, v katerem jeziku je zaslišani govoril in kdo je bil tolmač.
(5) Zapisnik se piše med opravljanjem
uradnega dejanja. Če se dejanje ne more končati isti dan, se vsak dan posebej
vpiše v isti zapisnik tisto, kar je bilo tisti dan napravljeno in to podpiše.
(6) Če se dejanje, o katerem se piše
zapisnik, ne more opraviti zdržema, se v zapisniku navede, da je bilo
prekinjeno.
(7) Če se med dejanjem napravijo ali preskrbijo
načrti, skice, risbe, fotografije in temu podobno, se priložijo zapisniku in v
njem natančno navedejo.
(8) Če narava upravne zadeve tako zahteva,
se zapisnik v določenih zadevah lahko piše tudi v obliki knjige ali kakšne
drugačne evidence.
(9) Zapisnik se lahko narekuje v
elektronski nosilec zvoka. V tem primeru uradna oseba, ki vodi postopek, ob
koncu dejanja pozove udeležence, da v elektronski nosilec zvoka izjavijo, da so
z vsebino zapisnika seznanjeni, in ali se z njo strinjajo oziroma ali imajo
kakšne pripombe.
(10) Pisni odpravek zapisnika iz prejšnjega
odstavka mora biti sestavljen v osmih dneh in poslan vsem osebam, udeleženim
pri dejanju, z dopisom, da lahko v nadaljnjih osmih dneh ugovarjajo zoper
morebitno nepravilnost prepisa. Če v osmih dneh ne dajo pripomb na zapisnik, se
šteje, da nanj nimajo pripomb. Na to jih je treba v dopisu posebej opozoriti.
77. člen
(1) Zapisnik mora biti sestavljen pravilno
in čitljivo; v njem se ne sme nič izbrisati. Ročno pisani zapisnik je treba na
zahtevo stranke prepisati in opremiti s podpisom, mesta, ki so bila do sklenitve zapisnika prečrtana, morajo ostati
čitljiva; overi jih s svojim podpisom uradna oseba, ki vodi postopek.
(2) V že podpisanem zapisniku se ne
sme nič dodati in ne spremeniti. Dopolnitev že sklenjenega zapisnika se zapiše
v dodatku.
(3) Zapisnik, ki mora biti za uporabo v
tujini overjen, vsebuje tudi žig organa.
78. člen
(1) Preden se zapisnik sklene, se
prebere strankam, zaslišanim in ostalim udeležencem pri dejanju postopka, če
želijo, pa si ga same preberejo. Udeleženci imajo tudi pravico pregledati
zapisnik in dati svoje pripombe. Na koncu zapisnika se navede, da je bil
zapisnik prebran in da ni bilo nobenih pripomb; če pa je bilo kaj pripomb, se
na kratko zapiše njihova vsebina. Nato podpiše zapisnik tisti, ki je sodeloval
pri dejanju, na koncu pa ga overi uradna oseba, ki je dejanje vodila, in
morebitni zapisnikar.
(2) Če obsega zapisnik zaslišanje več
oseb, se podpiše vsaka od njih pod tistim delom zapisnika, kjer je zapisana
njena izjava.
(3) Če se opravi soočenje, podpišejo
ta del zapisnika soočenci.
(4) Če ima zapisnik v fizični obliki več
strani, se te označijo z zaporednimi številkami, vsako stran pa overi na koncu
s svojim podpisom uradna oseba, ki vodi dejanje postopka, in podpiše tisti,
čigar izjava je zapisana na koncu strani.
79. člen
(1) Dopolnitve že sklenjenega zapisnika se
podpišejo in overijo.
(2) Če tisti, ki bi moral podpisati
zapisnik, ne zna ali ne more pisati, ga podpiše nekdo, ki zna pisati in je
seznanjen z vsebino zapisnika ter se tudi sam podpiše. Tega ne more storiti
uradna oseba, ki vodi postopek, in tudi ne zapisnikar.
(3) Če kdo noče podpisati zapisnika ali
odide, preden je zapisnik sklenjen, se to vpiše v zapisnik in navede, zakaj ga
ni hotel podpisati.
80. člen
(1) Zapisnik, ki je sestavljen v
skladu z določbami tega zakona, je javna listina. Zapisnik je dokaz o poteku in
vsebini dejanja postopka in danih izjav, razen tistih delov zapisnika, h
katerim je zaslišanec dal pripombo, da niso pravilno sestavljeni.
(2) Dovoljeno je dokazovati
nepravilnost zapisnika.
81. člen
(1) Kadar odloča v upravnem postopku
kolegijski organ, se sestavi o posvetovanju in glasovanju poseben zapisnik.
(2) V zapisnik o posvetovanju in
glasovanju se poleg podatkov o osebni sestavi kolegijskega organa vpišejo
zadeva, za katero gre, in kratka vsebina tistega, kar je bilo sklenjeno, poleg
tega pa tudi morebitna posebna mnenja. Ta zapisnik podpišeta predsedujoči in
zapisnikar.
(3) Kadar odloča v upravnem postopku
državni zbor, vlada ali svet samoupravne lokalne skupnosti, se piše zapisnik o
posvetovanju in glasovanju po poslovniku tega organa.
4. Pregled dokumentov, obvestila o poteku
postopka in dostop do informacij javnega značaja
82. člen
(1) Stranke imajo pravico pregledovati
dokumente zadeve in na svoje stroške prepisati ali preslikati potrebne
dokumente v fizični ali elektronski obliki. Pregledovanje, prepisovanje in
preslikovanje dokumentov nadzoruje določena uradna oseba, ali pa poteka v
informacijskem sistemu organa ali v informacijskem sistemu za sprejem vlog,
vročanje in obveščanje, v katerem stranka svojo istovetnost dokaže s svojim
kvalificiranim potrdilom za elektronski podpis.
(2) Pravico iz prejšnjega odstavka ima tudi
vsakdo drug, ki verjetno izkaže, da ima od tega pravno korist.
(3) Pregled in prepis dokumentov se lahko
zahteva tudi ustno. Od osebe iz prejšnjega odstavka sme organ v primeru dvoma
zahtevati, naj pisno ali ustno na zapisnik obrazloži svojo pravno korist.
(4) V skladu z zakonom, ki ureja dostop do
informacij javnega značaja, lahko, ne glede na določbe tega zakona, vsakdo
ustno ali pisno zahteva od organa, da mu omogoči dostop do informacij javnega
značaja v posameznih upravnih zadevah.
(5) Če se v postopku uporabljajo podatki iz
informatiziranih evidenc ter drugi podatki in zapisi v elektronski obliki, se
ti štejejo za dokument v tej zadevi. Če so bili v postopku uporabljeni
dokumenti, ki vsebujejo tajne podatke in so bili uporabljeni kot podlaga za
odločitev, jih imajo stranke pravico vpogledati.
(6) Ne morejo se pregledovati in ne
prepisovati zapisnik o posvetovanju in glasovanju in osnutki odločb.
(7) Stranka, prizadeti državni organi in
vsakdo drug, ki verjetno izkaže, da ima od tega pravno korist, imajo pravico
zahtevati obvestila o poteku postopka.
(8) Zoper sklep o zavrnitvi zahtev iz
prejšnjih odstavkov je dovoljena pritožba.
(9) Stranke imajo pravico v informacijskem
sistemu za obveščanje in vročanje spremljati potek postopka.
(10) Če je zadržano izvrševanje predpisa s
strani pristojnega organa, mora organ v roku 15 dni o tem pisno obvestiti
stranke, ki uveljavljajo svoje pravice ali se jim nalagajo obveznosti.
VI. poglavje
VROČANJE
1. Način vročanja
83. člen
(1) Z vročitvijo se naslovniku omogoči
seznanitev z dokumentom, ki se vroča.
(2) Pravne posledice odločbe ali sklepa
lahko nastanejo šele po njegovi vročitvi.
(3) Dokumenti se vročajo v fizični ali
elektronski obliki. Organ dokumente vroča po svoji uradni osebi ali po pravni
ali fizični osebi, ki opravlja vročanje dokumentov kot svojo dejavnost.
(4) Uradna oseba odredi, da se odločbe,
sklepi in drugi dokumenti, v katerih je določen rok, vročijo v skladu s tem
zakonom tako, da se zagotovi hitro in učinkovito vročitev z najmanjšimi stroški
za organ in za naslovnika.
84. člen
(1) Vroča se ob delovnikih od 6. do 20.
ure.
(2) Organ, čigar dokument je treba
vročiti, lahko iz razlogov, ki jih določa poseben zakon, ali zaradi nujnih
ukrepov v javnem interesu odredi, naj se vročitev opravi tudi na nedeljo ali na
praznik Republike Slovenije oziroma drug dela prost dan, če je to neogibno
potrebno, pa tudi izven časovnih okvirov iz prvega odstavka.
85. člen
(1) Vročitev se praviloma opravi v
stanovanju oziroma tam, kjer je naslovnik zaposlen, vročitev odvetniku in
notarju pa v njegovi odvetniški oziroma notarski pisarni. Vročitev odvetniku
ali notarju se lahko opravi tudi tako, da se dokument vroči osebi, ki je
zaposlena pri odvetniku oziroma notarju. V prostorih organa se vročitev opravi,
če se naslovnik tam nahaja ali če to zahtevata narava in pomen dokumenta, ki ga
je treba vročiti.
(2) Vročitev se lahko opravi tudi
izven prostorov, ki so navedeni v prejšnjem odstavku, če je naslovnik
pripravljen dokument sprejeti; če ni takih prostorov, pa se lahko opravi
vročitev taki osebi, kjerkoli se najde.
(3) Pravnim in fizičnim osebam,
registriranim za opravljanje dejavnosti se praviloma vroča na naslovu,
navedenem v registru.
86. člen
(1) Dokument se vroči v elektronski obliki,
če fizična oseba v registru stalnega prebivalstva prijavi naslov za vročanje v
elektronski obliki, in če državni organ, organ samoupravne lokalne skupnosti,
nosilec javnega pooblastila, pravna ali fizična oseba, registrirana za
opravljanje dejavnosti, v sodnem, poslovnem ali drugem registru prijavi
elektronski naslov (v nadaljnjem besedilu: registriran elektronski naslov).
(2) Dokument se vroči v elektronski obliki
tudi, če fizična ali pravna oseba sporoči naslov varnega elektronskega predala
ali naslov drugega elektronskega predala, ki ni varen elektronski predal (v
nadaljnjem besedilu: drug elektronski predal). Šteje se, da je sporočila naslov
elektronskega predala, če je iz njega poslala vlogo. Organ na naslov
elektronskega predala, s katerega je poslana vloga, ki ne vsebuje naslova
elektronskega predala, pošlje obvestilo, da se dokument lahko vroča v elektronski
obliki na tem naslovu, dokler fizična ali pravna oseba ne sporoči, da želi
vročitev dokumenta v fizični obliki.
(3) Dokument se lahko vroči v elektronski
obliki tudi, če je fizična ali pravna oseba sporočila naslov varnega
elektronskega predala ali naslov drugega elektronskega predala v drugi upravni
zadevi iz pristojnosti istega organa, če jo pred vročanjem seznani, da se
dokumenti lahko vročajo v elektronski obliki na sporočenem naslovu, dokler ne
sporoči drugače.
(4) Dokument se vroči v fizični obliki, če
tako določa zakon, če vročitve ni mogoče opraviti v elektronski obliki, če
naslovnik želi vročitev dokumentov v fizični obliki, od trenutka seznanitve
organa s tako izjavo, ali če organ oceni, da je zaradi vsebine dokumenta ali
kakšnega drugega razloga potrebno opraviti vročitev v fizični obliki.
86.a člen
(1) Vročitev dokumenta v elektronski obliki
se opravi na registriran elektronski naslov, razen če je oseba v postopku
sporočila drug elektronski naslov varnega elektronskega predala ali drugega
elektronskega predala.
(2) Vročitev dokumenta v elektronski obliki
se opravi preko informacijskega sistema za sprejem vlog, vročanje in
obveščanje.
(3) Če se vročanje opravlja v varni
elektronski predal, informacijski sistem iz prejšnjega odstavka pošlje
sporočilo v varni elektronski predal, da je v informacijskem sistemu dokument,
ki ga mora naslovnik prevzeti v 15 dneh in obvestilo o posledicah takega
vročanja. Vročitev dokumenta je opravljena z dnem, ko naslovnik s
kvalificiranim potrdilom za varen elektronski podpis podpiše vročilnico.
(4) Če se vročanje opravlja v drug
elektronski predal, informacijski sistem iz drugega odstavka tega člena pošlje
na telefonsko številko mobilnega telefona in v elektronski predal sporočilo, da
je v informacijskem sistemu dokument, ki ga mora naslovnik prevzeti v 15 dneh
in obvestilo o posledicah takega vročanja. Sestavni del sporočila na mobilni
telefon je tudi enolična identifikacijska številka za prevzem dokumenta.
Vročitev dokumenta je opravljena z dnem, ko naslovnik potrdi prevzem z enolično
identifikacijsko številko.
(5) Če naslovnik pri vročanju po tretjem in
četrtem odstavku tega člena v 15 dneh od prejema sporočila v varni elektronski
predal oziroma na telefonsko številko mobilnega telefona ne podpiše vročilnice
oziroma ne potrdi prevzema dokumenta, se šteje, da je vročitev opravljena z
dnem poteka tega roka. Po poteku roka se dokument pošlje v varni elektronski
predal oziroma na elektronski naslov drugega elektronskega predala.
Informacijski sistem naslovnika iz prejšnjega odstavka o tem obvesti s
sporočilom na telefonsko številko mobilnega telefona.
(6) Če se vročanje opravlja v drug
elektronski predal, pa naslovnik ne sporoči telefonske številke mobilnega
telefona, se vročitev opravi tako, da se dokument pošlje v elektronski predal.
Šteje se, da se je naslovnik seznanil z dokumentom 15. dan od dneva odpreme.
Naslovniku se sporoči dan odpreme in dan vročitve. Naslovnik lahko uveljavlja
svoje procesne pravice takoj, ko se po odpremi z dokumentom dejansko seznani, tudi
če rok za seznanitev še ni potekel.
(7) V primeru dvoma prejem in dan prejema
sporočila iz četrtega odstavka tega člena ali dokumenta iz prejšnjega odstavka
dokazuje organ. Če organ ugotovi, da naslovnik ni prejel sporočila ali
dokumenta, se dokument vroči v skladu s četrtim odstavkom 83. člena tega
zakona.
(8) Ko naslovnik podpiše vročilnico oziroma
potrdi prevzem dokumenta, se mu omogoči prevzem dokumenta iz informacijskega
sistema.
2. Osebno vročanje
87. člen
(1) Odločbe,
sklepi in drugi dokumenti, od vročitve katerih začne teči rok, ki se vročajo v
fizični obliki, se vročijo osebno tistemu, kateremu so namenjeni. Drugi
dokumenti v fizični obliki se vročajo v skladu z zakonom, ki ureja poštne
storitve.
(2) O vročitvi je treba obvestiti organ, ki
je vročitev odredil, z vročilnico.
(3) Če se vročitev ne da opraviti tako, kot
je določeno v prvem odstavku tega člena, pusti vročevalec v hišnem predalčniku,
na vratih stanovanja, poslovnega prostora ali delavnice pisno sporočilo. Če
sporočila ni mogoče pustiti na prej določenih mestih, ga lahko pusti tudi v
poštnem predalu ali na drugem primernem mestu. V sporočilu navede, kje se
dokument nahaja in da ga mora naslovnik prevzeti v 15 dneh. Na sporočilu in na
samem dokumentu, ki bi ga moral vročiti, vročevalec navede vzrok take vročitve,
datum in kraj, kjer je sporočilo pustil, ter se podpiše.
(4) Vročitev po prejšnjem odstavku tega
člena velja za opravljeno z dnem, ko naslovnik prevzame dokument. Če dokumenta
ne prevzame v 15 dneh, velja vročitev za opravljeno z dnem preteka tega roka.
Po preteku tega roka vročevalec pusti dokument iz prvega odstavka tega člena v
hišnem oziroma izpostavljenem predalčniku naslovnika. Kolikor stranka nima
predalčnika ali je ta neuporaben, vročevalec vrne pošiljko pošiljatelju. Pisno
sporočilo iz prejšnjega odstavka mora vsebovati obvestilo o posledicah takega
vročanja.
3. Posebni primeri vročanja
a) Vročanje zakonitemu zastopniku in
pooblaščencu
88. člen
(1) Kadar ima stranka zakonitega
zastopnika ali pooblaščenca, se vroča njemu.
(2) Vročitev zakonitemu zastopniku ali
pooblaščencu stranke se opravi tako, kot je predpisano v členih 83. do 87. tega
zakona.
(3) Če ima več strank skupnega
zakonitega zastopnika ali pooblaščenca v isti zadevi, se za vse vroča temu
zakonitemu zastopniku oziroma pooblaščencu. Če ima stranka več pooblaščencev,
zadostuje, da se vroči samo enemu od njih.
(4) Šteje se, da je dokument vročen
stranki, kadar je vročen njenemu zakonitemu zastopniku, začasnemu zastopniku
ali pooblaščencu.
b) Vročanje pooblaščencu za vročitve
89. člen
(1) Stranka lahko pooblasti določeno osebo,
ki naj se ji vročajo vsi dokumenti zanjo (pooblaščenec za vročitve). Če stranka
obvesti o tem organ, ki vodi postopek, vroča organ vse dokumente temu
pooblaščencu.
(2) Kadar stranka o obstoju pooblastila ne
obvesti organa, ki vodi postopek, vročevalec pooblaščencu lahko vroča vse
dokumente, ki so naslovljeni na stranko, če pooblaščenec podpiše izjavo, da ga
je stranka za to pooblastila, potem ko ugotovi njegovo istovetnost z osebnim
dokumentom s fotografijo, ki ga je izdal pristojni državni organ. Vročevalec na
vročilnico čitljivo napiše osebno ime in številko osebnega dokumenta
pooblaščenca, ter jo skupaj z izjavo pooblaščenca vrne organu. Pod enakimi
pogoji lahko pooblaščenec prevzame dokument pri pravni ali fizični osebi, ki
opravlja vročanje kot svojo dejavnost, ali pri organu.
(3) Pooblaščenec za vročitve mora vsak
dokument nemudoma poslati stranki.
(4) Kadar je stranka ali njen zakoniti
zastopnik v tujini, pa v državi nima pooblaščenca, mu je treba ob vročitvi
prvega dokumenta naložiti, naj v določenem roku imenuje pooblaščenca ali pa
pooblaščenca za vročitve in ga opozoriti, da mu bo po uradni dolžnosti
postavljen pooblaščenec za vročitve oziroma začasni zastopnik, če v danem roku
ne bo sam imenoval pooblaščenca.
(5) Šteje se, da je z vročitivijo dokumenta
pooblaščencu za vročitve opravljena vročitev stranki, ki bi ji bilo treba dokument
vročiti.
(6) Če pooblaščenec za vročitve ne
more dokumenta izročiti stranki in bi stranka s tem zamudila rok za pritožbo
ali za kakšno drugo pravno sredstvo, ima pooblaščenec za vročitve pravico
vročiti ustrezno pravno sredstvo.
90. člen
(1) Kadar je več strank skupaj
udeleženih v postopku z istovetnimi zahtevki, pa nimajo skupnega pooblaščenca,
morajo pri prvem dejanju v postopku naznaniti organu skupnega pooblaščenca za
vročitve. Dokler ne naznanijo skupnega pooblaščenca za vročitve, se šteje za
takega pooblaščenca tista izmed strank, ki je na prvi skupni vlogi prva
podpisana ali navedena. Če se ne more na tak način določiti pooblaščenec, lahko
določi uradna oseba, ki vodi postopek, za pooblaščenca katerokoli od teh
strank. Če je strank veliko ali če so iz raznih krajev, lahko naznanijo več
takih pooblaščencev in navedejo, katere od strank bo zastopal posamezen
pooblaščenec; to lahko stori tudi sama uradna oseba.
(2) Skupni pooblaščenec za vročitve
mora brez odlašanja obvestiti vse stranke o dokumentu, ki ga je zanje prejel,
in jim omogočiti, da ga pregledajo, prepišejo in overijo; dokument hrani
praviloma pooblaščenec.
(3) V dokumentu, ki se vroči
pooblaščencu za vročitve, morajo biti navedene vse osebe, za katere se vroča.
c) Vročanje državnim organom, organom
samoupravnih lokalnih skupnosti, pravnim osebam in fizičnim osebam,
registriranim za opravljanje dejavnosti
91. člen
(1) Državnim organom, organom samoupravnih
lokalnih skupnosti, nosilcem javnih pooblastil, pravnim osebam in fizičnim
osebam, registriranim za opravljanje dejavnosti, se osebna vročitev dokumentov
v fizični obliki opravi tako, da se izročijo osebi, ki je določena oziroma
pooblaščena za sprejemanje dokumentov.
(2) Če kot stranka nastopa naselje ali
skupina oseb, ki ni pravna oseba (drugi odstavek 42. člena tega zakona), se jim
vroča tako, da se dokument v fizični obliki izroči osebi, ki so jo ti določili
(četrti odstavek 48. člena tega zakona).
č) Vročanje določenim osebam
92. člen
(1) Osebam v državi, ki uživajo diplomatsko
imuniteto, se vročijo dokumenti preko ministrstva, pristojnega za zunanje
zadeve, če ni v mednarodni pogodbi drugače določeno.
(2) Fizičnim in pravnim osebam v tujini se
lahko vroča neposredno ali po diplomatski poti, razen, če mednarodna pogodba ne
določa drugače.
(3) Vojaškim osebam se lahko dokument
vroči tudi tako, da se izroči njihovemu poveljstvu oziroma organu, kjer so
zaposleni.
(4) Osebam, zaposlenim v kopenskem,
zračnem ali pomorskem prometu se lahko dokument vroči tudi tako, da se vroči
delodajalcu, kjer so zaposleni.
(5) Vročitev po tretjem in četrtem
odstavku je opravljena, ko poveljstvo oziroma organizacija potrdi dan izročitve
dokumenta naslovniku.
93. člen
(1) Osebam, ki jim je vzeta prostost,
se vročajo dokumenti po upravi zavoda, v katerem so.
(2) Vročitev je opravljena, ko uprava
zavoda vroči dokument naslovniku.
d) Vročanje z javnim naznanilom
94. člen
Če gre za večje število oseb, ki organu
niso znane, ali ki se ne morejo določiti, se jim dokument vroči z javnim
naznanilom na oglasni deski organa, ki ga je izdal in na enotnem državnem
portalu e-uprava. Vročitev velja za opravljeno po poteku 15 dni od dneva, ko je
bilo naznanilo objavljeno na oglasni deski in na enotnem državnem portalu
e-uprava, če organ, ki je dokument izdal, ne določi daljšega roka. Poleg objave
na oglasni deski in objave na enotnem državnem portalu e-uprava lahko objavi
organ naznanilo tudi v javnih občilih, ali na kakšen drug običajen način.
e) Odklonitev sprejema
95. člen
(1) Če oseba, ki bi po tem zakonu dokument
morala sprejeti, tega brez zakonitega razloga noče storiti, pusti vročevalec dokument
v stanovanju, kjer taka oseba stanuje, oziroma v prostorih, kjer je zaposlena,
ali pa nalepi dokument na vrata stanovanja oziroma prostorov, ali ga pusti v
predalčniku.
(2) Če se opravi vročitev tako, kot je
določeno v prejšnjem odstavku, zapiše vročevalec na vročilnici dan, uro in
razlog odklonitve sprejema ter kraj, kjer je dokument pustil; šteje se, da je s
tem vročitev opravljena.
f) Sprememba naslova
96. člen
(1) Če stranka ali njen zakoniti zastopnik
ali pooblaščenec, ki ga je postavila stranka, med postopkom spremeni svoje
stalno ali začasno prebivališče, sedež oziroma naslov, ki ga je navedel v vlogi
ali pooblastilu, mora o tem takoj obvestiti organ, ki vodi postopek.
(2) Če vročevalec ugotovi, da se je
oseba iz prvega odstavka odselila iz naslova, kjer naj se opravi vročitev,
oziroma je na naslovu neznana, mora o tem obvestiti organ in mu sporočiti
naslov, če ga izve na podlagi opravljenega poizvedovanja, ali kako drugače.
(3) Če oseba iz prvega odstavka tega
člena ne obvesti organa o spremembi prebivališča, sedeža ali naslova, ki ga je navedla
v vlogi ali v pooblastilu in vročevalec v skladu z drugim odstavkom tega člena
ne sporoči naslova, organ pa na podlagi podatkov iz uradnih evidenc ugotovi, da
je naslov za vročanje, prijavljen na podlagi zakona, ki ureja prijavo
prebivališča (v nadaljnjem besedilu naslov za vročanje) oziroma sedež enak
naslovu, kjer je bil opravljen poizkus vročitve, odredi, da se vse nadaljnje
vročitve v postopku opravljajo tako, da se na oglasni deski in na enotnem
državnem portalu e-uprava objavi sporočilo o vročanju z javnim naznanilom, v
katerem se navedejo podatki o vzrokih za tako vročanje, organ, ki je dokument
izdal, številka, datum in vrsta dokumenta, osebno ime oziroma firma naslovnika,
naslov za vročanje oziroma drugo stalno ali začasno prebivališče, če naslovnik
nima naslova za vročanje, sedež pravne ali fizične osebe, registrirane za
opravljanje dejavnosti, navedba upravne zadeve, datum javne objave sporočila z
opozorilom, da ga mora naslovnik prevzeti v 15 dneh, posledice iz petega
odstavka tega člena in kraj, kje je dokument.
(4) Če je iz uradnih evidenc razvidno,
da je naslov za vročanje oziroma sedež drugačen kot naslov, na katerem je bil
opravljen poizkus vročitve, se vročitev ponovno opravi na tem naslovu. Če
vročitev ni možna iz razlogov iz drugega odstavka, organ odredi, da se vročitev
opravi tako, da se na oglasni deski organa in na enotnem državnem portalu
e-uprava objavi sporočilo o vročanju z javnim naznanilom, ki vsebuje podatke iz
prejšnjega odstavka.
(5) Vročitev velja za opravljeno po
poteku 15 dni od dneva, ko je bilo objavljeno sporočilo o vročanju z javnim
naznanilom na oglasni deski organa, ki vodi postopek in na enotnem državnem
portalu e-uprava.
g) Vročanje na naslovu za vročanje
96.a člen
(1) Organ vroča dokument osebi, ki do
vročitve ni sodelovala v postopku, na naslovu za vročanje. Izjemoma lahko vroča
tudi na drugem naslovu, ki ni enak naslovu za vročanje, če je verjetno, da
oseba tam dejansko prebiva, vendar mora vročitev ponoviti tudi na naslovu za
vročanje, če se izkaže, da na domnevnem drugem naslovu ne živi.
(2) Če se ugotovi, da oseba ne prebiva
na naslovu za vročanje, ker se je odselila oziroma je na naslovu neznana,
odredi organ, da se vročitev opravi tako, da se na oglasni deski organa in na
enotnem državnem portalu e-uprava objavi sporočilo o vročanju z javnim
naznanilom, ki vsebuje podatke iz tretjega odstavka 96. člena tega zakona.
Vročitev velja za opravljeno po poteku 15 dni od dneva, ko je bilo objavljeno
sporočilo o vročanju z javnim naznanilom na oglasni deski organa in na enotnem
državnem portalu e-uprava.
4. Vročilnica
97. člen
(1) Vročilnico podpišeta prejemnik in
vročevalec. Prejemnik sam napiše na vročilnici datum prejema.
(2) Če prejemnik ne zna pisati ali se
ne more podpisati, napiše vročevalec na vročilnici njegovo osebno ime in datum
izročitve, poleg tega pa opombo, zakaj se prejemnik ni podpisal.
(3) Če prejemnik noče podpisati
vročilnice, zapiše vročevalec to na vročilnici in napiše dan vročitve; šteje
se, da je s tem vročitev opravljena.
(4) Če se opravi vročitev po tretjem
odstavku 87. člena tega zakona, je treba navesti na vročilnici dan sporočitve
in dan, ko je bil dokument izročen upravni enoti oziroma pošti.
(5) Minister, pristojen za upravo, predpiše
obliko in vsebino ovojnice in vročilnice za osebno vročanje v fizični obliki
ter obliko in način elektronskega vročanja v upravnem postopku.
5. Pomote pri vročanju
98. člen
(1) Če se zgodi pri vročitvi pomota,
se šteje, da je bila vročitev opravljena tisti dan, za katerega se ugotovi, da
je oseba, ki ji je bil dokument namenjen, ta dokument dejansko dobila.
(2) Če se vročilnica izgubi, se
vročitev lahko dokazuje tudi z drugimi sredstvi.
VII. poglavje
ROKI IN NAROKI
1. Roki
99. člen
(1) Za posamezna dejanja v postopku so
lahko določeni roki.
(2) Če roki niso določeni z zakonom,
podzakonskim predpisom, aktom za izvrševanje javnih pooblastil ali predpisom
lokalne skupnosti, jih glede na okoliščine primera določi uradna oseba, ki vodi
postopek.
(3) Rok, ki ga je določila uradna
oseba, ki vodi postopek, in s predpisi določen rok, ki ga je mogoče podaljšati,
se lahko podaljšata na prošnjo, ki jo vloži prizadeta oseba pred iztekom roka,
če so podani opravičeni razlogi za podaljšanje.
(4) Zoper sklep o podaljšanju roka ni
pritožbe.
100. člen
(1) Roki se računajo po dnevih,
mesecih in letih.
(2) Če je rok določen po dnevih, se ne
všteje dan vročitve ali sporočitve oziroma dan dogodka, od katerega je treba
šteti rok, temveč se vzame za začetek roka prvi naslednji dan. Rok, ki je
določen po mesecih oziroma po letih, se konča s pretekom tistega dneva v mesecu
oziroma letu, ki se po svoji številki ujema z dnem, ko je bilo komu kaj vročeno
ali sporočeno, oziroma z dnem, ko se je zgodil dogodek, od katerega se šteje
rok. Če tega dneva v zadnjem mesecu ni, se konča rok zadnji dan v tem mesecu.
(3) Konec roka je lahko označen tudi z
določenim koledarskim dnem.
101. člen
(1) Začetka in teka rokov ne ovirajo
nedelje in prazniki Republike Slovenije ali dela prosti dnevi v Republiki
Sloveniji.
(2) Če je zadnji dan roka nedelja ali
praznik Republike Slovenije ali dela prost dan v Republiki Sloveniji ali kakšen
drug dan, ko se pri organu, pri katerem je treba opraviti dejanje postopka, ne
dela, se izteče rok s pretekom prvega naslednjega delavnika.
2. Naroki
102. člen
(1) Narok določi organ, če se opravi
ustna ali videokonferenčna obravnava.
(2) Organ mora na narok najmanj osem dni
pred njegovim razpisom povabiti stranke in druge osebe, za katere ugotovi, da
je potrebna njihova navzočnost. Skupaj z vabilom pošlje stranki vlogo, ki je
bila razlog za določitev naroka. V primeru videokonferenčne obravnave v vabilu
navede kraj, prostor in čas naroka ter druge potrebne tehnološke podatke za
videokonferenčno obravnavo. V vabilu na narok za videokonferenčno obravnavo pa
organ navede, da se vsi, ki se ne želijo ali ne morejo vključiti v
videokonferenčno obravnavo, lahko oglasijo na kraju in v prostoru, navedenem v
vabilu in sodelujejo osebno. Če je organ začel postopek po uradni dolžnosti,
navede v vabilu za narok, kakšno dejanje se bo opravilo na naroku.
(3) Organ opozori povabljene v vabilu
na zakonite posledice neopravičenega izostanka.
(4) Narok se praviloma opravi v
poslopju organa, ki vodi postopek, lahko pa po sklepu organa tudi v kakšnem
drugem kraju, če to terja ekonomičnost postopka. Zoper tak sklep ni pritožbe.
(5) Organ lahko preloži narok, če je
to potrebno za izvedbo dokazov, ali če so za to drugi upravičeni razlogi.
(6) Zoper sklep o dovolitvi oziroma
zavrnitvi preložitve ni pritožbe.
VIII. poglavje
VRNITEV V PREJŠNJE STANJE
103. člen
(1) Stranki, ki je iz opravičenih
vzrokov zamudila rok ali narok ali kakšno drugo dejanje postopka in ga zaradi
tega ne more več opraviti, se na njen predlog dovoli vrnitev v prejšnje stanje.
(2) Stranki, ki ni pravočasno izročila
vloge, se na njen predlog dovoli vrnitev v prejšnje stanje tudi tedaj, če je iz
nevednosti ali zaradi očitne pomote vlogo pravočasno poslala po pošti, ali jo
neposredno izročila nepristojnemu organu.
(3) Vrnitev v prejšnje stanje se
dovoli tudi v primeru, če je stranka po očitni pomoti zamudila rok, pa je
pristojni organ vlogo vendarle prejel vsaj v treh dneh po izteku roka, če bi
stranka zaradi zamude izgubila kakšno pravico.
104. člen
(1) Stranka mora v predlogu za vrnitev
v prejšnje stanje navesti okoliščine, zaradi katerih ni mogla pravočasno
opraviti zamujenega dejanja, in te okoliščine vsaj verjetno izkazati.
(2) Predlog za vrnitev v prejšnje
stanje se ne more opirati na tako okoliščino, ki jo je organ že prej ocenil kot
nezadosten vzrok za podaljšanje roka ali za preložitev naroka.
(3) Če se predlaga vrnitev v prejšnje
stanje zato, ker je stranka zamudila vložiti kakšno vlogo, mora predlogu
priložiti tudi to vlogo.
105. člen
(1) Predlog za vrnitev v prejšnje
stanje se poda v osmih dneh od dneva, ko je prenehal vzrok, ki je povzročil
zamudo, če je stranka šele pozneje zvedela za zamudo, pa od dneva, ko je za to
zvedela.
(2) Po treh mesecih od dneva zamude se
ne more več predlagati vrnitev v prejšnje stanje.
(3) Če se zamudi rok za predlog za
vrnitev v prejšnje stanje, se zaradi zamude tega roka ne more predlagati
vrnitev v prejšnje stanje.
106. člen
(1) Predlog za vrnitev v prejšnje
stanje se vloži pri organu, pri katerem bi bilo treba opraviti zamujeno
dejanje.
(2) O predlogu odloči s sklepom organ,
pri katerem bi bilo treba opraviti zamujeno dejanje.
(3) Prepozen in nedovoljen predlog se
zavrže s sklepom.
(4) Stranki z nasprotnimi interesi
mora organ dati možnost, da se izjavi o dejstvih in okoliščinah, pomembnih za
odločanje o vrnitvi v prejšnje stanje.
(5) Če so dejstva, na katera se opira
predlog, splošno znana, lahko odloči pristojni organ o njem brez izjave stranke
z nasprotnim interesom.
107. člen
(1) Zoper sklep, s katerim se dovoli
vrnitev v prejšnje stanje, ni pritožbe, razen če se dovoli vrnitev na predlog,
ki je bil prepozen, ali ni bil dovoljen.
(2) Zoper sklep, s katerim se zavrne
predlog za vrnitev v prejšnje stanje, je dovoljena pritožba le tedaj, če je
izdal sklep organ prve stopnje.
(3) Pritožba ni dovoljena zoper sklep
o predlogu za vrnitev v prejšnje stanje, ki ga izda organ, pristojen za
odločanje o glavni zadevi na drugi stopnji.
108. člen
(1) Predlog za vrnitev v prejšnje
stanje ne ustavi postopka, vendar pa organ, ki je pristojen za odločitev o
njem, lahko začasno prekine postopek, dokler ne postane sklep o predlogu
dokončen.
(2) Če se dovoli vrnitev v prejšnje
stanje, se postopek vrne v tisto stanje, v katerem je bil pred zamudo, in se
odpravijo vse odločbe in sklepi, ki jih je organ izdal zaradi zamude.
IX. poglavje
VZDRŽEVANJE REDA
109. člen
(1) Uradna oseba, ki vodi dejanje
postopka, mora skrbeti za red pri delu in za dostojanstvo organa.
(2) Uradna oseba ima pravico opomniti
tiste, ki motijo delo, in odrediti, kar je treba, da se red ohrani.
(3) Tisti, ki so navzoči na ustni
obravnavi ali pri kakšnem drugem dejanju postopka, ne smejo imeti pri sebi
orožja ali nevarnega orodja.
110. člen
(1) Stranka, ki kljub opominu moti
delo, ali zagreši pri dejanju postopka kakšno nedostojnost, sme biti
odstranjena, če je bila poprej opomnjena, da bo odstranjena, in opozorjena na
pravne posledice takega ukrepa. Odstranitev zaradi motenja reda ali zaradi
nedostojnosti odredi uradna oseba, ki vodi dejanje postopka. Drugi udeleženci
so z naroka lahko odstranjeni brez poprejšnjega opomina in opozorila na
posledice.
(2) Če je po prejšnjem odstavku tega
člena odstranjena stranka, ki nima pooblaščenca, ali če je odstranjen
pooblaščenec, čigar pooblastitelj ni navzoč, zahteva uradna oseba, ki vodi
dejanje postopka, od odstranjenega, naj imenuje pooblaščenca. Če ta tega ne
stori, lahko uradna oseba odloži dejanje na stroške tistega, ki ni hotel
imenovati svojega pooblaščenca, lahko pa mu tudi sama postavi pooblaščenca. Tak
pooblaščenec sme zastopati stranko samo pri tistem dejanju, od katerega je bila
stranka odstranjena.
111. člen
(1) Kdor pri dejanju postopka huje
prekrši red ali zagreši večjo nedostojnost, se lahko poleg odstranitve kaznuje
tudi z denarno kaznijo do 500 evrov.
(2) Kazen iz prejšnjega odstavka ne
izključuje kazenske ali disciplinske odgovornosti.
(3) Organ lahko kaznuje z denarno
kaznijo do 500 evrov tudi tistega, ki v vlogi žali organ, uradno osebo, stranko
z nasprotnim interesom ali druge udeležence v postopku.
112. člen
(1) Denarno kazen za dejanje iz prvega
odstavka 111. člena tega zakona lahko izreče uradna oseba, ki vodi dejanje
postopka, za dejanja iz tretjega odstavka 111. člena tega zakona pa uradna
oseba, ki začne ali nadaljuje postopek po vlogi.
(2) Zoper sklep o kazni je dovoljena
pritožba. Pritožba zoper sklep o kazni zaradi motenja reda oziroma odstranitve
z naroka ne zadrži izvršitve kazni.
X. poglavje
STROŠKI POSTOPKA
1. Stroški
113. člen
(1) Stroški, ki nastanejo organu ali
stranki med postopkom ali zaradi postopka (potni stroški uradnih oseb, izdatki
za priče, izvedence, tolmače, ogled, pravno zastopanje, oglase, prihod, izgubo
dohodka, strokovno pomoč, odškodnina za škodo, ki nastane pri ogledu ipd.),
gredo v breme tistega, na katerega zahtevo se je postopek začel.
(2) Če se je postopek začel po uradni
dolžnosti, gredo stroški v breme stranke, če se je postopek končal za stranko
neugodno, ali če se v postopku izkaže, da ga je ta povzročila s svojim
protipravnim ravnanjem. Če se je postopek končal za stranko ugodno, gredo
stroški v breme organa, razen osebnih stroškov stranke (stroški za njen prihod,
izgubo časa in zaslužka).
(3) Kadar povzroči kakšen udeleženec
stroške v postopku po svoji krivdi ali iz nagajivosti, jih krije sam, ne glede
na določbe prvega in drugega odstavka tega člena.
(4) Poseben zakon ali odlok sveta samoupravne
lokalne skupnosti lahko določi, da stranka v določenih upravnih zadevah ne
plačuje vseh ali določenih stroškov postopka.
114. člen
(1) Če je v postopku udeleženih dvoje
ali več strank z nasprotujočimi si interesi, krije stroške stranka, ki je
povzročila postopek, pa se je ta končal v njeno škodo. Če je v takem primeru
katera od strank deloma zmagala s svojim zahtevkom, trpi del stroškov v
sorazmerju s tistim delom svojega zahtevka, s katerim ni zmagala. Če v postopek
vstopi stranski udeleženec, krije svoje stroške, če s svojim zahtevkom ni
uspel. Če pa je s svojim zahtevkom uspel, krije stroške stranka, na zahtevo
katere se je postopek začel, razen osebnih stroškov.
(2) Stranke, ki nastopajo v postopku z
istovrstnimi zahtevki, trpijo stroške po enakih delih. Če je korist, ki naj bi
jo stranke z odločbo pridobile, po obsegu različna, trpijo stroške sorazmerno s
to koristjo.
(3) Stranke, ki so v pravni skupnosti,
trpijo stroške po enakih delih oziroma sorazmerno svojemu deležu v pravni
skupnosti, če je te deleže mogoče določiti.
(4) V drugih primerih, ko trpi stroške
več strank, se stroški porazdelijo mednje po enakih delih oziroma v pravičnem
razmerju.
(5) Kadar se postopek konča s
poravnavo, trpi vsaka stranka svoje stroške postopka, če ni v poravnavi drugače
določeno.
(6) Če se postopek ustavi zaradi umika
zahteve ali pravnega sredstva stranke, na zahtevo katere je bil postopek
uveden, trpi stranka vse stroške, ki so nastali do ustavitve postopka.
115. člen
(1) Predhodno (pred izdajo odločbe
oziroma sklepa, s katerim se odloči o stroških postopka) trpi vsaka stranka
stroške, ki ji nastanejo zaradi postopka.
(2) Stroške, ki nastanejo zaradi
postopka organu, predhodno trpi stranka, na katere zahtevo se je postopek
začel. Če se je postopek začel po uradni dolžnosti, stroške predhodno trpi
organ; stranka pa predhodno trpi le tiste stroške, ki so nastali po njeni
krivdi ali iz nagajivosti. Stroške, ki nastanejo zaradi zavarovanja dokazov na
zahtevo stranke in zaradi izvedbe dokaza z izvedencem na zahtevo stranke,
krijejo stranke v skladu z določili tretjega odstavka 189. člena.
(3) Če se začne postopek na zahtevo
stranke, pa se da z gotovostjo pričakovati, da bo povzročil posebne izdatke v
gotovini (v zvezi z ogledom, dokazovanjem z izvedenci, prihodom prič ipd.),
lahko organ, ki vodi postopek, s sklepom določi, naj stranka založi zanje
potreben znesek. Če stranka tega zneska ne založi v določenem roku, lahko organ
opusti izvedbo takih dokazov ali ustavi postopek, razen če je nadaljevanje
postopka potrebno v javnem interesu.
(4) Določba prejšnjega odstavka se
uporablja tudi za zavarovanje dokazov, če se dokaz izvede pred uvedbo postopka.
116. člen
(1) Povrnitev stroškov mora stranka
zahtevati do izdaje odločbe, sicer izgubi pravico do povrnitve stroškov. Uradna
oseba, ki vodi postopek, mora stranko na to opozoriti.
(2) Če je postopek ustavljen zaradi
umika zahteve ali pravnega sredstva, lahko stranka z nasprotnim interesom, ki
je imela s tem stroške, zahteva povrnitev stroškov v osmih dneh od dneva, ko je
prejela sklep. V sklepu jo je potrebno na to opozoriti.
117. člen
Stroške postopka v zvezi z izvršbo trpi
zavezanec. Če se ti stroški ne morejo izterjati od njega, jih trpi stranka, ki
je predlagala izvršbo.
118. člen
(1) V odločbi odloči organ o stroških
postopka, kdo trpi stroške postopka, koliko znašajo ter komu in v katerem roku
jih je treba plačati.
(2) Če organ na drugi stopnji zavrže ali
zavrne pravno sredstvo ali sam odloči o zadevi, odloči tudi o stroških, ki so
nastali med postopkom v zvezi z njim.
(3) Če se postopek konča s sklepom, se o
stroških odloči v tem sklepu. Če organ ne odloči o stroških, mora v tem sklepu
navesti, da bo odločil o stroških v posebnem sklepu.
(4) Če organ ne odloči o stroških v
odločbi, mora v odločbi navesti, da bo izdal o stroških poseben sklep.
(5) Če se pred uvedbo postopka izvede
zavarovanje dokazov, pa se postopek ne začne v 30 dneh po tem dejanju, odloči o
stroških izvedbe zavarovanja dokaza organ s sklepom.
(6) Zoper sklep o stroških postopka je
dovoljena pritožba.
119. člen
(1) Priče, izvedenci, tolmači in
uradne osebe imajo pravico do povrnitve potnih stroškov in izdatkov v zvezi z
bivanjem v kraju; če jim za ta čas ne gre zaslužek, pa tudi še pravico do
povrnitve izgubljenega zaslužka. Poleg tega imajo izvedenci in tolmači tudi
pravico do plačila za opravljeno storitev.
(2) Povračilo morajo zahtevati priče,
izvedenci in tolmači pri zaslišanju, tolmačenju oziroma pri oddaji izvedenskega
mnenja, sicer izgubijo to pravico. Uradna oseba, ki vodi postopek, jih mora na
to opozoriti.
(3) Znesek povračil ugotovi s posebnim
sklepom organ, ki vodi postopek; hkrati določi, kdo jih mora plačati in v
katerem roku. Zoper ta sklep je dovoljena pritožba.
120. člen
(1) Minister, pristojen za upravo,
natančneje uredi način zaračunavanja in izplačevanja stroškov postopkov. Določi
tudi podrobnejša merila za izvajanje 122. člena glede oprostitve plačila
stroškov, obročnega plačila ali njegovega odloga.
(2) Minister, pristojen za upravo, uredi
tudi povračila stroškov, izdatkov in izgubljenega zaslužka pričam, izvedencem
in tolmačem ter način zaračunavanja ter izplačevanja teh povračil, kot tudi
nadomestitev stroškov v primeru oprostitve plačila stroškov.
121. člen
Stroške postopka za zavarovanje dokazov
trpi stranka, ki je predlagala zavarovanje. Ti stroški se kasneje v postopku
štejejo kot stroški postopka.
2. Oprostitev plačila stroškov
122. člen
(1) Organ, ki vodi postopek, lahko
oprosti stranko plačila vseh stroškov ali dela stroškov, če spozna, da jih ta
ne more plačati brez škode za nujno preživljanje same sebe in svoje družine.
Sklep o tem izda organ na predlog stranke na podlagi potrdila o njenem
premoženjskem stanju; potrdilo izda pristojni davčni organ.
(2) Organ, ki vodi postopek, lahko
določi tudi obročno plačilo ali odlog plačila stroškov, če so stroški visoki. Odlog
in obročno odplačevanje ne smeta trajati več kot pet let.
(3) Oprostitev plačila stroškov velja
za izdatke organa, ki vodi postopek, kot so potni stroški uradnih oseb, izdatki
za priče, izvedence, tolmače, ogled, oglase ipd., ter za položitev varščine za
stroške.
(4) Stranka lahko prosi za oprostitev
plačila stroškov že med postopkom, kadar bi morala v skladu s tem zakonom
predhodno trpeti stroške ali založiti znesek za kritje stroškov.
(5) Oprostitev plačila stroškov ne
velja za podjetnika posameznika v zvezi z njegovo dejavnostjo in za pravne
osebe.
(6) Tuji državljani se oprostijo
plačila stroškov samo, če velja vzajemnost. Če nastane dvom o vzajemnosti, da
pojasnilo ministrstvo, pristojno za zunanje zadeve.
(7) Če je stranka oproščena plačila
stroškov, krije stroške organ, ki vodi postopek.
123. člen
Organ, ki vodi postopek, lahko med
postopkom ali v enem letu po izdaji sklepa o oprostitvi plačila stroškov
postopka razveljavi sklep o oprostitvi stroškov, če ugotovi, da razlogi, iz
katerih je bila stranka oproščena plačila stroškov, več ne obstajajo.
124. člen
Zoper sklep, s katerim se zavrne zahteva
stranke za oprostitev plačila stroškov, in zoper sklep iz 123. člena tega
zakona lahko vloži stranka pritožbo.
DRUGI DEL
POSTOPEK NA PRVI STOPNJI
XI. poglavje
ZAČETEK POSTOPKA IN ZAHTEVKI STRANK
1. Začetek postopka
125. člen
(1) Upravni postopek se začne pred
pristojnim organom po uradni dolžnosti ali na zahtevo stranke.
(2) Določbe tega zakona, ki veljajo za
zahtevo, veljajo tudi za prošnjo ali drugo vlogo, ki je po naravi zadeve
izenačena z zahtevo.
126. člen
Pristojni organ začne postopek po uradni
dolžnosti, če tako določa zakon ali na zakonu temelječ predpis in če ugotovi
ali zve, da je treba glede na obstoječe dejansko stanje zaradi javne koristi
začeti upravni postopek.
127. člen
(1) Upravni postopek po uradni
dolžnosti se začne, ko opravi pristojni organ v ta namen kakršnokoli dejanje.
(2) Upravni postopek na zahtevo stranke je
uveden z dnem vložitve zahteve stranke, če ne gre za primere iz 129. člena tega
zakona.
128. člen
V zadevah, v katerih je po zakonu ali po
naravi zadeve za začetek upravnega postopka in za sam postopek potrebna zahteva
stranke, sme pristojni organ začeti in voditi postopek samo, če je taka zahteva
podana.
129. člen
(1) Organ najprej preizkusi zahtevo in
jo s sklepom zavrže:
1.    
če stvar, na katero se
vloga nanaša, ni upravna zadeva;
2.    
če vložnik v vlogi ne uveljavlja kakšne svoje
pravice ali pravne koristi oziroma, če po tem zakonu ne more biti stranka;
3.    
če zahteva ni bila vložena v predpisanem roku;
4.    
če se o isti upravni zadevi že vodi upravni ali
sodni postopek, ali je bilo o njej že pravnomočno odločeno, pa je stranka z
odločbo pridobila kakšne pravice, ali so ji bile naložene kakšne obveznosti.
Enako ravna tudi, če je bila izdana zavrnilna odločba in se dejansko stanje ali
pravna podlaga, na katero se opira zahtevek, ni spremenilo.
(2) Organ lahko zavrže zahtevo tudi
kadarkoli med postopkom do izdaje odločbe, če so podani razlogi iz prejšnjega
odstavka tega člena.
(3) Zoper sklep, s katerim organ
zavrže zahtevo, je dovoljena pritožba.
2. Združitev zadev v en postopek
130. člen
(1) Če se pravice ali obveznosti
strank opirajo na isto ali podobno dejansko stanje in isto pravno podlago in če
je organ, ki vodi postopek, za vse zadeve stvarno pristojen, lahko začne in
vodi en sam postopek tudi takrat, kadar gre za pravice in obveznosti več
strank.
(2) Ob enakih pogojih lahko uveljavlja
ena ali več strank v enem samem postopku tudi več različnih zahtevkov.
(3) O združitvi zadev v en postopek odloči
pristojni organ s posebnim sklepom, zoper katerega je dovoljena pritožba.
131. člen
Pristojni organ lahko z javnim naznanilom
začne upravni postopek proti večjemu številu oseb, ki mu niso znane, ali jih ni
mogoče določiti, ki pa imajo lahko v postopku položaj strank, če gre pri vseh
za bistveno enake obveznosti.
132. člen
(1) Če se začne en sam postopek po
130. členu tega zakona, ali če se začne postopek z javnim naznanilom po 131.
členu tega zakona, nastopa v postopku vsaka stranka samostojno.
(2) V sklepih, s katerimi se v takem
postopku odredijo proti strankam določeni ukrepi, je treba določiti, kateri
ukrepi se nanašajo na posamezne stranke, razen če gre za stranke, ki so
udeležene v postopku z istovetnimi zahtevki, ali če je z zakonom drugače predpisano.
3. Sprememba zahtevka
133. člen
(1) Ko je postopek uveden, lahko stranka do
izdaje odločbe na prvi stopnji razširi ali spremeni postavljeni zahtevek ne
glede na to, ali ima razširjeni oziroma spremenjeni zahtevek isto pravno
podlago ali ne, če se tak zahtevek opira na iste bistvene sestavine dejanskega
stanja in, če je organ pristojen za njegovo reševanje.
(2) Če je v postopku udeležena stranka
z nasprotnim interesom, mora biti o spremembi zahtevka takoj obveščena.
(3) Če organ, ki vodi postopek, ne dovoli
razširitve ali spremembe zahtevka, izda o tem sklep. Zoper tak sklep je
dovoljena pritožba.
4. Umik zahteve
134. člen
(1) Stranka lahko delno ali v celoti
umakne svojo zahtevo vsak čas med postopkom na prvi stopnji do vročitve
odločbe, v času, ko teče pritožbeni rok, in med postopkom na drugi stopnji do
vročitve odločbe.
(2) Če stranka uveljavlja svoj zahtevek
nasproti drugi stranki, lahko umakne zahtevek do ustne obravnave, na ustni
obravnavi pa le, če stranka z nasprotnim interesom še ni začela obravnavati
glavne zadeve; če pa jo je že začela obravnavati, ga lahko umakne le, če v to
privoli stranka z nasprotnim interesom, ki se mora o tem izreči v osmih dneh.
Če se v osmih dneh ne izreče, se šteje, da je v umik privolila.
135. člen
(1) Če je bil postopek začet na
zahtevo stranke, pa stranka umakne svojo zahtevo, izda organ sklep, da se
postopek ustavi.
(2) Če je stranka svojo zahtevo
umaknila med potekom pritožbenega roka ali po vložitvi pritožbe, se s sklepom o
ustavitvi postopka odpravi odločba prve stopnje, s katero je bilo njenemu
zahtevku v celoti ali deloma ugodeno.
(3) Če je nadaljevanje postopka
potrebno v javnem interesu, ali če to zahteva stranka z nasprotnim interesom,
ga pristojni organ nadaljuje.
(4) Če se je postopek začel po uradni
dolžnosti, ga organ lahko ustavi. Če pa bi se postopek v isti zadevi lahko
začel tudi na zahtevo stranke, se postopek nadaljuje, kadar stranka to zahteva.
(5) Zoper sklep, s katerim se ustavi
postopek, je dovoljena pritožba.
136. člen
Posamezno dejanje ali opustitev stranke je
mogoče šteti za umik zahteve samo, če je to z zakonom določeno.
5. Poravnava
137. člen
(1) Če je v postopku udeleženih dvoje
ali več strank z nasprotujočimi si interesi, si mora uradna oseba, ki vodi
postopek, med postopkom ves čas prizadevati, da se stranke poravnajo, bodisi v
celoti ali pa vsaj glede posameznih spornih točk.
(2) Poravnava mora biti vselej jasna
in določna in ne sme biti v škodo javni koristi, javni morali ali pravni
koristi drugih. Uradna oseba, ki vodi postopek, mora paziti na to po uradni
dolžnosti. Če se ugotovi, da bi bila poravnava v škodo javni koristi, javni
morali ali pravni koristi drugih, organ, ki vodi postopek, ne privoli v
sklenitev poravnave in izda o tem poseben sklep.
(3) Poravnava se vpiše v zapisnik. Poravnava
je sklenjena, ko stranke preberejo zapisnik o poravnavi in ga podpišejo.
Strankam se da na njihovo zahtevo overjen prepis zapisnika.
(4) Poravnava ima moč izvršljive
odločbe, izdane v upravnem postopku.
(5) Organ, pred katerim je bila
sklenjena poravnava, izda sklep, s katerim po potrebi v celoti ali deloma
ustavi postopek.
(6) Če sklep o ustavitvi oziroma o
nadaljevanju postopka ni v skladu s sklenjeno poravnavo, je zoper njega
dovoljena pritožba.
(7) Če je poravnava vključena v
odločbo, zoper del, ki se nanaša na poravnavo, ni dovoljena pritožba.
XII. poglavje
POSTOPEK DO IZDAJE ODLOČBE
A) SPLOŠNA NAČELA
1. Skupne določbe
138. člen
(1) Pred izdajo odločbe je treba
ugotoviti vsa dejstva in okoliščine, ki so za odločitev pomembne, in strankam
omogočiti, da uveljavijo in zavarujejo svoje pravice in pravne koristi.
(2) To se lahko opravi v skrajšanem
postopku ali pa v posebnem ugotovitvenem postopku.
139. člen
(1) Uradna oseba, ki vodi postopek,
lahko med postopkom ves čas ugotavlja dejansko stanje in izvaja dokaze o vseh
dejstvih, pomembnih za izdajo odločbe, tudi o tistih, ki v postopku še niso
bila navedena.
(2) Uradna oseba, ki vodi postopek,
odredi po uradni dolžnosti izvedbo vsakega dokaza, če spozna, da je to potrebno
za razjasnitev zadeve.
(3) Uradna oseba, ki vodi postopek, si
preskrbi po uradni dolžnosti podatke o dejstvih, o katerih vodi uradno evidenco
organ, ki je pristojen za odločanje. Enako ravna uradna oseba glede dejstev, o
katerih vodi uradno evidenco kakšen drug državni organ oziroma organ samoupravne
lokalne skupnosti ali nosilec javnega pooblastila.
(4) Če uradne evidence ne vodi organ, ki je
pristojen za odločanje, je dolžan od pristojnega organa podatke brezplačno zahtevati
takoj oziroma najkasneje v roku treh delovnih dni po vložitvi vloge. Zaprošeni
organ je dolžan te podatke posredovati takoj oziroma najkasneje v roku 15 dni,
če ni v predpisu, ki ureja uradno evidenco, drugače določeno.
(5) Uradna oseba lahko pridobiva za potrebe
ugotavljanja dejanskega stanja osebne podatke iz uradnih evidenc o stranki, ki
je vložila zahtevo za uvedbo postopka, razen, če je stranka pridobitev teh
podatkov izrecno prepovedala. Podatke, ki štejejo za davčno tajnost, ali se
nanašajo na rasno in drugo poreklo, politična, verska in druga prepričanja, pripadnost
sindikatu, spolno vedenje, kazenske obsodbe ter zdravstvene podatke, si lahko
uradna oseba v skladu s prejšnjima odstavkoma priskrbi le, če tako določa
zakon, ali na podlagi izrecne pisne privolitve stranke oziroma druge osebe, na
katero se ti podatki nanašajo.
(6) Določbe prejšnjega odstavka se
uporabljajo tudi v postopku, uvedenem po uradni dolžnosti, v katerem se odloča
o pravici stranke.
(7) Določbe petega in šestega odstavka tega
člena se štejejo za zadostno zakonsko podlago za pridobivanje osebnih podatkov
v smislu zakona, ki ureja varstvo osebnih podatkov, ne glede na to, ali posebni
(materialni) zakoni za posamezne vrste upravnih postopkov vsebujejo takšno
podlago.
(8) Način pridobivanja podatkov o dejstvih,
o katerih vodi uradno evidenco organ, ki je pristojen za odločanje, kakšen drug
državni organ, organ samoupravne lokalne skupnosti ali nosilec javnega
pooblastila, podrobneje določi Vlada Republike Slovenije z uredbo.
140. člen
(1) Dejansko stanje, na katero opira
svoj zahtevek, mora stranka navesti natančno, po resnici in določno.
(2) Če ne gre za splošno znana
dejstva, mora stranka za svoje navedbe predlagati dokaze in jih, če je mogoče,
predložiti. Če stranka sama tega ne stori, zahteva to od nje uradna oseba, ki
vodi postopek. Od stranke se ne zahteva, naj preskrbi in predloži dokaze, ki
jih lahko hitreje in lažje preskrbi organ, ki vodi postopek, in tudi ne, naj
predloži taka potrdila, ki jih organi po 180. členu tega zakona niso dolžni
izdajati.
(3) Če stranka v določenem roku ne
predloži dokazov, organ samo zaradi tega ne sme zavreči zahteve po drugem
odstavku 67. člena tega zakona, temveč mora postopek nadaljevati.
141. člen
(1) Stranka da svojo izjavo praviloma
ustno, lahko pa jo da tudi pisno.
(2) Če gre za zelo zahtevno zadevo ali
če so potrebna obširnejša strokovna pojasnila, lahko uradna oseba, ki vodi
postopek, stranki naloži, naj predloži pisno izjavo; za to ji mora določiti
zadosten rok. V takem primeru ima tudi stranka pravico zahtevati, naj se ji
dovoli podati pisno izjavo.
(3) Če je stranki naloženo ali
dovoljeno, da predloži pisno izjavo, se ji zaradi tega ne more vzeti pravica,
da poda izjavo tudi ustno.
142. člen
(1) Če zahteva vstop v postopek med
postopkom nekdo, ki doslej ni bil stranka, in zahteva, da se mu prizna lastnost
stranke, preizkusi uradna oseba, ki vodi postopek, ali ima pravico biti
stranka, in izda o tem pisni sklep. Zoper sklep, s katerim se mu lastnost
stranke ne prizna, je dovoljena pritožba, ki zadrži izvršitev sklepa.
(2) Oseba, ki zahteva udeležbo v postopku,
mora v svoji vlogi določno navesti, v čem je njen pravni interes, in, če je
mogoče, predložiti tudi dokaze. Oseba lahko zahteva vstop v postopek kot
stranka kadarkoli med postopkom.
(3) O zahtevi za vstop v postopek se
nemudoma obvesti ostale stranke. Vsaka stranka lahko oporeka osebi pravico do
vstopa v postopek. Uradna oseba lahko razpiše posebno obravnavo, na kateri se
obravnava zahteva za vstop v postopek.
(4) Oseba, ki med postopkom vstopi
vanj kot stranka, mora sprejeti postopek v tistem stanju, v katerem je ob
njenem vstopu.
(5) Določbe tega člena veljajo tudi za
stranske udeležence.
143. člen
(1) Organ pred začetkom ugotovitvenega
postopka povabi k udeležbi v postopku osebe, za katere ugotovi, da imajo pravni
interes za udeležbo v postopku.
(2) Če organ ne more ugotoviti katere osebe
imajo pravni interes za udeležbo v postopku, povabi k udeležbi z javnim
naznanilom, ki ga objavi na oglasni deski organa in na enotnem državnem portalu
e-uprava, lahko pa tudi na drug krajevno običajen način.
(3) V vabilu k udeležbi navede organ rok, v
katerem je mogoče priglasiti udeležbo v postopku. Ta rok ne sme biti krajši od
osem dni.
(4) Če oseba, ki jo je organ povabil, ne
priglasi udeležbe v postopku v roku, lahko priglasi udeležbo v skladu s 142. členom
tega zakona do izdaje odločbe. Če oseba ne zahteva udeležbe v postopku, ji
organ te udeležbe ni dolžan zagotoviti.
(5) Če stranka, ki je vložila zahtevo,
zahtevi priloži pisno izjavo osebe, ki ima pravni interes za udeležbo v
postopku, iz katere jasno in nedvoumno izhaja, da ta oseba v zadevi nima
nasprotujočega interesa, organu ni treba vabiti te osebe k udeležbi v postopku.
Takšna oseba lahko zahteva udeležbo do konca postopka na prvi stopnji v skladu
s 142. členom tega zakona.
(6) Če oseba, ki je bila pravilno vabljena
k stranski udeležbi in opozorjena na posledice, do izdaje odločbe na prvi
stopnji ni pravilno priglasila stranske udeležbe, ne more uveljavljati pravnih
sredstev zoper odločbo.
(7) Osebi, ki zatrjuje, da ji ni bila dana
možnost udeležbe v postopku, čeprav je imela to pravico, se na njeno zahtevo
vroči odločba, če zahteva vročitev v 30 dneh od dneva, ko je izvedela za izdajo
odločbe.
2. Skrajšani ugotovitveni postopek
144. člen
(1) Organ lahko po skrajšanem postopku
takoj odloči o zadevi:
1.    
če se da dejansko stanje v celoti ugotoviti na
podlagi dejstev in dokazov, ki jih je navedla oziroma predložila stranka v
svoji zahtevi, ali na podlagi splošno znanih dejstev oziroma dejstev, ki so
organu znana;
2.    
če se da ugotoviti stanje zadeve na podlagi
uradnih podatkov, ki jih ima organ, in samo za to ni treba posebej zaslišati
stranke za zavarovanje njenih pravic oziroma pravnih koristi;
3.    
če je s predpisom določeno, da se zadeva lahko
reši na podlagi dejstev ali okoliščin, ki niso popolnoma dokazane ali se z
dokazi le posredno dokazujejo, in so dejstva oziroma okoliščine verjetno
izkazane, iz vseh okoliščin pa izhaja, da je treba zahtevku stranke ugoditi;
4.    
če gre za nujne ukrepe v javnem interesu, ki
jih ni mogoče odlagati, pa so dejstva, na katera se mora opirati odločba,
ugotovljena ali vsaj verjetno izkazana.
(2) Nujni ukrepi po 4. točki
prejšnjega odstavka so podani, če obstaja nevarnost za življenje in zdravje
ljudi, za javni red in mir, za javno varnost ali za premoženje večje vrednosti.
(3) V primerih iz prvega odstavka tega
člena ni potrebno zaslišati stranke.
(4) Odločbe iz 1. in 2. točke prvega odstavka tega člena je dovoljeno izdajati na predpisanem obrazcu.
3. Poseben ugotovitveni postopek
145. člen
(1) Poseben ugotovitveni postopek se
izvede v vseh primerih, razen v primerih iz 144. člena tega zakona. Poseben
ugotovitveni postopek se izvede za ugotovitev dejstev in okoliščin, ki so
pomembne za razjasnitev zadeve ali zato, da se da strankam možnost, da
uveljavijo in zavarujejo svoje pravice in pravne koristi.
(2) Potek ugotovitvenega postopka
določa glede na okoliščine posameznega primera uradna oseba, ki vodi postopek;
pri tem se mora držati določb tega zakona in predpisov, ki se nanašajo na zadevo,
za katero gre.
(3) V mejah iz prejšnjega odstavka
tega člena uradna oseba, ki vodi postopek, zlasti: določa, katera dejanja v
postopku naj se opravijo in izdaja naloge za njihovo izvršitev; določa, po
katerem vrstnem redu naj se opravijo posamezna dejanja in v katerem roku, če
roki niso predpisani z zakonom; določa ustne obravnave in zaslišanja in vse,
kar je v zvezi s tem potrebno; odloča, katere dokaze je treba izvesti in s
katerimi dokazili, ter odloča o vseh predlogih in izjavah udeležencev postopka.
(4) Uradna oseba, ki vodi postopek,
odloči, ali naj se posamezna sporna vprašanja obravnavajo in dokazujejo posebej
ali skupaj za vso zadevo.
146. člen
(1) Stranka ima pravico udeleževati se
ugotovitvenega postopka in za dosego namena, ki ga ima ta postopek, dajati
potrebne podatke ter braniti svoje pravice in z zakonom zavarovane koristi.
(2) Stranka sme navajati dejstva, ki
utegnejo vplivati na rešitev zadeve, in izpodbijati pravilnost navedb, ki se ne
ujemajo z njenimi navedbami. Vse do izdaje odločbe ima pravico dopolnjevati in
pojasnjevati svoje trditve; če pa stori to po ustni obravnavi, mora opravičiti,
zakaj tega ni storila na obravnavi.
(3) Uradna oseba, ki vodi postopek, mora
stranki na ustni obravnavi ali izven ustne obravnave pisno oziroma ustno na
zapisnik omogočiti:
1.    
da se izreče o vseh okoliščinah in dejstvih, ki
so bila navedena v ugotovitvenem postopku;
2.    
da se izreče o predlogih in ponujenih dokazih;
3.    
da sodeluje pri izvedbi dokazov;
4.    
da postavlja vprašanja drugim strankam, pričam
in izvedencem in
5.    
da se seznani z uspehom dokazovanja ter se o
tem izreče.
(4) Pristojni organ ne sme izdati odločbe,
preden ne da stranki možnosti, da se izreče o dejstvih in okoliščinah, ki so
pomembna za izdajo odločbe.
4. Predhodno vprašanje in identično
dejansko stanje
147. člen
(1) Če organ, ki vodi postopek, naleti
na tako vprašanje, da brez njegove rešitve ni mogoče rešiti same zadeve, to
vprašanje pa je samostojna pravna celota, ki spada v pristojnost sodišča ali
kakšnega drugega organa (predhodno vprašanje), ga lahko ob pogojih iz tega
zakona organ sam obravnava ali pa prekine postopek, dokler ga ne reši pristojni
organ. O prekinitvi postopka izda sklep, zoper katerega je dovoljena pritožba,
razen če ga je izdal organ druge stopnje.
(2) Če organ obravnava predhodno
vprašanje, ima njegova rešitev pravni učinek samo v zadevi, v kateri je bilo
vprašanje rešeno.
(3) Če je o predhodnem vprašanju že
odločeno s pravnomočnim posamičnim aktom, je organ na ta posamični akt vezan.
148. člen
(1) Organ, ki vodi postopek, mora
postopek prekiniti, če se predhodno vprašanje nanaša na obstoj kaznivega
dejanja, na obstoj zakonske zveze ali na ugotovitev očetovstva ali če zakon
tako določa.
(2) Kadar se tiče predhodno vprašanje
kaznivega dejanja, pa ni mogoč kazenski pregon, obravnava organ, ki vodi
postopek, tudi to vprašanje.
149. člen
Če gre za vprašanje, ali sta podana kaznivo
dejanje in storilčeva kazenska odgovornost, je organ, ki vodi postopek, pri
ugotavljanju dejanskega stanja vezan na pravnomočno sodbo kazenskega sodišča, s
katero je obtoženec spoznan za krivega.
150. člen
Kadar zaradi predhodnega vprašanja ni treba
prekiniti postopka, ga lahko organ, ki vodi postopek, sam obravnava in reši kot
sestavni del zadeve ter na tej podlagi odloči o sami zadevi.
151. člen
(1) Če organ, ki vodi upravni
postopek, ne vzame predhodnega vprašanja v obravnavo po 150. členu tega zakona,
pa postopek za rešitev predhodnega vprašanja, ki ga je mogoče začeti samo po
uradni dolžnosti, pri pristojnem organu še ni začet, zahteva od pristojnega
organa, naj o tem vprašanju začne postopek.
(2) V zadevi, v kateri se začne
postopek za rešitev predhodnega vprašanja na vlogo (zahtevo, tožbo ipd.)
stranke, lahko naloži organ, ki vodi upravni postopek, s sklepom eni izmed
strank, naj vloži pri pristojnem organu vlogo za začetek postopka za rešitev
predhodnega vprašanja; hkrati ji določi rok, v katerem mora to storiti in mu o
tem predložiti dokazilo. Pri tem mora organ, ki vodi postopek, opozoriti
stranko na posledice, če bi to opustila. Rok za vložitev vloge za začetek
postopka za rešitev predhodnega vprašanja začne teči z dnem, ko postane sklep dokončen.
(3) Če stranka v določenem roku ne
predloži dokazila, da je pri pristojnem organu vložila vlogo za začetek
postopka o predhodnem vprašanju, se šteje, da je stranka, na katere zahtevo je
bil postopek začet, to zahtevo umaknila, organ pa s sklepom ustavi postopek. Če
dokazila ni predložila katerakoli druga stranka v postopku, organ nadaljuje
postopek in odloči o zadevi.
(4) Zoper sklep po drugem in tretjem
odstavku tega člena je dovoljena pritožba.
152. člen
Postopek, ki je bil prekinjen zato, da bi se
rešilo predhodno vprašanje pri pristojnem organu oziroma pri sodišču, se
nadaljuje, ko postane odločba o tem vprašanju dokončna ali pravnomočna.
5. Prekinitev postopka
153. člen
(1) Postopek se prekine s sklepom:
1.    
če stranka umre in pravica ali obveznost
oziroma pravna korist, ki se uveljavlja v postopku lahko preide na pravne
naslednike, organ v takem primeru obvesti morebitne pravne naslednike o
možnosti vstopa v postopek in jim vroči sklep;
2.    
če stranka izgubi poslovno sposobnost, pa v
postopku nima pooblaščenca in se ji ne postavi začasnega zastopnika, organ v
tem primeru vroči sklep o prekinitvi postopka skrbstvenemu organu;
3.    
če zakoniti zastopnik stranke umre ali izgubi
poslovno sposobnost, stranka pa nima pooblaščenca ali zakonitega zastopnika in
se ji tudi ne postavi začasnega zastopnika, organ v tem primeru vroči sklep o
prekinitvi postopka skrbstvenemu organu, v primeru pravnih oseb pa se o tem
obvesti organ za imenovanje zakonitega zastopnika;
4.    
če so za stranko nastopile pravne posledice
uvedbe stečajnega postopka sklep se vroči stečajnemu dolžniku;
5.    
če organ sklene, da ne bo sam reševal
predhodnega vprašanja, oziroma ga po zakonu ne more reševati.
(2) Prekinitev traja, dokler so podani
razlogi iz prejšnjega odstavka, in sicer:
1.    
zaradi razloga iz 1. točke prejšnjega odstavka,
dokler v postopek ne vstopi pravni naslednik ali skrbnik zapuščine;
2.    
iz razlogov iz 2. in 3. točke prejšnjega odstavka, dokler stranka nima zakonitega zastopnika;
3.    
zaradi razloga iz 4. točke prejšnjega odstavka,
dokler ne vstopi v postopek kot zastopnik stranke stečajni upravitelj;
4.    
zaradi razloga iz 5. točke prejšnjega odstavka,
dokler predhodno vprašanje ni dokončno oziroma pravnomočno rešeno (152. člen
tega zakona).
(3) S prekinitvijo prenehajo teči vsi
roki, določeni za procesna dejanja. V času prekinitve ne teče rok za izdajo
odločbe iz 222. in 256. člena tega zakona.
(4) Zoper sklep, s katerim se prekine
postopek, je dovoljena pritožba, ki pa ne zadrži izvršitve sklepa.
6. Ustna obravnava
154. člen
(1) Uradna oseba, ki vodi postopek, lahko
po lastnem preudarku ali na predlog stranke razpiše ustno obravnavo vselej,
kadar je to koristno za razjasnitev zadeve, mora pa jo razpisati v zadevah, v
katerih sta udeleženi dve ali več strank z nasprotujočimi si interesi, ali
kadar je treba opraviti ogled ali pa zaslišati priče ali izvedence.
(2) Če pri organu obstajajo ustrezne
tehnološke možnosti, lahko uradna oseba na predlog strank razpiše namesto ustne
videokonferenčno obravnavo.
(3) Za videokonferenčno obravnavo se
smiselno uporabljajo določbe tega zakona o ustni obravnavi.
155. člen
(1) Ustna obravnava je javna.
(2) Uradna oseba, ki vodi postopek,
lahko izključi javnost od celotne ustne obravnave ali od dela obravnave:
1.    
če to zahtevajo razlogi morale ali javne
varnosti;
2.    
če je podana resna in neposredna nevarnost, da
bi bila ustna obravnava ovirana;
3.    
če je treba obravnavati razmerja v kakšni
rodbini;
4.    
če je treba obravnavati okoliščine, ki pomenijo
tajnost podatkov v skladu z zakonom, ki ureja tajnost podatkov, ali poslovno in
poklicno tajnost.
(3) Izključitev javnosti lahko
predlaga tudi prizadeta oseba.
(4) O izključitvi javnosti se izda
sklep, ki mora biti obrazložen in objavljen na oglasni deski tega organa in na
enotnem državnem portalu e-uprava.
(5) Pri razglasitvi odločbe javnost ne
sme biti izključena.
156. člen
(1) Izključitev javnosti ne velja za
stranke, zakonite zastopnike, njihove pooblaščence in strokovne pomočnike.
(2) Uradna oseba, ki vodi postopek,
lahko dovoli, da so pri ustni obravnavi, od katere je javnost izključena,
navzoče posamezne uradne osebe ter znanstveni in javni delavci, če ima to pomen
za njihovo službo oziroma znanstveno delo. Uradna oseba, ki vodi postopek,
opozori take osebe, da morajo varovati kot tajnost, kar zvedo na ustni
obravnavi.
157. člen
(1) Organ, ki vodi postopek, mora
ukreniti vse potrebno, da se ustna obravnava opravi brez zavlačevanja in, če je
mogoče, brez prekinitve in preložitve.
(2) Tistim, ki so povabljeni na ustno
obravnavo, je treba pustiti zadosti časa, da se lahko pripravijo za obravnavo
in da lahko pravočasno in brez izrednih stroškov pridejo k obravnavi.
Povabljenim se pusti praviloma osem dni od vročitve vabila do dneva obravnave.
158. člen
Če je za obravnavanje na ustni obravnavi
potrebno, da povabljeni poznajo dokumente, skice ali druge predmete, jim jih je
treba dati na vpogled hkrati z razpisom obravnave, v vabilu na obravnavo pa
navesti, kdaj in kje si jih lahko ogledajo.
159. člen
(1) Organ, ki vodi postopek, mora
razpis ustne obravnave tudi javno naznaniti, če je nevarnost, da ne bo mogoče
pravočasno vročiti posamičnih vabil, če je verjetno, da so prizadete osebe, ki
še niso nastopile kot stranke, ali če to narekujejo drugi podobni razlogi.
(2) Javno naznanilo ustne obravnave
mora obsegati vse podatke, ki morajo biti navedeni v posamičnem vabilu, poleg
tega pa še vabilo, naj pride k obravnavi vsak, kdor misli, da se zadeva tiče
njegovih pravih koristi. Naznanilo se objavi tako, kot je predpisano v 94.
členu tega zakona.
160. člen
Ustna obravnava se opravi praviloma na
sedežu organa, ki vodi postopek. Če je potreben ogled v kraju izven njegovega
sedeža, se lahko opravi ustna obravnava na kraju ogleda. Organ, ki vodi
postopek, lahko določi za ustno obravnavo tudi kakšen drug kraj, kadar je to
potrebno, da se občutno zmanjšajo stroški ali da se zadeva temeljiteje, hitreje
ali enostavneje obravnava.
161. člen
(1) Uradna oseba, ki vodi postopek,
mora na začetku ustne obravnave ugotoviti, kdo od povabljenih je navzoč, glede
odsotnih pa se prepričati, ali so jim bila vabila pravilno vročena.
(2) Če katera od strank, ki še ni bila
zaslišana, ni prišla k obravnavi, pa ni ugotovljeno, da ji je bilo vabilo
pravilno vročeno, preloži uradna oseba, ki vodi postopek, obravnavo, razen če
je bil razpis ustne obravnave pravočasno javno naznanjen.
(3) Če k ustni obravnavi ne pride
stranka, ki je bil na njeno zahtevo začet postopek, čeprav je bila v redu
povabljena, pa se da iz celotnega stanja zadeve domnevati, da je predlog
umaknila, organ ustavi postopek. Zoper sklep o tem je dovoljena pritožba. Če se
ne more domnevati, da je stranka umaknila predlog, ali če je v javnem interesu
potrebno, da se postopek nadaljuje po uradni dolžnosti, opravi uradna oseba
glede na okoliščine primera obravnavo brez te stranke ali pa jo preloži.
(4) Če brez opravičenega razloga ne
pride stranka, zoper katero je začet postopek, čeprav je bila v redu
povabljena, lahko uradna oseba, ki vodi postopek, opravi ustno obravnavo tudi
brez nje, lahko pa jo na njene stroške tudi preloži, če je to potrebno za
pravilno rešitev zadeve.
162. člen
(1) Če navzoča stranka, kljub
opozorilu na posledice, ne poda med samo obravnavo pripomb k delu na obravnavi,
se šteje, da nima pripomb. Če pa poda ta stranka pozneje tako pripombo, jo
organ, ki odloča o zadevi, vendarle upošteva, kadar utegne pripomba vplivati na
rešitev zadeve in ni bila podana po obravnavi z namenom, da bi se zavlačeval
postopek.
(2) Če k obravnavi ne pride stranka,
ki je bila povabljena z javnim naznanilom, pa poda pripombe k delu na obravnavi
šele po obravnavi, se pripombe upoštevajo ob pogoju iz prvega odstavka tega
člena.
163. člen
(1) Na ustni obravnavi je treba ugotoviti
to, kar je predmet ugotovitvenega postopka.
(2) Če predmeta ni mogoče obravnavati
na eni obravnavi, jo uradna oseba, ki vodi postopek, prekine in čimprej določi,
kdaj se bo nadaljevala. Za to nadaljevanje ukrene vse, kar je predpisano za
razpis ustne obravnave, navzočim pa lahko ustno sporoči te ukrepe in tudi, kdaj
in kje se bo obravnava nadaljevala. Pri nadaljevanju ustne obravnave uradna
oseba, ki vodi postopek, povzame potek dotedanje obravnave.
(3) Za izvedbo pisnih dokazov, ki se
predložijo pozneje, ni treba znova razpisati ustne obravnave, pač pa je treba
dati stranki možnost, da se izjavi o izvedenih dokazih.
B) DOKAZOVANJE
1. Splošne določbe
164. člen
(1) Dejstva, na podlagi katerih se
izda odločba, se ugotovijo z dokazi.
(2) Kot dokaz se uporabi vse, kar je
primerno za ugotavljanje stanja zadeve in kar ustreza posameznemu primeru,
zlasti pa listine, priče, izjave strank, izvedence in oglede.
(3) Dejansko stanje se lahko ugotavlja tudi
na podlagi podatkov v informatiziranih evidencah.
(4) Podatki iz evidenc prejšnjega odstavka
se štejejo za del dokumenta, čeprav se v njem v pisni oziroma listinski obliki
ne nahajajo. V zapisnik se vpiše, kje so ti podatki dostopni. Če se v postopku
ne vodi zapisnik, se o tem sestavi uradni zaznamek.
165. člen
(1) Ali je treba kakšno dejstvo
dokazovati ali ne, odloča uradna oseba, ki vodi postopek, glede na to, ali
utegne to dejstvo vplivati na odločitev o zadevi. Dokazi se izvedejo praviloma
potem, ko se ugotovi, kaj je v dejanskem pogledu sporno ali kaj je treba
dokazati.
(2) Dokazovati ni treba dejstev, ki so
splošno znana.
(3) Dokazovati tudi ni treba dejstev,
katerih obstoj zakon domneva, pač pa je dovoljeno dokazovati, da ne obstajajo,
če ni z zakonom drugače določeno.
166. člen
Če je dokazovanje pred organom, ki vodi
postopek, neizvedljivo ali pa povezano z nesorazmernimi stroški ali z veliko
zamudo, se lahko opravi dokazovanje ali izvedejo posamezni dokazi pred
zaprošenim organom.
167. člen
Če določa predpis, da se zadeva lahko reši
na podlagi dejstev in okoliščin, ki niso popolnoma dokazane ali se z dokazi
samo posredno ugotavljajo (dejstva in okoliščine, ki so verjetno izkazane),
izvedba dokazov v ta namen ni vezana na določbe tega zakona o izvajanju
dokazov.
168. člen
(1) Če organu, ki odloča o zadevi, ni
znano pravo, ki velja v tuji državi, lahko poizve o tem pri ministrstvu,
pristojnemu za pravosodje.
(2) Organ, ki odloča o zadevi, lahko
zahteva od stranke, naj mu predloži javno listino, izdano od pristojnega tujega
organa, s katero se potrjuje, katero pravo velja v tuji državi. Dokazovanje
tujega prava proti taki javni listini je dovoljeno, če ni z mednarodno pogodbo
drugače določeno.
2. Listine
169. člen
(1) Listina, ki jo v predpisani obliki
izda državni organ, organ samoupravne lokalne skupnosti ali nosilec javnih
pooblastil v mejah svoje pristojnosti, dokazuje tisto, kar se v njej potrjuje
ali določa (javna listina).
(2) Enako dokazno moč imajo tudi druge
listine, ki so po posebnih predpisih izenačene z javnimi listinami.
(3) V postopku dokazovanja je mikrofilmska
ali elektronska kopija listine oziroma reprodukcija te kopije izenačena z
listino iz prvega odstavka tega člena, če je takšno mikrofilmsko ali
elektronsko kopijo oziroma reprodukcijo te kopije izdal državni organ, organ
samoupravne lokalne skupnosti ali nosilec javnih pooblastil.
170. člen
Če lahko pravna dejstva (dogodki, pravni
posli itd.) vplivajo na spremembo tistega, kar je potrjeno v javni listini, je
potrebno za potrebe dokazovanja priskrbeti novo javno listino.
171. člen
(1) Dovoljeno je dokazovati, da so v
javni listini oziroma kopiji javne listine dejstva neresnično potrjena ali da
je javna listina oziroma kopija javne listine nepravilno sestavljena.
(2) Dovoljeno je dokazovati, da se
mikrofilmska ali elektronska kopija oziroma reprodukcija te kopije razlikuje od
izvirne listine.
172. člen
Če je na listini kaj prečrtano, zradirano
ali kako drugače izbrisano ali pa vstavljeno ali če so na listini kakšne druge
zunanje pomanjkljivosti, presodi uradna oseba, ki vodi postopek, glede na vse
okoliščine, ali je in koliko je s tem zmanjšana dokazna vrednost listine ali pa
nima listina nobene dokazne vrednosti za odločitev o zadevi, v kateri teče
postopek.
173. člen
(1) Listine, ki so dokaz, predložijo
stranke ali pa jih preskrbi organ, ki vodi postopek. Stranka predloži listino v
izvirniku, mikrofilmski kopiji listine ali reprodukciji te kopije ali v
overjenem prepisu, lahko pa jo priloži tudi v navadnem prepisu ali kot
mikrofilmsko, elektronsko kopijo ali fotokopijo ali reprodukcijo te kopije.
(2) Za predloženo listino se šteje tudi
sporočilo organu, kje se v informatizirani bazi ali evidenci nahaja zapis, če
gre za javno evidenco ali za drugo evidenco, če je organu dosegljiva.
(3) Če predloži stranka listino v prepisu,
kot fotokopijo ali kot elektronsko kopijo, lahko zahteva uradna oseba, ki vodi
postopek, naj pokaže izvirno listino. Uradna oseba ugotovi, ali se prepis
oziroma kopija ujema z izvirnikom. To ugotovitev zaznamuje na prepisu oziroma
kopiji; ta zaznamek se ne šteje za upravno overitev in se zanj ne plača taksa.
174. člen
(1) Uradna oseba, ki vodi postopek,
lahko zahteva od stranke, ki se sklicuje na kakšno listino, naj jo predloži, če
jo ima ali če jo lahko dobi.
(2) Če je listina pri stranki z
nasprotnim interesom, pa jo ta noče prostovoljno predložiti ali pokazati,
zahteva od nje uradna oseba, ki vodi postopek, naj jo predloži ali pokaže na
obravnavi, da bi se mogle druge stranke o njej izjaviti.
(3) Če stranka, od katere je bilo
zahtevano, naj predloži oziroma pokaže listino, tega ne stori, presodi organ,
ki vodi postopek, glede na vse okoliščine primera, kakšen vpliv ima to na
reševanje zadeve.
175. člen
(1) Če je listina, ki naj se uporabi
kot dokaz v postopku, pri državnem organu, organu samoupravne lokalne skupnosti
ali pri organizaciji, ki ima javno pooblastilo za odločanje o upravnih zadevah,
jo po uradni dolžnosti priskrbi organ, ki vodi postopek.
(2) Stranka lahko listino iz
prejšnjega odstavka priskrbi tudi sama.
176. člen
(1) Če je listina pri drugi osebi, pa
je ta noče prostovoljno pokazati, ji organ, ki vodi postopek, s sklepom naloži,
naj pokaže listino na obravnavi, da bi se mogle stranke o njej izjaviti.
(2) Druga oseba sme zavrniti pokaz
listine iz enakih razlogov kot pričanje ali iz drugih utemeljenih razlogov.
(3) Pred izdajo sklepa iz prvega
odstavka tega člena mora organ osebi, ki noče pokazati listine, dati možnost da
se o tem izjavi. Zoper sklep je dovoljena pritožba.
(4) Zoper drugo osebo, ki brez
opravičenega razloga noče pokazati listine, se postopa enako, kot zoper
tistega, ki noče pričati. Zoper sklep o tem je dovoljena pritožba.
(5) Stranka, ki se sklicuje na
listino, ki je pri drugi osebi, mora tej povrniti stroške, ki jih ima v zvezi s
pokazom listine.
177. člen
(1) Listini, sestavljeni v tujem
jeziku, je treba predložiti tudi overjen prevod, če je to potrebno.
(2) Listine, ki jih izdajo tuji organi
in ki veljajo v kraju, kjer so bile izdane, za javne listine, imajo ob pogoju
vzajemnosti enako dokazno moč kot domače javne listine, če so overjene v skladu
s predpisi. Za potrdila pogoj vzajemnosti ne velja.
2.a Upravna overitev
lastnoročnih podpisov, prepisov in kopij
a) Splošno o overitvi
178. člen
(1) Upravna overitev lastnoročnega podpisa
je potrditev njegove pristnosti. Overitev prepisa ali kopije pa potrditev
istovetnosti prepisa, fizične ali elektronske kopije z izvirno listino.
(2) Z upravno overitvijo se ne potrjuje
resničnost podatkov v listini.
(3) Ne glede na določbe drugih predpisov se
šteje, da je upravna overitev lastnoročnega podpisa, prepisa ali kopije, glede
postopkov po tem zakonu, enakovredna notarski overitvi lastnoročnega podpisa,
prepisa ali kopije.
178.a člen
(1) Overitev opravi uradna oseba upravne
enote ne glede na bivališče ali sedež osebe, ki to zahteva.
(2) Upravno overitev lastnoročnega podpisa
lahko opravi tudi drug organ, če tako določa zakon.
b) Overitev lastnoročnega podpisa
178.b člen
(1) Pristnost lastnoročnega podpisa dokaže
predlagatelj listine tako, da pred uradno osebo lastnoročno podpiše listino ali
da prizna podpis, ki je že na listini, za svoj. Istovetnost predlagatelja
listine ugotovi uradna oseba na podlagi veljavne javne listine, opremljene s
fotografijo, ki jo je izdal državni organ, razen v primerih, ko je predlagatelj
uradni osebi osebno znan. Uradna oseba morebitno pooblaščenost predlagatelja za
zastopanje ugotavlja na podlagi overjenega pooblastila ali podatkov iz uradne
evidence.
(2) Overitev podpisa se potrdi na izvirni
listini z navedbo datuma overitve, oznake, s katero je overitev podpisa
evidentirana pri organu, z navedbo vrste in oznake uradnega osebnega dokumenta
ter s podpisom uradne osebe.
(3) Potrditev overitve podpisa na izvirni
listini, ki mora biti za uporabo v tujini overjena, poleg sestavin iz
prejšnjega odstavka vsebuje tudi žig organa.
178.c člen
(1) Kadar se overja podpis ali ročno
znamenje slepih ali tistih, ki ne znajo brati, prebere predlagatelju uradna
oseba listino, na kateri naj se overi podpis ali ročno znamenje.
(2) Kadar se overja podpis ali ročno
znamenje gluhih, ki ne znajo brati, prebere predlagatelju sodni tolmač listino,
na kateri naj se overi podpis ali ročno znamenje.
(3) Kadar se overja podpis ali ročno
znamenje tistih, ki ne razumejo jezika, v katerem je listina napisana, prevede
predlagatelju vsebino listine uradna oseba ali sodni tolmač.
(4) Tak način overitve je treba navesti v
potrdilu o overitvi.
178.d člen
Če uradna oseba ne razume jezika, v katerem
je listina napisana, lahko odredi, da prevede listino sodni tolmač. Če je
listina prevedena, se to navede v potrdilu o overitvi.
c) Overitev prepisa ali kopije
178.e člen
(1) Prepis ali fizično kopijo (fotokopijo),
ki naj se overi, je treba skrbno primerjati z izvirno listino. Prepis se mora
ujemati z izvirno listino tudi v pravopisu, ločilih in okrajšavah.
(2) V potrdilu o overitvi se navede oznaka,
datum overitve, število pol oziroma listov izvirne listine in prepisa ali
kopije. Potrdilo podpiše in žigosa uradna oseba, ki opravi overitev.
178.f člen
(1) Elektronsko (skenirano) kopijo pripravi
uradna oseba na podlagi izvirne listine.
(2) Uradna oseba opravi overitev tako, da
skupaj z elektronsko kopijo navede oznako, datum overitve, število pol oziroma
listov izvirne listine in prepisa ali kopije ter oboje elektronsko podpiše.
178.g člen
Kadar se overi prepis samo enega dela
listine ali izpisek iz kake listine, mora biti prepis oziroma kopija takšna, da
je iz nje razvidno, kateri deli listine so vsebovani in kateri izpuščeni.
178.h člen
Če uradna oseba, ki overja prepis ali
kopijo, ne razume jezika, v katerem je listina napisana, lahko odredi, da
primerja prepis ali kopijo z izvirno listino sodni tolmač.
3. Potrdila
179. člen
(1) Državni organi, organi samoupravnih
lokalnih skupnosti in nosilci javnih pooblastil izdajajo potrdila in druge
listine (izpiske, certifikate itd.) o dejstvih, o katerih vodijo uradno
evidenco.
(2) Za uradno evidenco se šteje
evidenca, ki je bila vzpostavljena na podlagi zakona, podzakonskega predpisa
ali splošnega akta, izdanega za izvrševanje javnih pooblastil.
(3) Potrdila in druge listine o
dejstvih, o katerih se vodi uradna evidenca, morajo biti v skladu s podatki
uradne evidence. Taka potrdila oziroma druge listine veljajo za javne listine.
(4) Potrdilo in druge listine o dejstvih,
o katerih se vodi uradna evidenca, se izdajo stranki na ustno zahtevo praviloma
istega dne, ko je stranka potrdilo oziroma drugo listino zahtevala, najpozneje
pa v 15 dneh, če ni v predpisu, s katerim je bila vzpostavljena uradna
evidenca, drugače določeno.
180. člen
Državni organi in organi samoupravnih lokalne
skupnosti izdajajo potrdila in druge listine tudi o dejstvih, o katerih ne
vodijo uradne evidence, če zakon tako določa. V tem primeru se dejstva
ugotavljajo v postopku, ki je predpisan v tem poglavju.
180.a člen
(1) Če organ zavrne zahtevo za izdajo
potrdila oziroma druge listine iz 179. člena, mora v roku 15 dni izdati
odločbo, če ni v predpisu, s katerim je bila vzpostavljena uradna evidenca
drugače določeno.
(2) Če organ zavrne zahtevo za izdajo
potrdila oziroma druge listine iz 180. člena, mora v roku 30 dni izdati
odločbo.
(3) Če organ ni izdal potrdila, druge
listine ali odločbe iz prejšnjih odstavkov, se po preteku rokov šteje, da je
zahtevo zavrnil. Zoper to je dovoljena pritožba.
(4) Če stranka na podlagi dokazov, s
katerimi razpolaga, zatrjuje, da potrdilo oziroma druga listina, ki ji je bila
izdana na podlagi 179. ali 180. člena tega zakona ni v skladu s podatki iz
uradne evidence, lahko zahteva spremembo potrdila oziroma druge listine. Organ
mora v roku 15 dni izdati spremenjeno potrdilo oziroma drugo listino oziroma
odločbo, s katero zavrne zahtevek za spremembo oziroma za novo potrdilo ali
drugo listino.
4. Priče
181. člen
(1) Priča je lahko vsak, kdor je bil
zmožen opaziti dejstvo, o katerem naj priča, in more to svoje opažanje
izkazati.
(2) Kdor je udeležen v postopku kot
uradna oseba, ne more biti priča.
182. člen
Vsak, kdor je povabljen za pričo, se mora
povabilu odzvati in če ni s tem zakonom drugače določeno, tudi pričati.
183. člen
(1) Priča sme odreči pričanje:
1.    
na posamezna vprašanja, če bi z odgovorom na
vprašanje spravila v hudo sramoto, občutno premoženjsko škodo ali pa v kazenski
pregon sebe, svojega krvnega sorodnika v ravni vrsti ali v stranski vrsti do
vštetega tretjega kolena, svojega zakonca, osebo, s katero živi v izvenzakonski
skupnosti, ali sorodnika po svaštvu do vštetega drugega kolena, četudi je
zakonska zveza že prenehala, ali pa svojega skrbnika ali oskrbovanca,
posvojitelja ali posvojenca;
2.    
na posamezna vprašanja, na katera ne bi mogla
odgovoriti, ne da bi prekršila dolžnost oziroma pravico varovati poslovno ali
poklicno tajnost;
3.    
o tistem, kar ji je stranka zaupala kot svojemu
pooblaščencu;
4.    
o dejstvih, za katera je zvedela kot duhovnik,
odvetnik, zdravnik ali pri opravljanju kakšnega drugega poklica ali dejavnosti,
če velja dolžnost, da mora ohraniti kot tajnost tisto, kar je zvedela pri
opravljanju takega poklica ali dejavnosti.
(2) Priča je lahko odvezana dolžnosti
pričanja tudi o posameznih drugih dejstvih, če navede za to tehtne razloge. Če
je treba, mora te razloge verjetno izkazati.
(3) Zaradi nevarnosti, da bi imela
kakšno premoženjsko škodo, priča ne sme odreči pričanja o pravnih opravilih,
pri katerih je bila navzoča kot priča, pisar ali posredovalec, o dejanjih, ki
jih je v zvezi s spornim razmerjem opravila kot pravni prednik ali zastopnik
katere od strank, ter o vsakem takem dejanju, ki ga je po posebnih predpisih
dolžna naznaniti ali dati o njem izjavo.
(4) Priča ne sme biti zaslišana o
določenih zadevah, če bi s tem prekršila dolžnost varovanja tajnosti v skladu z
zakonom, dokler je pristojni organ ne odveže te dolžnosti.
184. člen
(1) Priče se zaslišujejo vsaka zase in
brez navzočnosti tistih prič, ki bodo zaslišane pozneje.
(2) Zaslišana priča ne sme oditi brez
dovoljenja uradne osebe, ki vodi postopek.
(3) Uradna oseba, ki vodi postopek,
sme že zaslišano pričo znova zaslišati, priče, katerih izpovedbe se ne ujemajo,
pa soočiti.
(4) Kdor zaradi bolezni ali telesne
nezmožnosti na povabilo ne more priti, se zasliši v svojem stanovanju.
185. člen
(1) Pričo je treba najprej opozoriti,
da mora govoriti resnico, da ne sme ničesar zamolčati; pri tem jo je treba
opozoriti tudi na posledice krive izpovedbe.
(2) Uradna oseba zahteva od priče
njene splošne podatke: osebno ime, poklic, prebivališče, rojstni kraj, starost
in zakonski stan. Če je treba, se izpraša priča tudi o okoliščinah, ki se
tičejo njene verodostojnosti kot priče v zadevi, za katero gre, zlasti pa o
njenem razmerju do strank.
(3) Uradna oseba, ki vodi postopek,
pouči pričo, kdaj ji ni potrebno pričati in na katera vprašanja lahko odreče
pričanje.
(4) Priči se postavljajo vprašanja o
sami zadevi in zahteva od nje, naj pove, kaj ji je o tem znano.
(5) Niso dovoljena taka vprašanja, v
katerih je že vsebovano, kako je treba odgovoriti, kakor tudi ne vprašanja, ki
izhajajo iz predpostavke, da je priča že povedala nekaj, česar v resnici še ni
povedala.
(6) Pričo je treba vselej vprašati,
odkod ve to, o čemer priča.
186. člen
Če priča ne zna jezika, ki se uporablja v
postopku, ali ga ne more uporabljati zaradi invalidnosti, se zasliši po
tolmaču.
187. člen
(1) Če priča, ki je bila v redu
povabljena, ne pride in svojega izostanka ne opraviči, ali če se brez
dovoljenja ali opravičenega razloga odstrani s kraja, kjer bi morala biti
zaslišana, sme organ, ki vodi postopek, odrediti, da se s silo privede in da
trpi s tem povezane stroške, sme pa jo tudi kaznovati v denarju do 500 evrov.
(2) Če priča pride, pa brez
opravičenega razloga noče pričati, čeprav je bila opozorjena na posledice
odklonitve, se lahko kaznuje v denarju do 500 evrov; če pa niti po tem noče
pričati, se lahko vnovič kaznuje do 500 evrov. Sklep o denarni kazni izda
uradna oseba, ki vodi postopek, v soglasju z uradno osebo, ki je pooblaščena za
odločanje o zadevi, pri zaprošenemu organu pa v soglasju z njegovim
predstojnikom oziroma z uradno osebo, ki je pooblaščena za odločanje v podobnih
zadevah.
(3) Uradna oseba, ki vodi postopek,
lahko odloči, da mora priča povrniti stroške, ki so nastali zato, ker priča ni
prišla ali, ker ni hotela pričati.
(4) Če priča pozneje opraviči svoj
izostanek, odpravi uradna oseba, ki vodi postopek, sklep o kazni ali o
stroških. Če je priča pozneje pripravljena pričati, lahko uradna oseba odpravi
sklep o kazni.
(5) Zoper sklep o stroških ali o
denarni kazni, izdan po tem členu, je dovoljena pritožba.
5. Izjava stranke
188. člen
(1) Če za ugotovitev nekega dejstva ni
dovolj drugih dokazov, se sme vzeti kot dokaz za ugotovitev takega dejstva tudi
ustna izjava stranke. Izjava stranke se sme vzeti kot dokaz tudi v malo
pomembnih zadevah, če naj bi se neko dejstvo sicer dokazovalo z zaslišanjem
priče, ki živi v kraju, oddaljenem od sedeža organa, ali če bi bilo sicer
zaradi iskanja drugih dokazov oteženo uveljavljanje pravic stranke.
(2) Verodostojnost izjave stranke se
presoja po načelu iz 10. člena tega zakona.
(3) Preden sprejme izjavo, mora uradna
oseba, ki vodi postopek, opozoriti stranko na kazensko in materialno
odgovornost, če bi dala krivo izjavo.
6. Izvedenci
189. člen
(1) Če je za ugotovitev ali presojo
kakšnega dejstva, ki je pomembno za rešitev zadeve, potrebno strokovno znanje,
s katerim uradna oseba, ki vodi postopek, ne razpolaga, se opravi dokaz z
izvedenci.
(2) Dokaz z izvedencem se izvede, če
uradna oseba, ki vodi postopek, oceni, da je to potrebno iz razlogov iz
prejšnjega odstavka.
(3) Predujem oziroma strošek izvedbe dokaza
z izvedencem bremeni tisto stranko, ki ima močnejši pravni interes za izvedbo
dokaza, oziroma stranko, ki je zahtevala uvedbo postopka. Če ima več strank
interes, da se izvede dokaz z izvedencem, bremeni predujem oziroma strošek
izvedbe dokaza vse te stranke v sorazmernem deležu.
190. člen
(1) Za izvedbo dokaza z izvedenci
določi uradna oseba, ki vodi postopek, po uradni dolžnosti ali na predlog
stranke enega izvedenca, če sodi, da bo dokazovanje z izvedenci zapleteno, pa
tudi dva ali več izvedencev. O tem je treba izdati pisni sklep, v katerem se
opredeli naloge izvedenca in določi rok za njihovo izvedbo.
(2) Za izvedence se določijo osebe ali
organizacije, ki imajo strokovno znanje, ki je potrebno za razjasnitev stanja zadeve.
Če se za izvedenca postavi organizacija, nastopa v postopku v njenem imenu ena
ali več pooblaščenih oseb.
(3) Stranki je treba dati možnost, da
se izjavi o tem, kdo naj bo izvedenec. Če gre za nujne ukrepe v javnem
interesu, s katerimi ni mogoče odlašati, lahko uradna oseba postavi izvedenca,
ne da bi se o tem izjavila stranka.
(4) Za izvedenca ne more biti določen,
kdor ne more biti priča.
191. člen
(1) Kdor je določen za izvedenca, je
dolžan dati izvid in mnenje.
(2) Izvedenec lahko odreče prevzem te
dolžnosti iz enakih razlogov, iz katerih priča lahko odreče pričanje, pa tudi
iz drugih utemeljenih razlogov, kot so preobremenjenost z izvedenskim ali
drugim delom.
(3) Oprostitev dolžnosti lahko zahteva
tudi delodajalec, pri katerem je izvedenec zaposlen.
(4) Določbe tega člena se smiselno
uporabljajo tudi za pooblaščene osebe organizacije, ki je določena za
izvedenca.
192. člen
(1) Glede izločitve izvedencev se smiselno
uporabljajo določbe o izločitvi uradnih oseb.
(2) Stranka lahko zahteva izločitev
izvedenca tudi tedaj, če verjetno izkaže okoliščine, ki spravljajo v dvom
njegovo strokovno znanje.
(3) O izločitvi izvedenca odloči s
sklepom uradna oseba, ki vodi postopek.
(4) Določbe tega člena se smiselno
uporabljajo tudi za pooblaščene osebe organizacije, ki je določena za
izvedenca.
193. člen
(1) Pred začetkom dokazovanja z
izvedenci uradna oseba, ki vodi postopek, izvedencu naroči, o katerih dejstvih
naj poda izvid in mnenje ter ga opozori na posledice krive izpovedbe.
(2) V svojem izvidu mora izvedenec
natančno navesti vse, kar opazi in dožene. Izvedenec da obrazloženo mnenje, ki
mora biti nepristransko in v skladu s pravili znanosti in stroke.
194. člen
(1) Izvedensko delo se opravi na ustni
obravnavi, če je to mogoče. V tem primeru izvedenec poda svoj izvid in mnenje
ustno.
(2) Če se izvedensko delo opravi izven
ustne obravnave, poda izvedenec svoj izvid in mnenje ustno na ustni obravnavi.
(3) Če gre za bolj zahtevno izvedensko
delo, uradna oseba, ki vodi postopek, naroči izvedencu, naj pripravi pisen
izvid in mnenje. V tem primeru je potrebno vročiti izvid in mnenje strankam
pred narokom, na katerem se bosta obravnavala.
(4) Na ustni obravnavi lahko
izvedencu, potem ko pove svoj izvid in mnenje, uradna oseba, ki vodi postopek,
in stranke postavljajo vprašanja in zahtevajo pojasnila glede izvida in mnenja.
(5) Glede zaslišanja izvedencev se
smiselno uporabljajo določbe 185. člena tega zakona.
195. člen
Če je več izvedencev, lahko dajo svoj izvid
in mnenje skupno. Če se ne strinjajo, da vsak izmed njih posebej svoj izvid in
mnenje.
196. člen
(1) Če izvid in mnenje izvedenca nista
jasna ali nista popolna ali se izvidi in mnenja izvedencev bistveno
razlikujejo, če mnenje ni zadosti obrazloženo ali če nastane utemeljen dvom o
pravilnosti mnenja, pa se te pomanjkljivosti ne morejo odpraviti niti s
ponovnim zaslišanjem izvedencev, se dokazovanje ponovi z istimi ali drugimi
izvedenci; lahko pa se zahteva tudi mnenje kakšnega znanstvenega ali
strokovnega zavoda.
(2) Mnenje znanstvenega ali
strokovnega zavoda se lahko zahteva tudi tedaj, če se da zaradi zapletenosti
primera utemeljeno pričakovati, da se bo tako dobilo bolj pravilno mnenje.
197. člen
(1) Če izvedenec, ki je bil v redu
povabljen, ne pride, pa svojega izostanka ne opraviči, če pride, pa noče
opraviti izvedenskega dela, ali če ne predloži v danem roku pisnega izvida in
mnenja, se lahko kaznuje v denarju do 500 evrov. Če nastanejo zaradi
neopravičenega izostanka izvedenca ali zaradi neopravičene odklonitve
izvedenskega dela ali pa zato, ker izvedenec ni predložil pisnega izvida in
mnenja, stroški v postopku, se lahko odredi, da jih plača izvedenec.
(2) Sklep o denarni kazni ali o
plačilu stroškov izda uradna oseba, ki vodi postopek.
(3) Če izvedenec pozneje opraviči svoj
izostanek ali če pozneje opraviči, zakaj ni pravočasno predložil pisnega izvida
in mnenja, odpravi uradna oseba, ki vodi postopek, sklep o denarni kazni ali o
stroških; če je izvedenec pozneje pripravljen opraviti izvedensko delo, lahko
uradna oseba odpravi sklep o denarni kazni.
(4) Zoper sklep o stroških ali o
denarni kazni, ki se izda po prvem ali drugem odstavku tega člena, je dovoljena
pritožba.
7. Tolmači
198. člen
Za tolmače se smiselno uporabljajo določbe
tega zakona, ki veljajo za izvedence.
8. Ogled
199. člen
Ogled se opravi, kadar je za ugotovitev
kakšnega dejstva ali za razjasnitev bistvenih okoliščin potrebno, da si stvar
neposredno ogleda uradna oseba, ki vodi postopek.
200. člen
(1) Stranke imajo pravico biti navzoče
pri ogledu. Katere druge osebe naj bodo navzoče poleg strank, določa uradna
oseba, ki vodi postopek.
(2) Ogled se lahko opravi tudi ob
udeležbi izvedencev.
201. člen
(1) Ogled stvari, ki se lahko brez
težave prinesejo na kraj, kjer se vodi postopek, se opravi na tem kraju, sicer
pa na kraju, kjer je stvar.
(2) Uradna oseba lahko odredi, da se
potek izvedbe dokaza z ogledom delno ali v celoti snema. Posnetek se priloži
zapisniku.
202. člen
(1) Lastnik ali posestnik stvari,
prostorov ali zemljišča, ki naj se ogledajo, v katerih oziroma na katerih so
stvari, ki naj se ogledajo, ali čez katere je treba iti, mora dovoliti, da se
opravi ogled.
(2) Glede dopustnosti odklonitve
ogleda se smiselno uporabijo določbe tega zakona o odklonitvi pričanja.
(3) Zoper lastnika ali posestnika, ki
brez opravičenega razloga ne dovoli ogleda, se lahko uporabijo enaki ukrepi kot
zoper pričo, ki noče pričati (187. člen tega zakona).
(4) Ogled stanovanja se lahko opravi
samo na podlagi odločbe pristojnega sodišča, razen če je ogled njenega
stanovanja zahtevala stranka sama.
(5) Morebitno škodo, ki nastane pri
ogledu, je potrebno lastniku ali posestniku povrniti. O tem izda organ, ki vodi
postopek, poseben sklep. Zoper ta sklep je dovoljena pritožba.
203. člen
Uradna oseba, ki vodi ogled, mora paziti na
to, da se ogled ne zlorabi in da se ne prekrši nobena poslovna, poklicna,
znanstvena ali umetniška tajnost.
9. Zavarovanje dokazov
204. člen
(1) Če je utemeljena bojazen, da se
kakšen dokaz pozneje ne bo mogel izvesti ali da bo njegova izvedba pozneje
otežkočena, se lahko izvede ta dokaz za zavarovanje kadarkoli med postopkom, pa
tudi še pred začetkom postopka.
(2) Zavarovanje dokazov se opravi po
uradni dolžnosti ali na predlog stranke oziroma tistega, ki ima od tega pravno
korist.
(3) V vlogi, s katero se zahteva
zavarovanje dokazov, mora predlagatelj navesti dejstva, ki naj se dokažejo,
dokaze, ki naj se izvedejo in razloge zaradi katerih misli, da se kasneje dokaz
ne bo mogel izvesti ali da bo njegova izvedba težja.
(4) Če je v postopku udeležena ali bo
udeležena stranka z nasprotnim interesom, se tej osebi vroči vloga za
zavarovanje dokazov. Če nujnost zavarovanja terja takojšnje zavarovanje, se
lahko dokazi zavarujejo tudi brez predhodne seznanitve stranke z nasprotnim
interesom.
205. člen
(1) Za zavarovanje dokazov med
postopkom je pristojen organ, ki vodi postopek.
(2) Za zavarovanje dokazov pred
začetkom postopka je pristojen organ, na katerega območju so stvari, ki si jih
je treba ogledati, oziroma na katerega območju prebivajo osebe, ki jih je treba
zaslišati.
(3) Zavarovanje dokazov je dovoljeno
tudi po dokončnosti oziroma pravnomočnosti odločbe, če je to potrebno za
postopek z izrednimi pravnimi sredstvi.
206. člen
(1) O zavarovanju dokazov se izda poseben
sklep.
(2) Zoper sklep, s katerim se zavrne
predlog za zavarovanje dokazov, je dovoljena pritožba.
XIII. poglavje
ODLOČBA
1. Kateri organ izda odločbo
207. člen
(1) Na podlagi dejstev, ugotovljenih v
postopku, izda organ, ki je pristojen za odločanje, odločbo o zadevi, ki je
predmet postopka.
(2) Z odločbo se odloči o vseh
zahtevkih stranke, tudi če je postopek začet po uradni dolžnosti.
(3) Kadar odloča o zadevi kolegijski
organ, sme odločati, če je navzočih več kot polovica njegovih članov, odločbo
pa sprejme z večino glasov navzočih članov, če ni z zakonom, podzakonskim
predpisom, odlokom samoupravne lokalne skupnosti, splošnim aktom, izdanim za
izvrševanje javnih pooblastil ali na podlagi ustave ali zakona sprejetim
poslovnikom določena posebna večina.
208. člen
Če je z zakonom ali z drugim predpisom, ki
temelji na zakonu, določeno, da odloča o kakšni zadevi dvoje ali več organov,
mora vsak od njih odločiti o tej zadevi. Ti organi pa se morajo sporazumeti,
kateri izmed njih bo izdal odločbo; v odločbi mora biti naveden akt drugega
organa.
209. člen
(1) Če je v zakonu ali odloku samoupravne
lokalne skupnosti določeno, da odloča en organ v soglasju z drugim organom, se
zahteva soglasje vnaprej tako, da organ, ki zahteva soglasje, sporoči drugemu
organu, kakšen je zahtevek stranke, oziroma, če gre za postopek po uradni
dolžnosti, kakšno odločbo namerava izdati, ter zahteva, da naj zaprošeni organ
svoje soglasje ali razloge za odklonitev soglasja pisno sporoči.
(2) Organ, ki izda odločbo, mora v svoji odločbi
navesti akt, s katerim je drugi organ dal soglasje ali ga odrekel oziroma
navesti, da drugi organ v predpisanem roku ni niti dal soglasja niti ga
odrekel.
(3) Določba prvega odstavka tega člena
velja tudi takrat, kadar je v zakonu predpisano, da odloča en organ z
odobritvijo, potrditvijo ali dovoljenjem drugega organa ipd.
(4) Če je z zakonom ali odlokom samoupravne
lokalne skupnosti določeno, da mora pristojni organ pred izdajo odločbe
zahtevati mnenje drugega organa, sme izdati odločbo šele potem, ko dobi mnenje.
(5) Organ, čigar soglasje ali mnenje je
potrebno za odločbo, mora dati soglasje oziroma mnenje najkasneje v 15 dneh od
dneva, ko je bilo od njega to zahtevano. Če ta organ v tem roku ne sporoči
organu, za katerega je določeno, da izda odločbo, niti da daje soglasje niti da
ga odreka, se šteje, da je soglasje dal; če pa ne da nobenega mnenja, izda
pristojni organ odločbo tudi brez mnenja.
2. Oblika, način izdaje in sestavni deli
odločbe
210. člen
(1) Vsaka odločba mora biti označena kot
taka. Izjemoma se lahko z zakonom ali odlokom samoupravne lokalne skupnosti
določi, da je lahko odločba tudi drugače poimenovana.
(2) Odločba se izda pisno. Izjemoma se
lahko v primerih, ki jih določa zakon, odloči tudi ustno. 
(3) Pisna odločba
obsega: uvod, naziv, izrek (dispozitiv), obrazložitev, pouk o pravnem sredstvu,
če se izda v fizični obliki, lastnoročni podpis uradne osebe, če se izda v
elektronski obliki, elektronski podpis uradne osebe, ki je v skladu z zakonom,
ki ureja elektronski podpis, enakovreden lastnoročnemu podpisu. Če se odločba v
skladu z zakonom izdela samodejno, ima lahko namesto podpisa faksimile.
Odločba, ki mora biti za uporabo v tujini overjena, vsebuje tudi žig organa.
(4) Tudi če se odločba ustno razglasi,
jo je treba izdati pisno.
(5) Na odločbi,
izdani v elektronski obliki, se na vidnem mestu označi, da je podpisana z
elektronskim podpisom in se jo opremi s podatki o elektronskem podpisu, ki jih
določi vlada.
(6) Odločba se vroči v fizičnem ali
elektronskem izvirniku, v fizičnem ali elektronskem (skeniranem) prepisu.
Obliko fizičnega ali elektronskega prepisa določi vlada.
(7) Izvirnik odločbe hrani organ.
211. člen
(1) Kadar gre za nujne ukrepe v javnem
interesu po 4. točki prvega odstavka 144. člena tega zakona, lahko pristojni organ
odloči tudi ustno.
(2) Organ, ki po prejšnjem odstavku
tega člena ustno odloči, lahko odredi, da se odločba takoj izvrši.
(3) Organ, ki je ustno odločil, mora
stranki izdati pisno odločbo v osmih dneh od ustne odločitve.
212. člen
(1) Uvod odločbe obsega: ime organa,
ki odločbo izdaja, predpis o njegovi pristojnosti, način uvedbe postopka, osebno
ime stranke in njenega morebitnega zakonitega zastopnika ali pooblaščenca ter
na kratko označeno zadevo, za katero gre v postopku.
(2) Če izdaja odločbo dvoje ali več
organov, ali pa jo izdaja en organ s soglasjem, poprejšnjim soglasjem,
dovoljenjem, potrditvijo ipd. ali mnenjem drugega organa, je treba to navesti v
uvodu; če pa je o zadevi odločil kolegijski organ, je treba v uvodu navesti dan
seje, na kateri je bilo o zadevi odločeno.
213. člen
(1) V izreku se odloči o predmetu
postopka in o vseh zahtevkih strank.
(2) V izreku se lahko v skladu z zakonom
določijo tudi pogoji ali nalogi, povezani z odločitvijo organa o predmetu
postopka.
(3) Če se z odločbo naloži kakšno
dejanje, se določi v izreku tudi, v katerem roku ga je treba opraviti.
(4) Kadar je predpisano, da pritožba
ne zadrži izvršitve odločbe, mora biti to navedeno v izreku.
(5) V izreku se odloči tudi o tem, ali so
nastali stroški postopka. Uradna oseba določi njihov znesek, kdo jih mora
plačati, komu in v katerem roku, ali navede, da bo o stroških postopka izdan
poseben sklep.
(6) Izrek mora biti kratek in določen;
če je potrebno, se lahko razdeli tudi na več točk.
214. člen
(1) Obrazložitev odločbe obsega:
1.    
razložitev zahtevkov strank in njihove navedbe
o dejstvih;
2.    
ugotovljeno dejansko stanje in dokaze, na
katere je le-to oprto;
3.    
razloge, odločilne za presojo posameznih
dokazov;
4.    
navedbo določb predpisov, na katere se opira
odločba;
5.    
razloge, ki glede na ugotovljeno dejansko
stanje narekujejo takšno odločbo, in
6.    
razloge, zaradi katerih ni bilo ugodeno
kakšnemu zahtevku strank.
(2) Če pritožba ne zadrži izvršitve
odločbe, se je treba tudi v obrazložitvi sklicevati na predpis, ki to določa. V
obrazložitvi odločbe morajo biti obrazloženi tudi tisti sklepi, zoper katere ni
dovoljena pritožba.
(3) Če je v primeru iz prvega odstavka
209. člena tega zakona organ odrekel soglasje, mora obrazložitev odločbe
vsebovati tudi razloge za to. Če razloge vsebuje akt, s katerim je organ
odrekel soglasje, je dovolj, da se organ, ki izda odločbo, v obrazložitvi
sklicuje na ta akt in ga priloži odločbi.
(4) V enostavnih zadevah, v katerih je
udeležena samo ena stranka, in v enostavnih zadevah, v katerih sta v postopku
udeleženi dve stranki ali več, pa nobena ne ugovarja postavljenemu zahtevku in
se zahtevku ugodi, lahko vsebuje obrazložitev odločbe samo kratko obrazložitev
strankinega zahtevka in sklicevanje na pravne predpise, na podlagi katerih je
bilo o zadevi odločeno. V takih zadevah se lahko izda odločba tudi na
predpisanem obrazcu ali samodejno z uporabo informacijskega sistema.
(5) Če je pristojni organ po zakonu
upravičen zadevo rešiti po prostem preudarku, mora v obrazložitvi poleg
podatkov iz prvega odstavka tega člena navesti ta zakon in razloge, zakaj je
tako odločil, in kako je uporabil obseg in namen prostega preudarka.
215. člen
(1) S poukom o pravnem sredstvu se
stranki sporoči, ali lahko vloži zoper odločbo pritožbo ali pa začne upravni
spor ali kakšen drug postopek pred sodiščem.
(2) Če je zoper odločbo dovoljena
pritožba, je treba v pouku navesti, na koga se stranka lahko pritoži, pri kom
in v katerem roku vloži pritožbo in koliko znaša zanjo taksa ter da lahko poda
pritožbo tudi na zapisnik pri organu, ki je odločbo izdal. Organ, pri katerem
je potrebno vložiti pritožbo, mora biti naveden s polnim osebnim imenom in
naslovom.
(3) Če je zoper odločbo mogoč upravni
spor, je treba v pouku navesti, pri katerem sodišču lahko stranka vloži tožbo
in v katerem roku; če pa lahko začne kakšen drug postopek pred sodiščem, je
treba v pouku navesti, na katero sodišče se lahko obrne in v katerem roku.
(4) Če je pouk v odločbi napačen, se
lahko ravna vsaka stranka po veljavnih predpisih ali po pouku. Če se stranka
ravna po napačnem pouku, ne more imeti to zanjo nobenih škodljivih posledic.
(5) Če odločba sploh nima pouka ali če
je pouk nepopoln, se stranka lahko ravna po veljavnih predpisih, lahko pa
zahteva v osmih dneh od organa, ki je odločbo izdal, naj jo dopolni. V takem
primeru teče rok za pritožbo oziroma za sodno tožbo od dneva vročitve
dopolnjene odločbe.
(6) Kadar je zoper odločbo dovoljena
pritožba, stranka pa je bila napačno poučena, da pritožba ni dovoljena ali da
je mogoč zoper odločbo upravni spor, teče rok za pritožbo od dneva vročitve
sodnega sklepa, s katerim je bila tožba zavržena kot nedovoljena, če ni stranka
že prej vložila pritožbo na pristojni organ.
(7) Kadar zoper odločbo ni dovoljena
pritožba, stranka pa je bila napačno poučena, da se zoper odločbo lahko pritoži,
in je vložila pritožbo ter zato zamudila rok za upravni spor, ali za drugo
sodno varstvo, ji teče ta rok od dneva vročitve odločbe, s katero je bila njena
pritožba zavržena, če ni stranka že prej začela upravnega spora.
(8) Pouk o pravnem sredstvu kot
poseben sestavni del odločbe sledi za obrazložitvijo.
216. člen
(1) Odločbo podpiše uradna oseba, ki
jo izda. Odločbo podpiše tudi uradna oseba, ki je vodila postopek oziroma je
pripravila osnutek odločbe.
(2) Odločbo, ki jo izda kolegijski
organ, podpiše predsedujoči, če ni v tem zakonu, drugem predpisu ali na podlagi
ustave ali zakona izdanem poslovniku drugače določeno.
217. člen
(1) Kadar gre za zadevo, ki se tiče
večjega števila določenih oseb, se lahko izda za vse skupaj ena sama odločba;
osebe morajo biti imenovane v izreku odločbe, v obrazložitvi pa morajo biti za
vsako posamezno osebo navedeni razlogi, ki se nanašajo nanjo. Tako odločbo je
treba vročiti vsaki od njih, razen v primeru iz 90. člena tega zakona.
(2) Če gre za zadevo, ki se tiče večjega
števila oseb, ki organu niso znane, se lahko izda za vse skupaj ena sama
odločba, ta pa mora vsebovati take podatke, da se da iz njih lahko ugotoviti,
na katere osebe se odločba nanaša (na primer: prebivalci ali posestniki na
določenem območju ipd.).
218. člen
(1) Kadar se v zadevah manjšega pomena
ugodi strankinemu zahtevku, pa se ne posega v javno korist ali v korist koga
drugega, zadostuje, da ima odločba samo izrek v obliki uradnega zaznamka v
zadevi.
(2) Taka odločba se praviloma sporoči
stranki ustno, lahko pa se izda tudi pisno, če organ tako odloči ali če stranka
to zahteva. Pisna odločba se lahko izda na predpisanem obrazcu ali samodejno z
uporabo informacijskega sistema in praviloma nima obrazložitve, razen če je po
naravi zadeve obrazložitev potrebna.
3. Delna, dopolnilna in začasna odločba
219. člen
(1) Kadar se lahko odloča o kakšni zadevi
po delih oziroma po posameznih zahtevkih, pa so posamezni deli oziroma zahtevki
primerni za odločitev, lahko izda pristojni organ odločbo samo o teh delih
oziroma zahtevkih (delna odločba).
(2) Delna odločba velja glede pravnih
sredstev in glede izvršbe za samostojno odločbo.
220. člen
(1) Če pristojni organ ni z odločbo
odločil o vseh vprašanjih, ki so bila predmet postopka, lahko izda na predlog
stranke ali po uradni dolžnosti posebno odločbo o vprašanjih, ki v že izdani
odločbi niso zajeta (dopolnilna odločba). Če se predlog stranke za dopolnilno
odločbo zavrne, je zoper tako odločbo dovoljena pritožba.
(2) Če so bila v postopku ugotovljena vsa
dejstva, pomembna za odločanje, se lahko izda dopolnilna odločba brez novega
ugotovitvenega postopka.
(3) Dopolnilna odločba se šteje glede
pravnih sredstev in izvršbe za samostojno odločbo.
(4) Vložitev zahteve za izdajo
dopolnilne odločbe ni vezana na rok.
221. člen
(1) Če je glede na okoliščine primera
neogibno potrebno, da se pred koncem postopka izda odločba, s katero se začasno
uredijo posamezna vprašanja ali razmerja, se izda taka odločba na podlagi
podatkov, ki obstajajo takrat, ko se izda. V taki odločbi mora biti izrecno
navedeno, da je začasna.
(2) Začasno odločbo na predlog stranke
lahko veže pristojni organ na pogoj, da stranka da zavarovanje za škodo, ki
utegne nastati stranki z nasprotnim interesom zaradi izvršitve odločbe, če
glavnemu zahtevku predlagatelja ne bi bilo ugodeno.
(3) Z odločbo, ki se izda o glavni zadevi
po končanem postopku, se razveljavi začasna odločba, ki je bila izdana med
postopkom.
(4) Začasna odločba se šteje glede
pravnih sredstev in izvršbe za samostojno odločbo.
4. Rok za odločbo
222. člen
(1) Kadar se začne postopek na zahtevo
stranke oziroma po uradni dolžnosti, če je to v interesu stranke, pa pred
odločitvijo ni potreben poseben ugotovitveni postopek, mora pristojni organ
izdati odločbo in jo vročiti stranki čimprej, najpozneje pa v enem mesecu od
dneva, ko je prejel popolno vlogo za začetek postopka, oziroma od dneva, ko je
bil začet postopek po uradni dolžnosti. V drugih primerih, ko se začne postopek
na zahtevo stranke oziroma po uradni dolžnosti, če je to v interesu stranke,
mora pristojni organ izdati odločbo in jo vročiti stranki najpozneje v dveh
mesecih.
(2) Če stranka vloži vlogo, ki je
nepopolna in jo po pozivu dopolni, začne teči rok iz prejšnjega odstavka od
dne, ko je organ prejel dopolnitev vloge.
(3) Rok iz prvega odstavka tega člena ne
teče v času, ko je postopek prekinjen po 153. členu tega zakona, in v primerih
iz desetega odstavka 82. člena tega zakona.
(4) Če pristojni organ, zoper katerega
odločbo je dovoljena pritožba, ne izda odločbe in je ne vroči stranki v
predpisanem roku, ima stranka pravico do pritožbe, kot da bi bil njen zahtevek
zavrnjen.
5. Popravljanje pomot v odločbi
223. člen
(1) Organ, ki je izdal odločbo, sme vsak
čas popraviti pomote v imenih ali številkah, pisne ali računske pomote ter
druge očitne pomote v odločbi. Popravek pomote ima pravni učinek od dneva, od
katerega ima pravni učinek popravljena odločba. Popravek odločbe, ki je za
stranko neugodna, pa učinkuje od dneva vročitve sklepa o popravku odločbe.
(2) O popravi pomote se izda sklep. Uradni
zaznamek o popravi se zapiše na vse izvirnike odločbe, če je to mogoče. Uradni
zaznamek podpiše uradna oseba, ki je podpisala sklep o popravi.
(3) Zoper sklep, s katerim se že
izdana odločba popravi ali s katerim se zavrne predlog za popravo, je dovoljena
pritožba.
6. Dokončnost, pravnomočnost ter
izvršljivost odločbe in sklepa
224. člen
(1) Odločba, ki se ne more več izpodbijati
s pritožbo, je dokončna. Z dokončnostjo lahko stranka prične izvajati pravico,
če zakon ne določa drugače.
(2) Odločba prve stopnje postane
izvršljiva:
1.    
ko se vroči stranki, če pritožba ni dovoljena;
2.    
ko preteče rok za pritožbo, če pritožba ni bila
vložena;
3.    
ko se vroči stranki, če pritožba ne zadrži
izvršitve;
4.    
ko se pravici do pritožbe odpovedo vse stranke;
5.    
ko se stranki vroči odločba organa druge
stopnje, s katero se pritožba zavrne, ali sklep s katerim se pritožba zavrže.
(3) Odločba druge stopnje, s katero je bila
odločba prve stopnje nadomeščena, postane izvršljiva, ko se vroči stranki.
(4) Če je v odločbi določeno, da se dejanje,
ki je predmet izvršbe, mora opraviti v določenem roku, postane odločba
izvršljiva s pretekom tega roka. Če v odločbi ni določeno, v katerem roku je
treba opraviti dejanje, postane odločba izvršljiva v 15 dneh od dneva, ko bi
postala izvršljiva po pravilih drugega in tretjega odstavka, če ne bi bilo
izpolnitvenega roka, razen če je določeno, da se izvrši takoj zaradi nujnih
ukrepov.
(5) Če se odločba nanaša na dve stranki ali
več, ki so v postopku udeležene z istovetnimi zahtevki, ovira pritožba vsake
take stranke izvršljivost odločbe.
(6) Sklep, zoper katerega ni dovoljena
pritožba, in sklep, zoper katerega je dovoljena pritožba, ki pa ne zadrži
njegove izvršitve, postane izvršljiv, ko se sporoči oziroma vroči stranki.
(7) Kadar je z zakonom ali s sklepom
določeno, da pritožba zadrži izvršitev sklepa, postane sklep izvršljiv, ko
preteče rok za pritožbo, če se stranka ni pritožila; če pa se je pritožila,
postane sklep izvršljiv, ko se stranki vroči sklep, s katerim je pritožba
zavržena, ali odločba, s katero je pritožba zavrnjena.
(8) Glede izvršljivosti sklepa se smiselno
uporabljajo določbe tega zakona.
224.a člen
(1) Če se pravici do pritožbe odpovedo
vse stranke, ki so udeležene v postopku, postane odločba dokončna, ko se
pritožbi odpove zadnja stranka.
(2) Stranke iz prvega odstavka se
lahko odpovedo pravici do pritožbe tudi glede posamezne točke izreka oziroma
vsebinsko ločljivih delov izreka.
(3) V enostavnih upravnih zadevah in
zadevah manjšega pomena iz tretjega odstavka 229.a člena tega zakona, ko se
stranka odpove pritožbi pred vročitvijo, postane odločba dokončna z vročitvijo.
225. člen
(1) Odločba, ki se ne more več
izpodbijati v upravnem sporu ali v drugem sodnem postopku, pa je stranka z njo
pridobila določene pravice oziroma so ji bile z njo naložene kakšne obveznosti,
postane pravnomočna.
(2) Če se s pritožbo ali s tožbo
izpodbijajo posamezne točke ali vsebinsko ločljivi deli izreka odločbe, lahko
postanejo posamezne točke ali posamezni vsebinski deli izreka odločbe ali
posameznih njenih točk, ki se ne izpodbijajo in medsebojno niso odvisni,
dokončni ali pravnomočni.
(3) Če se odločba izpodbija v upravnem
sporu ali drugem sodnem postopku, pa se s sodno odločbo ne odpravi oziroma
razveljavi, postane pravnomočna tedaj, ko postane pravnomočna sodna odločba, s
katero je bilo odločeno o njeni zakonitosti.
(4) Pravnomočno odločbo je mogoče
odpraviti, razveljaviti ali spremeniti samo na podlagi pravnih sredstev,
določenih z zakonom.
(5) Potrdilo o dokončnosti ali
pravnomočnosti izda organ na zahtevo stranke ali organa v skladu z določili
180. člena tega zakona. Dopusten je popravek pomote na potrdilu glede
dokončnosti ali pravnomočnosti. Organi od strank ne smejo zahtevati takšnega
potrdila, temveč morajo, če je to potrebno, sami pridobiti od pristojnega
organa podatek o dokončnosti ali pravnomočnosti.
XIV. poglavje
SKLEP
226. člen
(1) S sklepom se odloča o vprašanjih,
ki se tičejo postopka.
(2) S sklepom se odloča tudi o tistih
vprašanjih, ki se kot postranska vprašanja pojavijo v zvezi z izvedbo postopka
in se o njih ne odloča z odločbo.
227. člen
(1) Sklep izda uradna oseba, ki
opravlja dejanje postopka, pri katerem je nastalo vprašanje, ki je predmet
sklepa, če ni s tem zakonom ali z drugimi predpisi drugače določeno.
(2) Če se s sklepom naloži kakšno
dejanje, se določi tudi rok, v katerem ga je treba opraviti.
(3) Sklep se naznani prizadetim osebam
ustno, pisno pa se izda, če ima stranka zoper sklep pravico pritožbe.
228. člen
Če je zoper sklep dovoljena pritožba, mora
biti obrazložen in mora vsebovati pouk o pritožbi.
TRETJI DEL
PRAVNA SREDSTVA
XV. poglavje
PRITOŽBA
1. Pravica pritožbe
229. člen
(1) Zoper odločbo, izdano na prvi
stopnji, ima stranka pravico pritožbe. Pritožbo lahko vloži tudi vsaka druga
oseba, če odločba posega v njene pravice ali pravne koristi, in sicer v roku,
ki je določen za stranko.
(2) Če osebi, ki bi morala biti
udeležena kot stranski udeleženec, ni bila vročena odločba, lahko v roku, ki ga
ima stranka za vložitev pritožbe, zahteva vročitev odločbe in nato vloži
pritožbo v enakem roku, kot je določen za stranko, če iz vseh okoliščin izhaja,
da za izdajo odločbe ta oseba ni vedela oziroma iz okoliščin ni mogla sklepati,
da je bila odločba izdana. Če pristojni organ ne ugodi zahtevi za vročitev
odločbe, zahtevo s sklepom zavrže. Zoper ta sklep je dovoljena pritožba.
(3) Državni tožilec in državni
pravobranilec, ki sta kot stranki sodelovala v postopku na prvi stopnji, lahko
vložita pritožbo zoper odločbo, s katero je prekršen zakon v korist stranke in
v škodo javnih koristi.
(4) Državni tožilec in državni
pravobranilec lahko vložita pritožbo iz razlogov po prejšnjem odstavku tudi če
nista sodelovala kot stranki v postopku na prvi stopnji, in sicer v istem roku
kot bi jo lahko vložila stranka oziroma dokler se stranka ne odpove pravici do
pritožbe.
229.a člen
(1) Stranka ali druga oseba, v katere
pravice ali pravne koristi posega odločba se lahko v postopkih, ki se začno na
zahtevo stranke, do poteka roka za pritožbo odpove pravici do pritožbe. Izjava
o odpovedi pravici do pritožbe se da pisno ali ustno na zapisnik.
(2) Odpoved pravici do pritožbe je
možna po vročitvi odločbe, če zakon ne določa drugače, sicer nima pravnega
učinka.
(3) V enostavnih upravnih zadevah in
zadevah manjšega pomena, v katerih je udeležena samo ena stranka, je odpoved
pravici do pritožbe dopustna tudi pred vročitvijo odločbe.
(4) Odpoved pravici do pritožbe se ne
more več preklicati, razen če je v primerih iz prejšnjega odstavka dana pred
vročitvijo odločbe. Preklic izjave o odpovedi je dopusten do vročitve odločbe.
(5) Odpoved pravici do pritožbe
učinkuje od dneva, ko organ dobi pisno izjavo oziroma ko stranka da izjavo
ustno na zapisnik.
2. Pristojnost za odločanje o pritožbi
230. člen
(1) Zoper odločbo, ki jo na prvi
stopnji izda državni zbor, predstavniški organ samoupravne lokalne skupnosti
ali vlada, ni pritožbe.
(2) Zoper odločbo, ki jo izda na prvi
stopnji ministrstvo, je dovoljena pritožba samo takrat, kadar je to z zakonom
določeno. Takšen zakon mora določiti tudi, kateri organ je pristojen za odločanje
o pritožbi, sicer o pritožbi odloča vlada.
231. člen
(1) O pritožbi zoper odločbo, ki jo je
izdala na prvi stopnji upravna enota, odloča stvarno pristojno ministrstvo.
(2) Če gre v primeru iz prejšnjega
odstavka v odločbi za več upravnih zadev, za katere so stvarno pristojna
različna ministrstva, odloča o vsakem delu odločbe stvarno pristojno
ministrstvo.
232. člen
O pritožbi zoper odločbo, ki jo je na prvi
stopnji izdal nosilec javnega pooblastila, odloča organ, določen z zakonom. Če
zakon ne določa, kateri organ je pristojen za odločanje o pritožbi, odloča o
njej stvarno pristojno ministrstvo.
233. člen
(1) O pritožbi zoper odločbo, ki jo je
na prvi stopnji izdala uprava samoupravne lokalne skupnosti v upravni zadevi iz
izvirne pristojnosti samoupravne lokalne skupnosti, in o pritožbi zoper
odločbo, ki jo izda nosilec javnih pooblastil na podlagi predpisa sveta samoupravne
lokalne skupnosti, odloča župan.
(2) O pritožbi zoper odločbo, ki jo je
na prvi stopnji izdala uprava samoupravne lokalne skupnosti iz državne
prenesene pristojnosti, odloča stvarno pristojno ministrstvo.
234. člen
(1) O pritožbi zoper odločbo, izdano
po 208. členu in prvem odstavku 209. člena tega zakona, odloča organ, ki je
pristojen za odločanje o pritožbi zoper odločbo organa, ki je odločil (208.
člen tega zakona) oziroma izdal odločbo (prvi odstavek 209. člena tega zakona).
V delu, ki se nanaša na delo drugega organa, sme organ druge stopnje odločbo
samo odpraviti, ne sme pa je nadomestiti s svojo odločbo. Nadomesti jo lahko le
v soglasju z organom, ki bi bil pristojen za odločanje o pritožbi zoper odločbo
organa, ki je sodeloval pri odločanju oziroma dal soglasje, dovoljenje itd.
(2) Če je organ, ki bi moral po
prejšnjem odstavku odločiti o pritožbi, sodeloval pri odločanju na prvi stopnji
v skladu z 208. členom in prvim odstavkom 209. člena tega zakona, je pritožba
zoper odločbo dopustna, če je z zakonom določen poseben pritožbeni organ.
3. Rok za pritožbo
235. člen
(1) Pritožba se vloži v 15 dneh, če ni
z zakonom drugače določeno.
(2) Pritožbeni rok se šteje za vsako
osebo in vsak organ, ki se mu odločba vroči, od dneva vročitve odločbe.
(3) Rok za pritožbo zoper odločbo
izdano po 211. členu tega zakona teče od dneva, ko je vročena pisna odločba.
(4) Oseba, ki ji odločba ni bila
vročena, čeprav posega v njene pravice oziroma pravne koristi, lahko zahteva
vročitev pod pogoji iz drugega odstavka 229. člena tega zakona.
(5) Če se stranka, ki ni bila udeležena v
postopku, pritoži takrat, ko je pritožbeni rok že potekel za vse stranke, ki so
bile udeležene v postopku ali so se stranke že odpovedale pravici do pritožbe,
se pritožba obravnava kot predlog za obnovo postopka.
236. člen
(1) Dokler teče rok za pritožbo, se
odločba ne more izvršiti. Če je pritožba po predpisih vložena, se odločba ne
more izvršiti vse dotlej, dokler se odločba o pritožbi, s katero je bila
pritožba zavržena ali zavrnjena ali izpodbijana odločba spremenjena, ne vroči
stranki.
(2) Izjemoma se lahko izvrši odločba,
zoper katero pritožbeni rok še teče, in odločba, zoper katero je vložena
pritožba, če zakon tako določa, če gre za nujne ukrepe v javnem interesu, s
katerimi ni mogoče odlašati (4. točka prvega odstavka 144. člena tega zakona)
ali če bi zaradi odložitve izvršbe nastala za kakšno stranko nepopravljiva škoda.
V zadnjem primeru se od stranke, v katere korist se opravi izvršba, lahko
zahteva primerno zavarovanje in to zavarovanje postavi kot pogoj za izvršbo.
4. Razlogi za pritožbo
237. člen
(1) Odločba se lahko izpodbija s
pritožbo:
1.    
če je bil pri izdaji odločbe materialni predpis
napačno uporabljen oziroma sploh ni bil uporabljen;
2.    
če je bilo dejansko stanje ugotovljeno
nepopolno ali napačno;
3.    
(črtana)
4.    
če so podane kršitve pravil postopka.
(2) Za bistveno kršitev pravil
upravnega postopka se v vsakem primeru šteje:
1.    
če je odločbo izdal stvarno nepristojen organ;
2.    
če osebi, ki bi morala biti udeležena kot
stranka ali stranski udeleženec v postopku, ta možnost ni bila dana, pa ne gre
za primer iz drugega odstavka 229. člena, ali je nastopal nekdo, ki ne bi mogel
biti stranka;
3.    
če stranki ali stranskemu udeležencu ni bila
dana možnost, da se izjavi o dejstvih in okoliščinah, pomembnih za izdajo
odločbe;
4.    
če stranke v skladu z zakonom ni zastopal
zakoniti zastopnik oziroma, če pooblaščenec ni imel ustreznega pooblastila;
5.    
če so bile kršene določbe tega zakona o uporabi
jezika v postopku;
6.    
če je pri odločanju ali vodenju postopka
sodelovala oseba, ki bi po zakonu morala biti izločena;
7.    
če se odločbe ne da preizkusiti.
5. Oblika in vsebina pritožbe
238. člen
(1) Pritožba se vloži pisno ali ustno
na zapisnik.
(2) V pritožbi mora biti navedena
odločba, ki se izpodbija, in pri tem označen organ, ki jo je izdal, ter njena
številka in datum. Pritožnik mora v pritožbi navesti, zakaj izpodbija odločbo.
(3) V pritožbi lahko navaja pritožnik
nova dejstva in nove dokaze, vendar pa mora obrazložiti, zakaj jih ni navedel
že v postopku na prvi stopnji. Nova dejstva in novi dokazi se lahko upoštevajo
kot pritožbeni razlogi le, če so obstojali v času odločanja na prvi stopnji in
če jih stranka upravičeno ni mogla predložiti oziroma navesti na obravnavi.
(4) Če so v pritožbi navedena nova
dejstva in novi dokazi in je v postopku udeleženih dvoje ali več strank z
nasprotnimi interesi, je treba pritožbi priložiti še toliko prepisov, kolikor
je takih strank.
6. Vložitev pritožbe
239. člen
(1) Pritožba se vloži pri organu, ki je
izdal odločbo na prvi stopnji.
(2) Če je pritožba vložena pri organu druge
stopnje, jo ta takoj pošlje organu prve stopnje.
(3) Pritožba, ki je bila vložena pri organu
druge stopnje, je pravočasna, če jo je v roku prejel organ druge stopnje.
(4) Kadar stranka vloži pritožbo zato, ker
organ prve stopnje o njeni zahtevi ni izdal odločbe (četrti odstavek 222. člena
tega zakona), jo organ prve stopnje takoj pošlje organu druge stopnje, ki ravna
po 255. členu tega zakona.
(5) Kadar stranka vloži pritožbo na podlagi
tretjega odstavka 180.a člena tega zakona, jo organ prve stopnje takoj pošlje
organu druge stopnje, ki smiselno ravna po 255. členu tega zakona.
7. Delo organa prve stopnje v zvezi s
pritožbo
240. člen
(1) Organ prve stopnje preizkusi, ali
je pritožba dovoljena in pravočasna in ali jo je vložila upravičena oseba.
(2) Če pritožba ni dovoljena, če je
prepozna ali če jo je vložila neupravičena oseba, jo organ prve stopnje zavrže
s sklepom.
(3) Zoper sklep, s katerim je bila
pritožba po prejšnjem odstavku zavržena, ima stranka pravico pritožbe. Če organ
druge stopnje, ki odloča o pritožbi, spozna, da je pritožba utemeljena, odloči
hkrati tudi o zavrženi pritožbi.
241. člen
(1) Če organ, ki je izdal odločbo, pritožbe
ne zavrže po 240. členu tega zakona, jo pošlje morebitnim strankam z
nasprotnimi interesi in jim določi rok, da se izrečejo o pritožbi in morebitnih
novih dejstvih in dokazih. Rok ne sme biti krajši od osem dni in ne daljši od
15 dni.
(2) Odločbo po 242., 243. in 244. členu tega zakona lahko organ izda šele potem, ko prejme odgovor stranke z nasprotnimi
interesi oziroma, ko se izteče rok za ta odgovor.
242. člen
(1) Če organ, ki je izdal odločbo,
spozna, da je pritožba utemeljena, pa ni potreben nov ugotovitveni postopek,
reši zadevo drugače in z novo odločbo nadomesti odločbo, ki se s pritožbo
izpodbija.
(2) Zoper novo odločbo ima stranka
pravico pritožbe. Ko organ prve stopnje prejme to pritožbo, mora takoj ravnati
po prvem odstavku 245. člena tega zakona.
243. člen
(1) Če organ, ki je izdal odločbo, ob
reševanju pritožbe spozna, da je bil izvedeni postopek nepopoln in da je to
utegnilo vplivati na odločitev o zadevi, dopolni postopek.
(2) Organ, ki je izdal odločbo, dopolni
postopek tudi tedaj, kadar navede pritožnik v pritožbi taka dejstva in take
dokaze, zaradi katerih bi utegnila biti odločitev o zadevi drugačna, če bi
morala biti pritožniku dana možnost udeležbe v postopku pred izdajo odločbe, pa
mu ni bila dana, ali mu je bila dana, pa je ni izrabil, toda v pritožbi
opravičil, zakaj tega ni storil.
(3) Glede na uspeh dopolnjenega
postopka organ, ki je izdal odločbo, ravna po 245. členu tega zakona ali pa v
mejah zahtevkov stranke zadevo drugače reši in z novo odločbo nadomesti
odločbo, ki se izpodbija s pritožbo.
(4) Zoper novo odločbo ima stranka
pravico pritožbe. Ko organ prve stopnje prejme to pritožbo, mora takoj ravnati
po prvem odstavku 245. člena tega zakona.
244. člen
(1) Če je bila odločba izdana brez
poprejšnjega posebnega ugotovitvenega postopka, čeprav je bil obvezen, ali če
je bila odločba izdana, ne da bi bila stranki dana možnost, da bi se bila
izjavila o dejstvih in okoliščinah, pomembnih za izdajo odločbe, čeprav je bilo
to obvezno, in zahteva stranka v pritožbi, da se ji da ta možnost, mora organ
prve stopnje ta postopek izvesti. Po izvedbi postopka organ ravna po 245. členu
tega zakona ali pa zadevo drugače reši in z novo odločbo nadomesti odločbo, ki
se izpodbija s pritožbo.
(2) Zoper novo odločbo ima stranka
pravico pritožbe. Ko organ prve stopnje prejme to pritožbo, mora takoj ravnati
po 245. členu tega zakona.
245. člen
(1) Če organ, ki je izdal odločbo,
spozna, da je vložena pritožba dovoljena in pravočasna in da jo je vložila
upravičena oseba, pa ne nadomesti izpodbijanje odločbe z novo odločbo, mora
pritožbo brez odlašanja, najpozneje pa v 15 dneh od dneva, ko jo prejme oziroma
po poteku roka iz 241. člena, poslati organu, ki je pristojen, da o njej
odloči.
(2) Pritožbi mora priložiti vse dokumente,
ki se tičejo zadeve.
8. Odločanje organa druge stopnje o
pritožbi
246. člen
(1) Če pritožba ni dovoljena, če je
prepozna ali če jo je vložila neupravičena oseba, pa je iz teh razlogov ni
zavrgel že organ prve stopnje, jo zavrže organ druge stopnje.
(2) Če organ druge stopnje pritožbe ne
zavrže, vzame zadevo v reševanje.
(3) Organ druge stopnje lahko pritožbo
zavrne, odločbo v celoti ali deloma odpravi ali jo spremeni ali jo izreče za
nično.
(4) Organ druge stopnje pošlje
pritožbo v odgovor morebitni stranki z nasprotnimi interesi in ji določi rok za
odgovor, če tega ni storil že organ prve stopnje. Odločbo, s katero odpravi
odločbo, lahko izda šele po prejemu odgovora oziroma po izteku roka za odgovor.
247. člen
(1) Organ druge stopnje preizkusi
odločbo v delu, v katerem jo pritožnik izpodbija.
(2) Organ druge stopnje preizkusi
odločbo v mejah pritožbenih navedb, po uradni dolžnosti pa preizkusi, ali ni
prišlo v postopku na prvi stopnji do bistvenih kršitev postopka in ali ni bil
prekršen materialni zakon.
248. člen
(1) Organ druge stopnje zavrne
pritožbo, če ugotovi, da je bil postopek pred odločbo pravilen, da je odločba
pravilna in na zakonu utemeljena, pritožba pa neutemeljena.
(2) Organ druge stopnje zavrne
pritožbo tudi tedaj, kadar spozna, da so bile v postopku na prvi stopnji sicer
pomanjkljivosti, da pa niso bistvene.
(3) Če organ druge stopnje spozna, da
je izrek v odločbi prve stopnje zakonit, vendar obrazložen z napačnimi razlogi,
navede v svoji odločbi pravilne razloge, pritožbo pa zavrne.
249. člen
Če organ druge stopnje ugotovi, da se je
zgodila v postopku na prvi stopnji nepravilnost, ki ima za posledico ničnost
odločbe (279. člen tega zakona), izreče za nično odločbo, prav tako pa izreče
za ničen tudi tisti del postopka, ki je bil opravljen potem, ko se je zgodila
taka nepravilnost.
250. člen
Če organ druge stopnje ugotovi, da je izdal
odločbo prve stopnje nepristojen organ, jo odpravi po uradni dolžnosti in
pošlje zadevo v rešitev pristojnemu organu.
251. člen
(1) Kadar organ druge stopnje ugotovi,
da so bila v postopku na prvi stopnji nepopolno ali zmotno ugotovljena dejstva,
da je v postopku prišlo do bistvenih kršitev pravil postopka oziroma, da je
izrek izpodbijane odločbe nejasen ali pa v nasprotju z obrazložitvijo, dopolni
postopek in odpravi omenjene pomanjkljivosti bodisi sam bodisi po organu prve
stopnje ali pa po zaprošenem organu.
(2) Če organ druge stopnje spozna, da
je treba na podlagi dejstev, ugotovljenih v dopolnilnem postopku, zadevo rešiti
drugače, kot je bila rešena z odločbo prve stopnje, odpravi odločbo prve
stopnje in s svojo odločbo sam reši zadevo.
(3) Če organ druge stopnje spozna, da
bo pomanjkljivosti postopka na prvi stopnji hitreje in bolj ekonomično odpravil
organ prve stopnje, odpravi odločbo prve stopnje s svojo odločbo in vrne zadevo
organu prve stopnje v ponovni postopek. V takem primeru je organ druge stopnje
dolžan s svojo odločbo opozoriti organ prve stopnje, glede česa je treba
dopolniti postopek, organ prve stopnje pa mora vseskozi ravnati po tej odločbi
in brez odlašanja, najpozneje pa v 30 dneh od prejema zadeve, izdati novo
odločbo. Zoper novo odločbo ima stranka pravico pritožbe.
(4) Če organ prve stopnje ob ponovnem
odločanju ne sledi opozorilom o potrebni dopolnitvi postopka in ne ravna v
skladu z odločbo organa druge stopnje, ta ob ponovni obravnavi pritožbe sam
reši zadevo. Organ druge stopnje lahko zaradi ekonomičnosti in hitrosti
postopka naloži organu prve stopnje, da v določenem roku opravi posamezna
procesna dejanja in mu pošlje zbrane podatke.
252. člen
(1) Če organ druge stopnje ugotovi, da
so bili v odločbi prve stopnje zmotno presojeni dokazi, da je bil iz
ugotovljenih dejstev napravljen napačen sklep glede dejanskega stanja ali da je
bil napačno uporabljen pravni predpis, na podlagi katerega je bilo odločeno o zadevi,
ali če spozna, da bi bilo treba po prostem preudarku izdati drugačno odločbo,
odpravi odločbo prve stopnje s svojo odločbo in sam reši zadevo.
(2) Če organ druge stopnje ugotovi, da
je odločba glede ugotovljenih dejstev in glede uporabe zakona pravilna, da pa
se da namen, zaradi katerega je bila odločba izdana, doseči tudi z drugimi, za
stranko ugodnejšimi sredstvi, spremeni odločbo prve stopnje v tem smislu.
253. člen
(1) Da bi se zadeva pravilno rešila,
sme organ druge stopnje ob reševanju pritožbe v mejah zahtevka, ki je bil
postavljen v postopku na prvi stopnji, s svojo odločbo odpraviti odločbo in
rešiti zadevo v korist pritožnika v obsegu, ki presega meje preizkusa iz 247.
člena tega zakona, če se s tem ne posega v pravico koga drugega.
(2) Z enakim namenom lahko organ druge
stopnje v obsegu, ki presega meje preizkusa iz 247. člena tega zakona, spremeni
odločbo v škodo pritožnika, vendar samo iz razlogov, ki so določeni v 274., 278. in 279. členu tega zakona.
254. člen
(1) Določbe tega zakona, ki se
nanašajo na odločbo, se smiselno uporabljajo tudi za odločbo o pritožbi.
(2) V obrazložitvi odločbe druge
stopnje se morajo presoditi vse pritožbene navedbe. Če je že organ prve stopnje
v obrazložitvi svoje odločbe pravilno presodil navedbe, ki se uveljavljajo v
pritožbi, se lahko organ druge stopnje sklicuje na razloge iz prve odločbe.
9. Pritožba, če odločba prve stopnje ni
bila izdana
255. člen
(1) Če se je stranka pritožila zato,
ker o njeni zahtevi organ prve stopnje ni izdal odločbe (četrti odstavek 222.
člena tega zakona) zahteva organ druge stopnje, naj mu organ prve stopnje
sporoči, zakaj odločbe ni pravočasno izdal. Če spozna, da odločba iz
opravičenih razlogov oziroma iz razlogov, ki so na strani stranke, ni bila
pravočasno izdana, podaljša organu prve stopnje rok za odločbo za toliko časa,
kolikor je trajal razlog za zamudo, vendar ne več kot za en mesec.
(2) Če razlogi, zaradi katerih odločba
ni bila pravočasno izdana, niso opravičeni, zahteva organ druge stopnje, naj mu
organ prve stopnje pošlje dokumente zadeve.
(3) Če lahko organ druge stopnje reši zadevo
po dokumentih, izda svojo odločbo; če je ne more rešiti na ta način, pa opravi
postopek in nato s svojo odločbo reši zadevo. Le izjemoma, če spozna, da bo
postopek hitreje in bolj ekonomično izvedel organ prve stopnje, naloži njemu,
naj to stori in mu v določenem roku pošlje zbrane podatke, nakar sam reši zadevo.
Taka odločba je dokončna.
10. Rok za odločbo o pritožbi
256. člen
(1) Odločba o pritožbi mora biti
izdana in vročena stranki, brž ko je to mogoče, najpozneje pa v dveh mesecih od
dneva, ko je organ prejel popolno pritožbo. Če je pritožba nepopolna in jo
pritožnik po pozivu dopolni, začne teči rok za izdajo odločbe tedaj, ko organ
prejme dopolnitev pritožbe.
(2) Rok iz prvega odstavka tega člena ne
teče v času, ko je postopek prekinjen po 153. členu tega zakona, in v primerih
iz desetega odstavka 82. člena tega zakona.
(3) Če stranka umakne pritožbo, se
pritožbeni postopek s sklepom ustavi.
11. Vročitev odločbe druge stopnje
257. člen
(1) Organ, ki je odločil o zadevi na
drugi stopnji, pošlje praviloma svojo odločbo obenem z dokumenti zadeve organu
prve stopnje, ki mora odločbo vročiti strankam v osmih dneh od dneva, ko prejme
dokument.
(2) Organ druge stopnje lahko tudi sam
vroči odločbo strankam, če meni, da je to potrebno.
12. Pritožba zoper sklep
258. člen
(1) Zoper sklep je dovoljena pritožba
samo takrat, kadar je z zakonom izrecno tako določeno. Tak sklep mora biti
obrazložen in vsebovati tudi pouk o pritožbi.
(2) Pritožba zoper sklep ni dovoljena,
če ni dovoljena pritožba zoper odločbo organa, ki je sklep izdal.
(3) Pritožba se vloži v enakem roku,
na enak način in na isti organ kot pritožba zoper odločbo.
(4) Sklepe, zoper katere ni dovoljena
pritožba, lahko izpodbijajo prizadete osebe v pritožbi zoper odločbo razen, če
je pritožba zoper sklep s tem zakonom izključena.
(5) Pritožba ne zadrži izvršitve
sklepa razen, če je z zakonom ali s samim sklepom drugače določeno.
259. člen
(1) Glede dela organa prve stopnje v
zvezi s pritožbo zoper sklep in glede odločanja organa druge stopnje o tej
pritožbi se smiselno uporabljajo določbe o pritožbi zoper odločbo.
(2) Določba prejšnjega odstavka ne
velja za sklep, s katerim se zavrže pritožba.
XVI. poglavje
IZREDNA PRAVNA SREDSTVA
1. Obnova postopka
260. člen
Postopek, ki je končan z odločbo, zoper
katero v upravnem postopku ni rednega pravnega sredstva (odločba, dokončna v
upravnem postopku) se obnovi:
1.    
če se zve za nova dejstva ali se najde ali
pridobi možnost uporabiti nove dokaze, ki bi bili mogli sami zase ali v zvezi z
že izvedenimi in uporabljenimi dokazi pripeljati do drugačne odločbe, če bi
bila ta dejstva oziroma dokazi navedeni ali uporabljeni v prejšnjem postopku;
2.    
če je bila odločba izdana na podlagi ponarejene
listine ali krive izpovedbe priče ali izvedenca ali kot posledica kakšnega
dejanja, ki je kaznivo po kazenskem zakonu;
3.    
če temelji odločba na sodbi, pa je sodba
pravnomočno spremenjena, razveljavljena ali odpravljena;
4.    
če se odločba organa, ki je vodil postopek,
opira na kakšno predhodno vprašanje, pa je pristojni organ pozneje to vprašanje
v bistvenih točkah drugače rešil;
5.    
če je bila izdana za stranko ugodna odločba na
podlagi njenih neresničnih navedb;
6.    
če je pri izdaji odločbe sodelovala uradna
oseba, ki bi morala biti po zakonu izločena;
7.    
če je izdala odločbo uradna oseba pristojnega
organa, ki je ni imela pravice izdati;
8.    
če kolegijski organ, ki je izdal odločbo, ni
odločal v sestavi kot je predpisana z veljavnimi predpisi, ali če za odločbo ni
glasovala predpisana večina;
9.    
če osebi, ki bi morala biti udeležena v
postopku kot stranka ali stranski udeleženec, pa ne gre za primer iz drugega
odstavka 229. člena, ni bila dana možnost udeležbe v postopku;
10. 
če stranke ni zastopal tisti, ki jo po zakonu
lahko zastopa, če stranke ni zastopal zakoniti zastopnik, po zakonu pa bi jo
bil moral zastopati ali če pooblaščenec stranke ni imel pooblastila, razen če
je stranka kasneje odobrila procesna dejanja.
261. člen
(1) Obnovo upravnega postopka lahko
predlaga stranka; organ, ki je izdal odločbo, na katero se obnovitveni razlog
nanaša, pa lahko začne obnovo postopka po uradni dolžnosti.
(2) Zaradi okoliščin iz 1., 6., 7. in 8. točke 260. člena tega zakona sme stranka predlagati obnovo postopka le, če v končanem
prejšnjem postopku brez svoje krivde ni mogla navesti okoliščin, zaradi katerih
predlaga obnovo.
(3) Iz razloga navedenega v 9. točki 260. člena
tega zakona se ne more predlagati obnove postopka, če gre za primer iz drugega
odstavka 229. člena tega zakona.
(4) Iz razlogov, ki so navedeni v 6.
do 9. točki 260. člena tega zakona, stranka ne more predlagati obnove postopka,
če je tak razlog brez uspeha uveljavljala že v končanem prejšnjem postopku.
(5) Državni tožilec in državni
pravobranilec lahko predlagata obnovo postopka ob enakih pogojih kot stranka,
če odločba posega v javne koristi.
262. člen
Če je bila odločba, glede katere se
predlaga obnova upravnega postopka, predmet upravnega spora, se sme dovoliti
obnova samo zaradi tistih dejstev, ki jih je organ ugotovil v prejšnjem
upravnem postopku, ne pa tudi zaradi tistih dejstev, ki jih je ugotovilo
sodišče v svojem postopku.
263. člen
(1) Stranka lahko predlaga obnovo
postopka samo v enem mesecu, in sicer:
1.    
v primeru iz 1. točke 260. člena – od dneva, ko
je mogla navesti nova dejstva oziroma uporabiti nove dokaze;
2.    
v primeru iz 2. in 3. točke 260. člena – od dneva, ko je zvedela za pravnomočno sodbo, če postopka ni mogoče
izvesti, pa od dneva, ko je zvedela za ustavitev tega postopka ali za
okoliščine, zaradi katerih se postopek ne more začeti;
3.    
v primeru iz 4. točke 260. člena – od dneva, ko
je mogla uporabiti novi akt (sodbo, odločbo);
4.    
v primeru iz 5., 6., 7. in 8. točke 260. člena – od dneva, ko je zvedela za obnovitveni razlog;
5.    
v primeru iz 9. točke 260. člena – od dneva ko
je izvedela, da je bila odločba izdana;
6.    
v primeru iz 10. točke 260. člena – od dneva,
ko je bila odločba izdana.
(2) Na rok iz prejšnjega odstavka je
vezan tudi organ, če začne obnovo po uradni dolžnosti, rok v primeru iz 1.
točke 260. člena začne teči za organ od dneva, ko za odločanje o obnovi
pristojni organ zve za nova dejstva oziroma nove dokaze. Enak rok pa velja za
organ tudi v primeru iz 5. točke 260. člena..
(3) Če bi rok, ki je določen v
prejšnjem odstavku, začel teči prej, preden bi postala odločba v upravnem
postopku dokončna, se šteje ta rok od dneva, ko postane odločba dokončna,
oziroma od dneva, ko je vročena dokončna odločba pristojnega organa.
(4) Po preteku treh let od dokončnosti
odločb se obnova ne more več predlagati in tudi ne uvesti po uradni dolžnosti.
(5) Izjemoma se lahko predlaga oziroma
začne obnova tudi po preteku treh let, vendar samo iz razlogov, ki so navedeni
v 2., 3. in 4. točki 260. člena tega zakona.
264. člen
Preden izda sklep o obnovi upravnega
postopka zaradi razlogov, navedenih v 2. točki 260. člena tega zakona, mora
uradna oseba zahtevati od organa, pristojnega za kazenski pregon, obvestilo o
tem, ali je kazenski postopek ustavljen oziroma ali so okoliščine, zaradi
katerih postopka ni mogoče začeti. Uradni osebi takšnega obvestila ni treba
zahtevati, če je kazenski pregon zastaral ali če je oseba, na katere kazensko
odgovornost meri zahteva za obnovo upravnega postopka, umrla oziroma če lahko
okoliščine, zaradi katerih postopka ni mogoče začeti, sama uradna oseba zanesljivo
ugotovi.
265. člen
Stranka mora v predlogu za obnovo postopka
verjetno izkazati okoliščine, na katere opira predlog in okoliščine, da je bil
predlog podan v zakonskem roku.
266. člen
(1) Predlog za obnovo postopka se
izroči ali pošlje organu, ki je odločal o zadevi na prvi stopnji, ali organu,
ki je izdal odločbo, s katero je bil postopek končan.
(2) O predlogu za obnovo postopka
odloča tisti organ, ki je izdal odločbo, na katero se predlog za obnovo nanaša.
(3) Če se vloži predlog za obnovo
postopka na organ prve stopnje glede odločbe, ki je bila izdana na drugi
stopnji, priključi organ prve stopnje dokumente zadeve predlogu in jih pošlje
organu, ki je odločal na drugi stopnji.
267. člen
(1) Ko organ, ki je pristojen za
odločanje o predlogu za obnovo, prejme predlog, mora preizkusiti, ali je
predlog dovoljen, popoln in pravočasen, ali ga je podala upravičena oseba in
ali je okoliščina, na katero se predlog opira, verjetno izkazana.
(2) Če pogoji iz prejšnjega odstavka
niso izpolnjeni, zavrže pristojni organ predlog s svojim sklepom.
(3) Če so pogoji iz prvega odstavka
tega člena izpolnjeni, preizkusi pristojni organ, ali so okoliščine oziroma
dokazi, ki se navajajo kot razlog za obnovo, taki, da bi lahko pripeljali do
drugačne odločbe, razen v primeru iz 9. in 10. točke 260. člena; če ugotovi, da niso, zavrne predlog s svojo odločbo.
268. člen
(1) Če pristojni organ ne zavrže ali
ne zavrne predloga za obnovo, izda sklep, da se obnova dovoljuje, in določi, v
kakšnem obsegu naj se postopek obnovi.
(2) Pri obnovi postopka po uradni
dolžnosti izda pristojni organ sklep, s katerim odloči, da bo postopek
obnovljen, če poprej ugotovi, da so zanjo izpolnjeni zakonski pogoji. Zoper
sklep o obnovi postopka po uradni dolžnosti je dovoljena pritožba.
(3) Kadar je glede na okoliščine primera
očitno, da je potrebna obnova postopka in obstaja verjetnost, da bo izdaja
posebnega sklepa povzročila nepopravljive posledice za predlagatelja obnove ali
za javni interes, lahko pristojni organ opravi tista dejanja postopka, ki jih
je treba ponoviti, ne da bi izdal poseben sklep o obnovi postopka. To, da se
dovoli obnova postopka brez posebnega sklepa, se navede v izreku odločbe iz
270. člena tega zakona. V obrazložitvi organ utemelji razloge za uvedbo obnove
brez posebnega sklepa.
269. člen
(1) Kadar odloča o predlogu za obnovo
organ druge stopnje, opravi sam dejanja, ki so potrebna v obnovljenem postopku;
le izjemoma, če spozna, da bo to hitreje in bolj ekonomično opravil organ prve
stopnje, naloži njemu, naj to stori in mu v določenem roku pošlje gradivo o
tem.
(2) Prejšnja dejanja v postopku, na
katera ne vplivajo obnovitveni razlogi, se ne ponovijo.
270. člen
(1) Na podlagi podatkov, ki so bili zbrani
v prejšnjem postopku in v obnovljenem postopku, izda pristojni organ odločbo o zadevi,
ki je bila predmet postopka; z njo lahko pusti prejšnjo odločbo, ki je bila
predmet obnove, v veljavi, ali pa jo odpravi ali razveljavi in nadomesti z
novo.
(2) V obnovljenem postopku lahko stranka,
kateri je bila izdana odločba in zoper katero se vodi obnova postopka, umakne
svoj zahtevek do izdaje odločbe. Lahko pa ga tudi spremeni v soglasju s stranko
z nasprotnim interesom.
271. člen
Zoper sklep, izdan o predlogu za obnovo
postopka, in zoper odločbo, izdano v obnovljenem postopku, je dovoljena pritožba,
razen v primerih, ko po določbah tega zakona pritožbe ni.
272. člen
(1) Predlog za obnovo postopka
praviloma ne zadrži izvršitve odločbe, glede katere se predlaga obnova; vendar
pa lahko organ, ki je pristojen za odločanje o predlogu, odloči, da se odloži
izvršitev, dokler se ne odloči o obnovi postopka, če misli, da bo predlogu za
obnovo ugodeno.
(2) Sklep, s katerim se dovoli obnova
postopka oziroma odloči, da bo postopek obnovljen, zadrži izvršitev odločbe,
glede katere je obnova dovoljena.
2. Sprememba ali odprava odločbe v zvezi
z upravnim sporom
273. člen
(1) Če organ, zoper katerega odločbo
je pravočasno sprožen upravni spor, ugodi vsem tožbenim zahtevkom, ne da bi s
tem kršil pravice koga drugega, lahko dotlej, dokler ni končan spor, odpravi
ali spremeni svojo odločbo iz razlogov, zaradi katerih bi jo lahko odpravilo
sodišče.
(2) Zoper odločbo iz prejšnjega
odstavka je možen ponovni upravni spor. V tem primeru organ ne sme ravnati po
prejšnjem odstavku, ampak mora odločitev prepustiti sodišču.
3. Odprava in razveljavitev odločbe po
nadzorstveni pravici
274. člen
(1) Pristojni organ po nadzorstveni
pravici odpravi odločbo po njeni izdaji in vročitvi:
1.    
če jo je izdal stvarno nepristojen organ, pa ne
gre za primer iz 1. točke 279. člena tega zakona;
2.    
če je bila v isti zadevi že prej izdana
pravnomočna odločba, s katero je bila ta upravna zadeva ob enakem dejanskem in
pravnem stanju drugače rešena;
3.    
če je izdal odločbo kakšen organ brez soglasja,
potrditve, dovoljenja ali mnenja drugega organa, kadar je po zakonu ali po
kakšnem drugem na zakonu temelječem predpisu to potrebno;
4.    
če je odločbo izdal krajevno nepristojen organ.
(2) Izdano odločbo lahko pristojni
organ razveljavi po nadzorstveni pravici, če je bil z njo očitno prekršen
materialni predpis.
275. člen
(1) Pristojni organ po nadzorstveni
pravici odpravi oziroma razveljavi odločbo po uradni dolžnosti, če izve oziroma
ugotovi, da so podani razlogi za odpravo ali razveljavitev. Odločbo pa lahko
odpravi oziroma razveljavi tudi na zahtevo stranke, državnega tožilca ali
državnega pravobranilca ali inšpektorja.
(2) Če je bilo zoper odpravljeno
odločbo vloženo kakšno drugo pravno sredstvo, pristojni organ to pravno
sredstvo zavrže.
276. člen
(1) Odločbo lahko odpravi ali
razveljavi po nadzorstveni pravici organ druge stopnje. Če ni organa druge
stopnje, lahko odpravi ali razveljavi odločbo organ, ki je po zakonu pooblaščen
za nadzorstvo nad delom organa, ki jo je izdal.
(2) Odločbo, ki jo je v upravni zadevi
iz izvirne pristojnosti lokalne skupnosti izdal organ samoupravne lokalne
skupnosti, odpravi ali razveljavi po nadzorstveni pravici ministrstvo, v
katerega delovno področje sodi zadeva po vsebini.
277. člen
(1) Odločba o odpravi po 1. in 2. točki 274. člena tega zakona se lahko izda v petih letih, odločba po 3. in 4. točki 274. člena in drugem odstavku 274. člena tega zakona pa v enem letu od dneva, ko je
bila odločba izdana in vročena.
(2) Zoper odločbo, izdano po 274.
členu tega zakona, ni dovoljena pritožba.
4. Izredna razveljavitev
278. člen
(1) Izvršljiva odločba se lahko
razveljavi, če to narekujejo nujni ukrepi v javnem interesu, ki jih ni mogoče
odlagati (drugi odstavek 144. člena tega zakona), če nevarnosti ne bi bilo
mogoče uspešno odvrniti z drugimi sredstvi, s katerimi bi bile manj prizadete pridobljene
pravice. Odločba se lahko razveljavi tudi le deloma, in sicer toliko, kolikor
je neogibno potrebno, da se odvrne nevarnost.
(2) Če je odločbo izdal organ prve
stopnje v zadevi iz državne pristojnosti, jo lahko po prejšnjem odstavku
razveljavi organ druge stopnje, če tega organa ni, pa vlada.
(3) Če je odločbo izdal organ samoupravne
lokalne skupnosti v zadevi iz izvirne pristojnosti samoupravne lokalne
skupnosti, jo lahko po prvem odstavku tega člena razveljavi ministrstvo, v
katerega delovno področje sodi zadeva po vsebini.
(4) Zoper odločbo, s katero se
razveljavi odločba iz prejšnjega odstavka, ni dovoljena pritožba.
(5) Stranka, ki utrpi škodo zaradi
razveljavitve odločbe, ima pravico do povračila za celotno škodo.
5. Ničnost odločbe
279. člen
(1) Za nično se izreče odločba:
1.    
ki je bila izdana v upravnem postopku v zadevi
iz sodne pristojnosti ali v zadevi, v kateri sploh ni mogoče odločati v
upravnem postopku;
2.    
ki bi s svojo izvršitvijo lahko povzročila
kakšno dejanje, ki je kaznivo po kazenskem zakonu;
3.    
ki je sploh ni mogoče izvršiti;
4.    
ki jo je izdal organ brez zahteve stranke (128.
člen tega zakona), pa stranka pozneje ni izrecno ali molče v to privolila;
5.    
ki je bila izdana kot posledica prisiljenja,
izsiljevanja, posebnega primera izsiljevanja, pritiska, ali drugega
nedovoljenega dejanja;
6.    
v kateri je taka nepravilnost, ki je po kakšni
posebni zakonski določbi razlog za ničnost.
(2) Pod pogoji iz prejšnjega odstavka
tega člena se lahko izreče za ničnega tudi sklep, če je bilo z njim odločeno o
vsebinskih vprašanjih.
280. člen
(1) Odločba se lahko vsak čas izreče
za nično po uradni dolžnosti ali pa na predlog stranke ali državnega tožilca
ali državnega pravobranilca.
(2) Odločba se lahko izreče za nično v
celoti ali deloma.
(3) Odločbo izreče za nično organ, ki
jo je izdal, organ druge stopnje oziroma organ, pristojen za nadzorstvo nad
organom, ki jo je izdal.
(4) Zoper odločbo, s katero se kakšna
odločba izreče za nično ali se zavrne predlog stranke ali državnega tožilca ali
državnega pravobranilca, naj se odločba izreče za nično, je dovoljena pritožba,
razen če zoper odločbo organa, ki jo je izdal, po zakonu ni pritožbe.
6. Pravne posledice odprave in
razveljavitve
281. člen
(1) Če se odločba odpravi ali izreče
za nično, se odpravijo tudi pravne posledice, ki so iz nje nastale.
(2) Če se odločba razveljavi, se ne
odpravijo pravne posledice, ki so iz nje že nastale, ne morejo pa nastati iz
nje nobene nadaljnje pravne posledice.
(3) Organ, ki izve za odločbo, s
katero je bil kršen zakon, kršitev pa bi lahko bila razlog za obnovo postopka
oziroma za ničnost, odpravo, razveljavitev ali spremembo odločbe, je dolžan o
tem brez odlašanja obvestiti organ, ki je pristojen začeti postopek.
ČETRTI DEL
XVII. poglavje
IZVRŠBA
1. Splošne določbe
282. člen
(1) Odločba, izdana v upravnem
postopku, se izvrši, ko postane izvršljiva.
(2) Izvršba se lahko opravi tudi na
podlagi poravnave, vendar samo zoper udeleženca v poravnavi.
283. člen
(1) Sklep, izdan v upravnem postopku,
se izvrši, ko postane izvršljiv.
(2) Določbe tega zakona o izvršitvi
odločbe veljajo tudi za izvršitev sklepa.
284. člen
Izvršba odločbe, izdane v upravnem
postopku, se opravi zato, da se izterja denarna terjatev ali izpolni nedenarna
obveznost.
285. člen
(1) Če je mogoče opraviti izvršbo na
več načinov in z raznimi sredstvi, se opravi izvršba na tak način in s takim
sredstvom, ki sta za zavezanca najmilejša, pa se z njima vendarle doseže namen
izvršbe.
(2) Ob nedeljah, ob državnih praznikih
oziroma drugih dela prostih dnevih in med 20. in 6. uro se smejo opravljati izvršilna dejanja samo, če bi bilo nevarno odlašati in če izda
organ, ki opravlja izvršbo, za to pisni nalog.
286. člen
(1) Izvršba se opravi zoper tistega,
ki je dolžan izpolniti obveznost (zavezanec).
(2) Izvršba se opravi po uradni dolžnosti
ali na predlog stranke.
(3) Po uradni dolžnosti se opravi
izvršba, kadar to zahteva javna korist. Izvršba v korist stranke se opravi na
predlog stranke (upravičenca).
287. člen
(1) Izvršba odločbe se opravi kot
upravna ali kot sodna izvršba.
(2) Upravno izvršbo opravljajo upravni
organi po določbah tega ali posebnega zakona, sodno izvršbo pa opravlja
pristojno sodišče po predpisih, ki veljajo za sodno izvršbo.
288. člen
(1) Izvršba odločbe za izpolnitev
denarnih in nedenarnih obveznosti zavezanca se opravi z upravno izvršbo.
(2) Prisilna izterjava iz dolžnikovega
nepremičnega premoženja in deleža družbenika, se opravi po sodni izvršbi. Sodno
izvršbo opravi sodišče, na katerega območju je nepremičnina oziroma pri katerem
je delež družbenika vpisan v sodni register.
289. člen
(1) Upravno izvršbo opravlja organ, ki
je odločil o zadevi na prvi stopnji, če ni s posebnim predpisom za to določen
kakšen drug organ.
(2) Ne glede na določbe tega člena, upravno
izvršbo denarnih obveznosti opravi davčni organ po postopku, predpisanem za
izvršbo davčnih obveznosti.
(3) Neposredna dejanja upravne izvršbe
in zavarovanja lahko opravljajo tudi izvršitelji, imenovani na podlagi zakona,
ki ureja izvršbo in zavarovanje.
(4) Policija je organu, ki je
pristojen za izvršbo, na njegovo zahtevo dolžna pomagati pri izvršbi.
290. člen
(1) Organ, ki je pristojen za upravno
izvršbo, izda po uradni dolžnosti ali na zahtevo upravičenca sklep o dovolitvi
izvršbe. S sklepom se ugotovi, da je odločba, ki naj se izvrši, postala
izvršljiva, kdaj je postala izvršljiva in določi način izvršbe. Zoper ta sklep
je dovoljena pritožba na pristojni organ druge stopnje.
(2) Sklep o dovolitvi izvršbe odločbe,
ki je bila izdana v upravni zadevi po uradni dolžnosti, mora organ, ki je
pristojen za upravno izvršbo, izdati brez odlašanja, ko je takšna odločba
postala izvršljiva, najpozneje pa v 30 dneh od dneva, ko je postala izvršljiva,
če ni s posebnimi predpisi drugače določeno. Dejstvo, da sklep ni bil izdan do
tega roka, ne izključuje obveznosti njegove izdaje.
(3) Če gre za nujne ukrepe v javnem
interesu, ki jih ni mogoče odlagati, pritožba pa ne zadrži izvršitve odločbe,
se lahko ugotovi izvršljivost odločbe in določi način izvršbe v izreku odločbe,
ki naj se izvrši.
(4) Kadar upravne izvršbe ne opravlja
organ, ki je odločil na prvi stopnji, potrdi ta organ na zahtevo upravičenca
oziroma po uradni dolžnosti na odločbi, da je postala izvršljiva (potrdilo o
izvršljivosti), in jo pošlje v izvršitev organu, ki je pristojen za izvršbo.
Obenem predlaga tudi način izvršbe.
291. člen
(1) Upravna izvršba, za katero je
pristojen organ, ki je odločil o zadevi na prvi stopnji, se opravi na podlagi
izvršljive odločbe in sklepa o dovolitvi izvršbe.
(2) Upravna izvršba, za katero je
pristojen kakšen drug organ, se opravi na podlagi odločbe, na kateri je
potrdilo o izvršljivosti, in sklepa o dovolitvi izvršbe.
292. člen
(1) Zoper sklepe v upravnem izvršilnem
postopku je dovoljena pritožba, ki se nanaša na samo izvršbo; z njo ni mogoče
izpodbijati pravilnosti odločbe, ki se izvršuje.
(2) Pritožbo lahko vložijo
upravičenec, zavezanec in vsakdo drug, v katerega pravice in pravne koristi
posega izvršba.
(3) Pritožba se vloži pri pristojnem
organu druge stopnje. Pritožba ne zadrži izvedbe izvršbe. Organ, ki je
pristojen za izvršbo, lahko zadrži izvedbo izvršbe, če obstajajo razlogi, ki
kažejo na to, da bo pritožbi zoper sklep lahko ugodeno.
(4) Glede roka za pritožbo in organa,
ki je pristojen za odločanje o pritožbi, se uporabljajo določbe členov 230 do
236 tega zakona.
293. člen
(1) Upravna izvršba se po uradni
dolžnosti ustavi in opravljena dejanja odpravijo, če se ugotovi, da je
obveznost izpolnjena, da izvršba sploh ni bila dovoljena ali da je bila
opravljena proti komu, ki ni zavezanec, ali če upravičenec zahtevo umakne oziroma
če je izvršilni naslov odpravljen ali razveljavljen.
(2) Upravna izvršba se odloži, če se
ugotovi, da je za izpolnitev obveznosti dovoljen odlog ali da je namesto
začasne odločbe, ki naj bi se izvršila, izdana odločba o glavni zadevi, ki se
razlikuje od začasne odločbe. Odložitev izvršbe dovoli organ, ki je izdal
sklep, s katerim jo je dovolil, vendar ne več kot za šest mesecev.
(3) Upravna izvršba se lahko izjemoma
odloži tudi na predlog zavezanca ali upravičenca, če je bilo zoper izvršbo
oziroma zoper izvršilni naslov vloženo pravno sredstvo, pa bi z izvršbo
verjetno nastala nepopravljiva škoda. Organ o predlogu zavezanca ali
upravičenca odloči v 8 dneh.
294. člen
(1) Denarne kazni, izrečene po tem
zakonu, izvršujejo organi, pristojni za davčno izvršbo.
(2) Denarna kazen se izterja v korist
države oziroma lokalne skupnosti, če gre za upravno zadevo iz njene izvirne
pristojnosti.
295. člen
(1) Kadar se sodno izvrši odločba,
izdana v upravnem postopku, potrdi organ, katerega odločbo je treba izvršiti, na
odločbi, da je izvršljiva (četrti odstavek 290. člena tega zakona) in jo pošlje
v izvršitev sodišču, ki je pristojno za izvršbo.
(2) Odločba, izdana v upravnem
postopku, na kateri je potrdilo o izvršljivosti, je izvršilni naslov za sodno
izvršbo. Ta izvršba se opravi po predpisih, ki veljajo za sodno izvršbo.
2. Izvršba za nedenarne obveznosti
296. člen
Izvršba za izpolnitev zavezančevih
nedenarnih obveznosti se opravlja po drugih osebah ali s prisilitvijo.
a) Izvršba po drugih osebah
297. člen
(1) Če je zavezanec dolžan storiti kaj
takega, kar lahko stori tudi kdo drug, pa te obveznosti sploh ne izpolni ali je
ne izpolni popolnoma, se tako dejanje opravi po drugi osebi na zavezančeve
stroške. Zavezanca je treba na to poprej opozoriti.
(2) V primeru iz prvega odstavka tega
člena lahko organ, ki opravlja izvršbo, naloži zavezancu s sklepom, naj založi
znesek, ki je potreben za kritje izvršilnih stroškov, proti poznejšemu
obračunu. Sklep o položitvi tega zneska je izvršljiv.
b) Izvršba s prisilitvijo
298. člen
(1) Če je zavezanec dolžan kaj
storiti, dopustiti ali kaj trpeti, pa ravna v nasprotju s to obveznostjo, ali
če je predmet izvršbe kakšno zavezančevo dejanje, ki ga ne more namesto njega
opraviti nihče drug, ali če narava izvršbe to terja, ali če izvršba po drugih
osebah ni bila uspešna ali ni primerna, prisili organ, ki opravlja izvršbo,
zavezanca k izpolnitvi obveznosti z denarno kaznijo.
(2) Organ, ki opravlja izvršbo,
zagrozi najprej zavezancu, da bo uporabil denarno kazen, če ne bo izpolnil
svoje obveznosti v danem roku. Če stori zavezanec medtem kaj takega, kar
nasprotuje njegovi obveznosti, ali če dani rok preteče brez uspeha, se denarna
kazen s katero je organ zagrozil, takoj izterja, obenem pa mu določi organ nov
rok za izpolnitev obveznosti in mu zagrozi z novo, višjo denarno kaznijo.
(3) Prva denarna kazen, ki se izreče
za prisilitev po prejšnjem odstavku tega člena, ne sme presegati 1.000 evrov.
Vsaka poznejša denarna kazen za prisilitev je lahko znova izrečena do tega
zneska.
(4) Plačana denarna kazen se ne vrne.
299. člen
Če se izvršba za nedenarno obveznost sploh
ne more opraviti ali ne more pravočasno opraviti s sredstvi iz 297. in 298. člena tega zakona, se lahko opravi glede na naravo obveznosti tudi z neposredno fizično
prisilitvijo, če ni v predpisih drugače določeno.
300. člen
(1) Če je bila na podlagi odločbe
opravljena izvršba, odločba pa je bila pozneje odpravljena ali spremenjena, ima
zavezanec pravico zahtevati, da se mu vrne, kar mu je bilo vzeto oziroma da se
vrne v stanje, ki izhaja iz nove odločbe.
(2) O zavezančevi zahtevi odloča
organ, ki je izdal sklep, s katerim je dovolil izvršbo.
3. Izvršba v zavarovanje
301. člen
(1) Za zavarovanje izvršbe se sme s
sklepom dovoliti izvršitev odločbe, še preden postane izvršljiva, če bi bila
sicer po nastopu izvršljivosti odločbe izvršba lahko onemogočena ali znatno
otežkočena.
(2) Če gre za obveznosti, ki se
prisilno izvršijo samo na predlog stranke, mora predlagatelj verjetno izkazati
nevarnost, da bo izpolnitev obveznosti onemogočena ali otežkočena, organ pa
lahko veže izvršbo iz prejšnjega odstavka tega člena na pogoj, da se da
zavarovanje v skladu z drugim odstavkom 221. člena tega zakona.
(3) Zoper sklep, izdan na predlog
stranke za izvršbo v zavarovanje, ter zoper sklep izdan po uradni dolžnosti, je
dovoljena pritožba. Pritožba zoper sklep, s katerim je dovoljena izvršba v
zavarovanje, ne zadrži izvršbe.
302. člen
(1) Izvršba v zavarovanje se opravi po
upravni poti razen za zavarovanje na nepremičninah ali na deležu družbenika, ki
se opravi po sodni poti.
(2) Če opravi izvršbo v zavarovanje
sodišče, postopa po predpisih, ki veljajo za sodno izvršbo.
303. člen
Izvršitev začasne odločbe (221. člen tega
zakona) se sme opraviti samo v takem obsegu in v tistih primerih, kolikor je
dovoljena izvršba v zavarovanje.
4. Začasni sklep za zavarovanje
izpolnitve obveznosti
304. člen
(1) Če je obveznost podana ali vsaj
verjetno izkazana, pa je utemeljeno pričakovati, da bo zavezana stranka s tem,
da bo razpolagala s premoženjem ali se dogovorila z drugimi ali pa kako drugače
onemogočila ali znatno otežkočila izpolnitev obveznosti, sme organ, ki je
pristojen za odločanje o strankini obveznosti, še pred izdajo te odločbe izdati
začasen sklep za zavarovanje izpolnitve bodoče obveznosti. Pri tem mora upoštevati
določbo 285. člena tega zakona in sklep obrazložiti.
(2) Izdaja začasnega sklepa se lahko
veže na pogoj, da da stranka zavarovanje po drugem odstavku 221. člena tega
zakona.
(3) Za začasni sklep po prvem odstavku
tega člena veljajo določbe tretjega odstavka 301. člena in določbe 302. člena
tega zakona.
305. člen
(1) Če se s pravnomočno odločbo
ugotovi, da strankina obveznost, za katere zavarovanje je bil izdan začasen
sklep, pravno ne obstaja, ali če se kako drugače ugotovi, da je bila zahteva za
začasni sklep neopravičena, mora predlagatelj, v čigar korist je bil začasni
sklep izdan, povrniti stranki z nasprotnim interesom s tem povzročeno škodo.
(2) O odškodnini iz prvega odstavka
tega člena odloča organ, ki je izdal začasni sklep.
(3) Če je v primeru iz prvega odstavka
tega člena očitno, da je predlagatelj izposloval začasni sklep iz nagajivosti,
se kaznuje z denarno kaznijo do 1.000 evrov. Zoper sklep o kazni je dovoljena
pritožba, ki zadrži njegovo izvršitev.
306. člen
(črtan)
ČETRTI A DEL
IZREDNI DOGODEK
XVII.a poglavje
VODENJE POSTOPKA OB IZREDNEM DOGODKU
306.a člen
(1) Ob naravnih in drugih hujših nesrečah,
ob epidemijah ali podobnih izrednih dogodkih (v nadaljnjem besedilu: izredni
dogodek), ki v večjem obsegu vplivajo na položaj strank po tem zakonu,
omejujejo ali onemogočajo upravno odločanje posameznega organa ali vseh
organov, vlada z odlokom določi začasne ukrepe, določene s tretjim odstavkom
tega člena.
(2) Z odlokom iz prejšnjega odstavka se
določi začasne ukrepe, organe, na katere se nanašajo, in čas veljavnosti
ukrepov.
(3) Glede na okoliščine izrednega dogodka
se lahko določi eden ali več začasnih ukrepov, ki so nujni, primerni in
sorazmerni za zavarovanje položaja strank ter omogočanje odločanja v upravnih
zadevah:
-      
določitev krajevne pristojnosti enega ali več organov državne uprave ali
nosilcev javnega pooblastila iz državne pristojnosti, če organ ali nosilec
javnega pooblastila, ki je krajevno pristojen po splošnih pravilih, dlje časa
ne more poslovati, ali je zakonito poslovanje oteženo. Organ ali nosilec
javnega pooblastila, ki je krajevno pristojnost pridobil z odlokom, se lahko
dogovori z organom ali nosilcem javnega pooblastila, ki je krajevno pristojen
po splošnih pravilih, da prevzame odločanje v že začetih zadevah;
-      
vlaganje vlog izven poslovnega časa in v dela prostih dneh;
-      
vlaganje vlog po elektronski poti brez varnega elektronskega podpisa s
kvalificiranim potrdilom in način ugotavljanja istovetnosti vložnikov;
-      
omejitev vlaganja vlog neposredno pri organu, razen vlog, ki se po zakonu
vložijo samo pri organu;
-      
omejitev sodelovanja javnosti pri procesnih dejanjih zaradi varovanja
zdravja udeležencev;
-      
omejitev izvrševanja pravice do pregledovanja dokumentov zadeve v
prostorih organa, kadar se stranki lahko pošlje kopija dokumentov;
-      
določitev vročanja z vložitvijo v elektronski predal, ki ni varen
elektronski predal po 86. členu tega zakona, če se naslovniku omogoči, da
se z odločbo, sklepom ali drugim dokumentom lahko seznani;
-      
podaljšanje roka za izpolnitev obveznosti, določene s posamičnim
upravnim aktom, na zahtevo stranke, če obveznosti iz upravičenega razloga ne
more izpolniti pravočasno;
-      
podaljšanje roka za izdajo in vročitev odločbe, ki je ni mogoče izdati
in vročiti v zakonitem roku za največ dva meseca;
-      
prekinitev teka roka za uveljavitev procesnih pravic in izpolnitev
procesnih obveznosti, roka za uveljavljanje materialnih pravic ter izpolnitev
materialnih obveznosti, če je zaradi izrednega dogodka onemogočeno poslovanje
organa ali onemogočeno ali znatno oteženo uveljavljanje pravic in izpolnjevanje
obveznosti strank, razen v nujnih zadevah.
(4) Vročitev iz sedme alineje prejšnjega
odstavka velja za opravljeno šesti delovni dan od dneva odpreme, razen če
naslovnik odločbe, sklepa ali drugega dokumenta ni prejel ali ga je prejel kasneje.
V primeru dvoma o tem, ali je naslovnik odločbo, sklep ali drug dokument
prejel, prejem in dan prejema dokazuje organ. Organ lahko po telefonu, po
elektronski poti ali na drug način preveri, ali je naslovnik odločbo, sklep ali
drug dokument prejel in kdaj ga je prejel. Na odločbi, sklepu ali drugem
dokumentu se označi dan odpreme, dan vročitve in začetek teka roka. Vročitev v
elektronski predal se opravi, če je bila oseba seznanjena s takšnim načinom vročanja
in je s tem soglašala.
(5) Šteje se, da gre za nujne zadeve iz
desete alineje tretjega odstavka tega člena, če je zaradi okoliščin izrednega
dogodka odločitev nujna in neodložljiva zlasti zaradi:
-      
varstva človekovih pravic in temeljnih svoboščin (npr. nujnega
preživljanja fizične osebe);
-      
preprečevanja nevarnosti za življenje in zdravje ljudi, za okolje, za
javni red in mir, za javno varnost, za premoženje večje vrednosti ali za
nastanek hujše gospodarske škode;
-      
odpravljanja posledic izrednega dogodka;
-      
nujnega in učinkovitega izvajanja oblasti in delovanja države v času
izrednega dogodka.
(6) Ukrepi se odredijo za toliko časa,
kolikor traja izredni dogodek, vendar ne za več kot tri mesece. Če izredni
dogodek traja dlje kot tri mesece, se veljavnost začasnih ukrepov lahko
podaljša, vendar vsakič najdlje za tri mesece. Vlada mesečno preverja
okoliščine izrednega dogodka in upravičenost začasnih ukrepov.
(7) Državni organi, razen organov državne
uprave, in samoupravne lokalne skupnosti lahko vladi predlagajo sprejem ali
prenehanje ukrepov iz tretjega odstavka tega člena. Vlada na predlog ni vezana.
(8) Organi o uveljavitvi začasnih ukrepov
obvestijo stranke na javno dostopnem mestu in na spletni strani. O podaljšanju
rokov v posamičnih upravnih zadevah se odloči s sklepom.
(9) V odločbi, sklepu ali drugem dokumentu,
s katerim se določi rok, se stranko opozori o prekinitvi ali teku roka v skladu
z deseto alinejo tretjega odstavka tega člena. Če je bil ukrep prekinitve teka
roka sprejet po izdaji odločbe, sklepa ali drugega dokumenta, se stranko
nemudoma obvesti, če tek roka zaradi nujnosti zadeve ni prekinjen.
PETI DEL
XVIII. poglavje
NADZOR NAD IZVAJANJEM ZAKONA O SPLOŠNEM UPRAVNEM POSTOPKU IN POSEBNIM UPRAVNIM
POSTOPKOM
307. člen
(1) Nadzor nad izvajanjem tega zakona
in drugih zakonov, ki urejajo upravne postopke, opravlja upravna inšpekcija.
(2) Upravni inšpektor ima pravico do
vstopa v prostore organa in pravico do vpogleda v dokumentacijo, ki se nanaša
na upravne postopke in upravno poslovanje, vključno s tajnimi podatki, osebnimi
podatki, poslovnimi skrivnostmi, davčnimi tajnostmi in drugimi varovanimi
podatki. Organ mora upravnemu inšpektorju zagotoviti pogoje za delo in potrebne
informacije.
307.a člen
Upravni inšpektor izvaja nadzor neposredno
pri organu ali na podlagi predloženih dokumentov organov. Pri opravljanju
nadzora lahko odredi, da se nezakonitosti odpravijo v roku, ki ga določi.
307.b člen
(1) Če so pri nadzoru ugotovljene
kršitve pravil upravnega postopka, ki imajo za posledico očitno prikrajšanje
javnega interesa, pravic oziroma pravnih koristi strank, ali druge ponavljajoče
se kršitve pravil upravnega postopka, ki niso odpravljene v določenem roku,
lahko upravni inšpektor z odločbo odredi, da se uradna oseba ponovno udeleži
usposabljanja za vodenje in odločanje v upravnem postopku.
(2) Zoper odločbo iz prejšnjega
odstavka je dovoljena pritožba. Pritožba ne zadrži izvršitve. O pritožbi
odločba ministrstvo, pristojno za upravo.
307.c člen
(1) Če se pri nadzoru ugotovi, da
upravni postopek vodi ali v njem odloča oseba, ki ne izpolnjuje pogojev iz 31.
člena tega zakona, se z odločbo odredi predstojniku organa, da taka oseba takoj
preneha z vodenjem postopka oziroma odločanjem v upravnih zadevah.
(2) Predstojnik organa mora v primerih
iz prejšnjega odstavka zagotoviti, da bo vodenje postopka in odločanje takoj
prevzela druga uradna oseba, ki izpolnjuje zahtevane pogoje.
(3) Zoper odločbo iz prvega odstavka
je dovoljena pritožba. Pritožba ne zadrži izvršitve. O pritožbi odloča
ministrstvo, pristojno za upravo.
307.č člen
Zaradi kršitev pravil upravnega postopka iz
307.b člena tega zakona lahko upravni inšpektor predlaga uvedbo disciplinskega
postopka zoper uradno osebo, ki jih je z vodenjem ali odločanjem kršila.
307.d člen
Če je pri opravljanju nadzora ugotovljeno,
da ima dejanje uradne ali druge osebe v konkretni upravni zadevi znake
kaznivega dejanja, za katero se storilec preganja po uradni dolžnosti, mora
upravni inšpektor to naznaniti pristojnemu organu oziroma vložiti kazensko
ovadbo.
307.e člen
Če se pri nadzoru nosilca javnega
pooblastila ugotovi, da ta ne izvaja javnih pooblastil ali jih izvaja
nestrokovno, nevestno ali malomarno, lahko upravni inšpektor predlaga
pristojnemu organu, da začne postopek odvzema javnih pooblastil.
307.f člen
(1) Upravni inšpektor o ugotovitvah
nadzora napiše zapisnik, v katerem lahko predstojniku organa odredi, da v
določenem roku odpravi nezakonitosti oziroma izvede druge ukrepe.
(2) O ugotovitvah inšpekcijskega
nadzora se prijavitelja obvesti, če to zahteva.
(3) Upravni inšpektor ravna po prvem
in drugem odstavku tega člena tudi, kadar opravlja nadzor nad izvajanjem
predpisov o upravnem poslovanju na podlagi Zakona o državni upravi (Uradni list
RS, št. 113/05 – uradno prečiščeno besedilo, 126/07 – ZUP-E in 48/09).
307.g člen
Ministrstvo, pristojno za upravo enkrat
letno poroča vladi o ugotovitvah pri nadzoru izvajanja tega zakona in drugih
zakonov, ki urejajo upravne postopke.
308. člen
(črtan)
309. člen
(črtan)
310. člen
(črtan)
311. člen
(črtan)
312. člen
(črtan)
313. člen
(črtan)
314. člen
(črtan)
315. člen
(črtan)
316. člen
(črtan)
317. člen
(črtan)
ŠESTI DEL
IZVAJANJE ZAKONA TER PREHODNA IN KONČNI DOLOČBI
XIX. poglavje
IZVAJANJE ZAKONA
318. člen
(črtan)
319. člen
Državni organi, organi samoupravnih lokalnih
skupnosti in nosilci javnih pooblastil morajo na primeren način objaviti,
katere uradne osebe so pooblaščene za odločanje o upravnih zadevah (28. člen),
katere pa za dejanja v postopku pred odločbo (30. člen).
320. člen
Predstojnik državnega organa, organa samoupravne
lokalne skupnosti oziroma organizacije z javnimi pooblastili, mora skrbeti, da
se v organu oziroma v organizaciji pravilno uporablja ta zakon, zlasti pa, da
se upravne zadeve rešujejo v predpisanih rokih, in skrbeti za strokovno
izpopolnjevanje delavcev, ki odločajo v upravnih zadevah.
321. člen
(1) Za izvajanje tega zakona skrbi
ministrstvo, pristojno za upravo.
(2) Na zahtevo organov ter
organizacij, ki imajo javno pooblastilo za odločanje o upravnih zadevah, je
ministrstvo, pristojno za upravo, dolžno dati pojasnila k posameznim določbam
tega zakona.
322. člen
(1) Ministrstvo, pristojno za upravo,
organizira stalno izpopolnjevanje uradnih oseb, ki vodijo upravni postopek in
odločajo v upravnih zadevah.
(2) Za spremljanje izvrševanja tega
zakona vodijo državni organi, organi samoupravnih lokalnih skupnosti in nosilci
javnih pooblastil evidenco o naslednjih podatkih, ki se nanašajo na reševanje
upravnih zadev: o številu vloženih zahtev, o številu upravnih postopkov,
začetih po uradni dolžnosti, o načinu in rokih reševanja upravnih zadev v
upravnem postopku na prvi in na drugi stopnji, o številu odpravljenih oziroma
razveljavljenih upravnih aktov in o številu zavrženih zahtev oziroma
ustavljenih upravnih postopkov.
(3) Podatki iz prejšnjega odstavka
tega člena se vodijo in izkazujejo po upravnih področjih.
(4) O podatkih iz drugega odstavka
tega člena morajo vsi organi, ki izvajajo ta zakon, poročati ministrstvu,
pristojnemu za upravo.
(5) Način izkazovanja podatkov iz
tretjega odstavka tega člena ter način in roke za pošiljanje poročil iz
četrtega odstavka tega člena predpiše minister, pristojen za upravo.
(6) Minister, pristojen za upravo, lahko
predpiše obrazce za vabila, vročilnice, odredbe za privedbo, zapisnike,
zapisnike v obliki knjig, za odločbe ter druge akte v upravnem postopku.
(7) Minister, pristojen za upravo določi
spletni naslov enotnega državnega portala e-uprava, na katerem se opravljajo
objave dokumentov v skladu s tem zakonom.

Zakon o splošnem upravnem postopku – ZUP (Uradni list RS, št. 80/99)
vsebuje naslednjo prehodno in končni določbi:
»XX. poglavje
PREHODNA IN KONČNI DOLOČBI
323. člen
(1) Z dnem, ko začne veljati ta zakon,
se v Republiki Sloveniji preneha uporabljati zakon o splošnem upravnem postopku
(Uradni list SFRJ, št. 47/86).
(2) Z dnem, ko začne veljati ta zakon,
prenehajo veljati določbe od 67. do 82. člena zakona o upravi (Uradni list RS,
št. 67/94, 20/95 – odločba US RS in 29/95).
324. člen
Zadeve, glede katerih je postopek ob
uveljavitvi tega zakona v teku oziroma, glede katerih je bila ob uveljavitvi
tega zakona že vložena zahteva ali pravno sredstvo, se končajo po določbah
zakona o splošnem upravnem postopku (Uradni list SFRJ, št. 47/86).
325. člen
Ta zakon začne veljati po preteku šestih
mesecev od dneva njegove objave v Uradnem listu Republike Slovenije.«.

Zakon o spremembi zakona o splošnem upravnem
postopku – ZUP-A (Uradni list RS, št. 70/00)
vsebuje naslednjo končno določbo:
»2. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o dopolnitvah zakona o splošnem upravnem
postopku – ZUP-B (Uradni list RS, št. 52/02)
vsebuje naslednje prehodne in končno določbo:
»PREHODNE IN KONČNA DOLOČBA
4. člen
Do informatizacije in centralizacije
uradnih evidenc, vendar največ dve leti od uveljavitve tega zakona, mora
stranka v primeru, da organu, ki je pristojen za izdajo odločbe, ne more biti
znano, kje se vodijo podatki o dejstvih, navesti podatke, na podlagi katerih bo
organ lahko to ugotovil; če stranka tega ne stori, mora ustrezno dokazilo
priskrbeti sama.
5. člen
Z dnem, ko začne veljati ta zakon, zadeve
upravne izvršbe denarnih obveznosti, ki so v teku oziroma je ob uveljavitvi
tega zakona že vložena zahteva za izvršbo, prevzame davčni organ.
6. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah zakona o
splošnem upravnem postopku – ZUP-C (Uradni list RS, št. 73/04)
vsebuje naslednje prehodne in končne določbe:
»PREHODNE IN KONČNE DOLOČBE
138. člen
Pristojni organ za informatizacijo državne
uprave vzpostavi za organe državne uprave in nosilce javnih pooblastil enotni
informacijski sistem za sprejem vlog, vročanje in obveščanje v treh mesecih od
uveljavitve tega zakona.
139. člen
Za postopke glede dostopa do informacij
javnega značaja se šteje vloga, ki je vložena v pisni obliki, za ustno vlogo,
če je to za stranko ugodnejše, in če je stranka na to predhodno opozorjena ter
izrecno ne navede, da želi, da se vloga obravnava kot pisna vloga.
140. člen
(1) S pričetkom veljavnosti tega zakona,
prenehata veljati Zakon o povračilu stroškov pričam, izvedencem in tolmačem ter
o nagradah izvedencem in tolmačem v upravnem postopku (Uradni list SRS, št.
13/66) in Pravilnik o načinu zaračunavanja in izplačevanja povračil in nagrad
pričam, izvedencem in tolmačem v upravnem postopku (Uradni list SRS, št.
15/66).
(2) Zakon in pravilnik iz prejšnjega
odstavka se uporabljata do izdaje ustreznih podzakonskih predpisov; ti morajo
biti izdani najkasneje v šestih mesecih po uveljavitvi tega zakona.
141. člen
Z dnem uveljavitve tega zakona preneha
veljati peti odstavek 3. člena Zakona o varstvu osebnih podatkov (ZVOP; Uradni
list RS, št. 59/99, 57/01, 59/01-popr.).
142. člen
(1) Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne 1. 1. 2005.
(2) Do začetka uporabe tega zakona se
uporabljajo prej veljavne določbe Zakona o splošnem upravnem postopku (Uradni
list RS, št. 80/99, 70/2000 in 52/02).«.

Zakon o spremembah in dopolnitvah Zakona o
splošnem upravnem postopku – ZUP-D (Uradni list RS, št. 119/05)
vsebuje naslednjo končno določbo:
»Končna določba
3. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o upravnem sporu – ZUS-1 (Uradni list
RS, št. 105/06)
vsebuje naslednjo končno določbo:
»110. člen
Ta zakon začne veljati 1. januarja 2007.«.

Zakon o spremembah in dopolnitvah Zakona o
splošnem upravnem postopku – ZUP-E (Uradni list RS, št. 126/07)
vsebuje naslednje prehodne in končne določbe:
»PREHODNE IN KONČNE DOLOČBE
42. člen
(1) Pogoj opravljenega strokovnega
izpita iz 31. člena zakona izpolnjuje oseba, ki je do uveljavitve tega zakona
opravila strokovni izpit ali preizkus znanja, katerega sestavni del je tudi
splošni upravni postopek.
(2) Vlada sprejme predpis iz 31. člena
zakona v roku dveh mesecev od uveljavitve tega zakona.
43. člen
Z dnem uveljavitve tega zakona preneha
veljati drugi odstavek 52. člena Zakona o državni upravi (Uradni list RS, št.
113/05 – uradno prečiščeno besedilo).
44. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembi in dopolnitvah Zakona o
splošnem upravnem postopku – ZUP-F (Uradni list RS, št. 65/08)
vsebuje naslednjo končno določbo:
»2. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
splošnem upravnem postopku – ZUP-G (Uradni list RS, št. 8/10)
vsebuje naslednjo prehodno in končno določbo:
»7. člen
Z dnem uveljavitve tega zakona preneha
veljati drugi stavek drugega odstavka, četrti odstavek in peti odstavek 73.
člena Zakona o državni upravi (Uradni list RS, št. 113/05 – uradno prečiščeno
besedilo, 126/07 – ZUP-E in 48/09).
8. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvi Zakona o
splošnem upravnem postopku – ZUP-H (Uradni list RS, št. 82/13)
vsebuje naslednjo končno določbo:
»4. člen
Ta zakon začne veljati šest mesecev po objavi
v Uradnem listu Republike Slovenije, za vloge za uveljavljanje pravic iz javnih
sredstev po Zakonu o uveljavljanju pravic iz javnih sredstev (Uradni list RS,
št. 62/10, 40/11, 40/12 – ZUJF, 57/12 – ZPCP-2D, 14/13 in 56/13 – ZŠtip-1) se
začne uporabljati 1. januarja 2015.«.

Zakon o interventnih ukrepih za omilitev
posledic drugega vala epidemije COVID-19 – ZIUOPDVE (Uradni list RS, št. 175/20)
vsebuje naslednjo končno določbo:
»142. člen
(začetek
veljavnosti)
Ta zakon začne veljati naslednji dan po
objavi v Uradnem listu Republike Slovenije.«.

Zakon o debirokratizaciji – ZDeb (Uradni list
RS, št. 3/22)
vsebuje naslednji končni določbi:
»55. člen
(končni
določbi)
(1) Ta zakon začne veljati petnajsti dan po
objavi v Uradnem listu Republike Slovenije.
(2) Določbe 16., 20., 21., 22. in 23. člena
tega zakona se začnejo uporabljati šest mesecev po objavi v Uradnem listu
Republike Slovenije.«.