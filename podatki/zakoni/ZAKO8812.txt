1. člen
(vsebina)
S tem zakonom se zaradi preprečitve škodljivih posledic, ki
bi nastale s sočasnim prenehanjem večjega števila rudarskih pravic za
izkoriščanje mineralnih surovin odstopa od 50. člena Zakona o rudarstvu (Uradni
list RS, št. 14/14 – uradno prečiščeno besedilo, 61/17 – GZ in 54/22; v
nadaljnjem besedilu: ZRud-1).
2. člen
(podaljšanje rudarskih pravic)
(1) Ne glede na 50. člen ZRud-1 se veljavnost rudarskih
pravic za izkoriščanje, ki so bile podeljene na podlagi ZRud-1 in Zakona o
rudarstvu (Uradni list RS, št. 98/04 – uradno prečiščeno besedilo, 68/08 in
61/10 – ZRud-1), za katere koncesijska razmerja potečejo od junija 2023 do
decembra 2024, o vlogah za podaljšanje rudarskih pravic pa do uveljavitve tega
zakona ni bilo dokončno odločeno ali vloge za podaljšanje še niso bile vložene,
če rok za oddajo vloge za podaljšanje še ni potekel, podaljša na predlog
koncesionarja za 30 mesecev.
(2) Koncesionarji iz prejšnjega odstavka morajo predlog za
sklenitev dodatka h koncesijski pogodbi vložiti najpozneje v 30 dneh od
uveljavitve tega zakona. S sklenitvijo dodatka h koncesijski pogodbi se za enako
obdobje, kot se podaljša koncesijska pogodba, podaljša tudi veljavnost rudarske
pravice. Koncesionarji morajo podpisani dodatek vrniti ministrstvu, pristojnemu
za rudarstvo, najpozneje v 30 dneh od vročitve.
(3) Ne glede na 1. točko prvega odstavka 50. člena ZRud-1 je
rok za vložitev vlog za ponovno podaljšanje rudarskih pravic, ki so podaljšane
v skladu s prvim odstavkom tega člena, najmanj 12 mesecev pred potekom časa, za
katerega je bila koncesijska pogodba sklenjena.
PREHODNA IN KONČNA DOLOČBA
3. člen
(potek veljavnosti rudarske pravice pred potekom roka in tek
postopkov za podaljšanje rudarske pravice)
(1) Če veljavnost rudarske pravice poteče pred potekom roka
za vložitev predloga za sklenitev dodatka h koncesijski pogodbi iz prejšnjega
člena ali pred potekom roka za sklenitev dodatka h koncesijski pogodbi se
šteje, da se veljavnost rudarske pravice in koncesijske pogodbe podaljša do
sklenitve dodatka h koncesijski pogodbi pod pogoji, ki so določeni v
koncesijskem aktu in koncesijski pogodbi.
(2) Postopki za podaljšanje rudarske pravice za izkoriščanje
mineralnih surovin, katerih veljavnost poteče od junija 2023 do decembra 2024
in so se začeli pred uveljavitvijo tega zakona na podlagi 50. člena Zakona o
rudarstvu (Uradni list RS, št. 14/14 – uradno prečiščeno besedilo, 61/17 – GZ
in 54/22), se z uveljavitvijo tega zakona prekinejo.
(3) Postopki za podaljšanje rudarske pravice, ki so
prekinjeni po prejšnjem odstavku, se ustavijo po sklenitvi dodatka h
koncesijski pogodbi.
(4) Postopki iz drugega odstavka tega člena se nadaljujejo,
če koncesionar ne vloži pravočasnega predloga za sklenitev dodatka h
koncesijski pogodbi iz prejšnjega člena.
4. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.
Št. 320-01/23-9/21
Ljubljana, dne 23. maja 2023
EPA 799-IX
Državni zbor
Republike Slovenije
Nataša Sukič
podpredsednica