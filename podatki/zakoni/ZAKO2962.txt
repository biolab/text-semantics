1. SPLOŠNE DOLOČBE
1. člen
S tem zakonom se ureja dedovanje kmetijskih
zemljišč in zasebnih kmetijskih gospodarstev (v nadaljnjem besedilu: kmetije),
po katerem se omejuje prehod kmetijskega zemljišča v last tistih, ki zemlje ne
obdelujejo, se preprečujejo drobitev določenih kmetij kot kmetijskih
gospodarskih enot ter se omogoča prevzem kmetij pod pogoji, ki dediča preveč ne
obremenjujejo.
Z dedovanjem po tem zakonu se ustvarjajo
možnosti za smotrno uporabljanje kmetijskih zemljišč in za krepitev
proizvodnega sodelovanja med tistimi, ki jim kmetijsko zemljišče rabi za osebno
delo ter organizacijami združenega dela.
2. člen
Določbe tega zakona se smiselno uporabljajo
tudi za dedovanje gozdov.
3. člen
Kmetija po tem zakonu je tista kmetijska in
gozdnogospodarska enota, ki zagotavlja ali bi lahko zagotavljala lastniku s
kmetijsko dejavnostjo primerno ekonomsko varnost. Šteje se, da je lastniku
zagotovljena primerna ekonomska varnost, če na kmetijskih zemljiščih in v gozdu
skupaj dosega najmanj 50.000 din katastrskega dohodka.
V primeru valorizacije ali novega izračuna
katastrskega dohodka se znesek iz prejšnjega odstavka valorizira v skladu s
predpisi o ugotovitvi katastrskega dohodka z enotnim povprečnim količnikom, ki
ga ugotovi Izvršni svet Skupščine SR Slovenije.
Kmetijo po prvem odstavku tega člena določi
po uradni dolžnosti z odločbo v upravnem postopku občinski upravni organ,
pristojen za kmetijstvo, tiste občine, v kateri leži pretežni del kmetijskih
zemljišč in gozda, ki sestavljajo kmetijo.
Poleg kmetije po prvem odstavku tega člena
se za kmetijo po tem zakonu šteje tudi kmetija, ki jo v upravnem postopku na
predlog lastnika, kmetijske zemljiške skupnosti ali krajevne skupnosti določi občinski
upravni organ, pristojen za kmetijstvo tiste občine, v kateri leži pretežni del
kmetijskih zemljišč in gozda, ki kmetijo sestavljajo. Kmetijska zemljišča
skupnost da v postopku za določitev kmetje po tem odstavku predhodno mnenje,
razen če je sama predlagatelj postopka.
Pri določitvi kmetije po prejšnjem odstavku
upošteva občinski upravni organ, pristojen za kmetijstvo, zlasti:
-       
razvrstitev kmetijskih zemljišč v družbenem planu občine;
-       
ogroženost smotrnega izkoriščanja kmetijskih zemljišč in gozda, ki bi
nastala zaradi drobitve kmetije;
-       
možnost proizvodnega sodelovanja z organizacijami združenega dela;
-       
družbeni interes za ohranitev določeni kmetijskih in gozdnogospodarskih
enot zlasti zaradi varstva krajine, njihove pomembnosti za splošni ljudski odpor
ali zaradi varstva naravne in kulturne dediščine.
Občinska skupščina lahko z odlokom
podrobneje opredeli pogoje iz prejšnjega odstavka.
Kmetija po tem zakonu se zaznamuje v
zemljiški knjigi.
Na predlog lastnika, kmetijske zemljiške
skupnosti ali krajevne skupnosti oziroma po uradni dolžnosti lahko občinski
upravni organ, pristojen za kmetijstvo, v upravnem postopku ugotovi, da kmetija
ne izpolnjuje več pogojev po tem členu in o tem izda odločbo.
4. člen
Kmetija obsega vse, kar sestavlja
gospodarsko celoto in rabi za redno kmetijsko proizvodnjo ter z njo povezano
dejavnost.
V kmetijo spadajo poleg kmetijskih zemljišč
zlasti gospodarska in stanovanjska poslopja skupaj z zemljišči, ki so potrebna
ali namenjena za redno uporabo stavbe (funkcionalna zemljišča), s kmetijo
povezane služnosti in njim podobne pravice, kmetijske priprave, orodja in
živina, pravice in dolžnosti iz trajnega gospodarskega sodelovanja z zadrugo
ali organizacijo združenega dela ter pravice in dolžnosti, ki izvirajo iz skupnosti
na podlagi pogodbe po predpisih o združevanju kmetov, objekti
kmečkega turizma ter terjatve in dolgovi, ki so nastali v zvezi s kmetijsko
proizvodnjo ali z njo povezano dejavnostjo.
Če je predmet dedovanja solastninski delež kmetije ali
kmetijsko zemljišče oziroma gozd, ki je v sestavi kmetije, le-tega dedujejo dediči
po določbah tega zakona.
5. člen
Kmetijo deduje praviloma samo en dedič.
Samo ob pogojih, ki jih določa ta zakon, lahko deduje kmetijo več dedičev.
6. člen
Če noben dedič ne izpolnjuje pogojev, ki
jih za dedovanje kmetij določa ta zakon, se dedovanje odloži, dokler kmetijska
zemljiška skupnost ne dobi prevzemnika v skladu z načeli 60. člen zakona o kmetijskih zemljiščih, vendar najdalj za eno leto.
V tem primeru plača prevzemnik prevzemno ceno v višini in v rokih, za katere se
dogovori z dediči. Če se prevzemnik in dediči ne sporazumejo o višini prevzemne
cene in o rokih, v katerih jo je treba plačati, odloči o tem sodišče po
pravičnem preudarku glede na prevzemnikove možnosti, gospodarsko zmožnost kmetije
in višino bremen, vendar pa rok za plačilo prevzemne cene ne sme biti daljši od
petih let. Prevzemno ceno dedujejo dediči po splošnih predpisih o dedovanju.
V primeru iz prejšnjega odstavka se lahko
prevzemnik in dediči dogovorijo, da se iz kmetije izločijo stanovanjska in
gospodarska poslopja, kmetijsko neobdelovalno zemljišče, kmetijske priprave,
orodja in živina ter objekti kmečkega turizma.
7. člen
Če ne pride do prevzema kmetijskega
zemljišča oziroma kmetije po prejšnjem členu, če se s tem strinja kmetijska
zemljiška skupnost in če je to v skladu z občinskim prostorskim in drugimi
plani občine, dedujejo dediči, ki ne izpolnjujejo pogojev za dedovanje kmetij,
po splošnih predpisih o dedovanju:
-       
stanovanjska in gospodarska poslopja skupaj z zemljiščem, ki je potrebno
ali namenjeno za redno uporabo stavbe;
-       
kmetijska neobdelovalna zemljišča, ki niso pomembna za kmetijsko
proizvodnjo ter se nahajajo v takem območju, v katerem se lahko po določbah
zakona o kmetijskih zemljiščih spremeni namembnost kmetijskih zemljišč;
-       
kmetijske priprave, orodja in živino ter objekte kmečkega turizma.
Izjemoma dedujejo dediči, ki ne
izpolnjujejo pogojev za dedovanje kmetij po splošnih predpisih o dedovanju,
tudi vse kar spada v kmetijo po 4. členu tega zakona, če tako v skladu z
občinskim prostorskim planom in drugimi plani občine odloči občinska skupščina
na predlog kmetijske zemljiške skupnosti.
Kmetijska zemljišča in predmeti iz 4. člena
tega zakona, ki jih ne dedujejo dediči po prejšnjih odstavkih, postanejo
družbena lastnina. Odškodnino, ki jo za ta kmetijska zemljišča in predmete
plača kmetijska zemljiška skupnost po načelih prevzemne cene iz prejšnjega
člena, dedujejo dediči po splošnih predpisih o dedovanju.
8. člen
S sklepom, s katerim sodišče ugotovi
pravice dedičev, ki ne izpolnjujejo pogojev za dedovanje kmetij, pridobi
prevzemnik iz 6. člena tega zakona tudi kmetijo, oziroma postane kmetija ali
njen del v primeru iz zadnjega odstavka prejšnjega člena družbena lastnina.
Do izdaje sklepa iz prejšnjega odstavka
upravlja kmetijo začasni upravitelj, ki ga imenuje na predlog kmetijske
zemljiške skupnosti sodišče, pred katerim teče zapuščinski postopek.
9. člen
Splošni predpisi o dedovanju se uporabljajo
tudi pri dedovanju kmetijskih zemljišč oziroma kmetij, če ta zakon ne določa
drugače.
II. DEDOVANJE NA PODLAGI ZAKONA
10. člen
Kmetijska zemljišča dedujejo na podlagi zakona dediči po
splošnih predpisih o dedovanju, če izpolnjujejo pogoje po Zakonu o kmetijskih
zemljiščih.
11. člen
Kmetijo deduje tisti zakoniti dedič po
splošnih predpisih o dedovanju, ki ima namen obdelovati kmetijsko zemljišče z
osebnim delom, pri tem ima prednost tisti, ki je ta svoj namen izkazal tako, da
je bodisi na kmetiji delal oziroma se usposobil za obdelovanje kmetijskih
zemljišč bodisi je s svojim trudom, zaslužkom ali kako drugače prispeval k
ohranitvi oziroma zboljšanju proizvodnih zmogljivosti kmetije.
Če noben od zakonitih dedičev iz dednega reda, ki je po
splošnih predpisih o dedovanju pozvan k dedovanju, ne izpolnjuje pogojev iz
prejšnjega odstavka, lahko deduje kmetijo dedič iz dednega reda, ki sicer ni
bil pozvan k dedovanju, če izpolnjuje pogoje iz prejšnjega odstavka.
12. člen
Če več dedičev izpolnjuje pogoje za
dedovanje kmetije po prvem odstavku prejšnjega člena
(upravičeni dediči), deduje kmetijo zapustnikov zakonec.
Če zapustnikovega zakonca ni ali če se
dedovanju odpove, deduje kmetijo tisti upravičeni dedič, ki ga soglasno
določijo vsi upravičeni dediči.
Če se upravičeni dediči v roku, ki ga
določi sodišče in ki ne sme biti daljši od treh mesecev, ne sporazumejo, kdo
izmed njih naj deduje kmetijo, jo deduje tisti izmed njih, ki ga določi
sodišče. Pri svoji odločitvi upošteva sodišče vse okoliščine, ki so za to
pomembne.
13. člen
Če kmetije ne deduje zapustnikov zakonec in
bi po splošnih predpisih o dedovanju dedovali kmetijo tudi mladoletni otroci in
posvojenci zapustnika, se lahko določitev dediča kmetije odloži, dokler ne
postanejo vsi otroci in posvojenci polnoletni. Odložitev določitve dediča
kmetije lahko predlagajo zapustnikov zakonec, njegov otrok ali posvojenec ter
skrbstveni organ.
Pri odločanju o odložitvi določitve dediča
kmetije upošteva sodišče koristi mladoletnih in drugih dedičev ter druge
okoliščine, ki so za to pomembne.
Kmetija, pri kateri je določitev dediča
odložena, je skupna last vseh dedičev, ki bi dedovali po splošnih predpisih o
dedovanju, dokler se po polnoletnosti najmlajšega med njimi ne določi dedič
kmetije po določbah tega zakona (11. in 12. člen). Ko se v takem primeru določi
dedič kmetije, se določijo tudi dedni deleži po prvem odstavku 15. člena tega
zakona.
14. člen
Če ni dediča, ki bi izpolnjeval pogoje za
dedovanje kmetije po 11. členu tega zakona, lahko deduje kmetijo tudi tisti
zakoniti dedič po splošnih predpisih o dedovanju, ki je kmet po zakonu o
kmetijskih zemljiščih. Če je takih dedičev več, dedujejo kmetijo vsi v skladu
s. splošnimi predpisi o dedovanju. V tem primeru se sme kmetija razdeliti po
fizičnih delih.
15. člen
Zakonec, zapustnikovi otroci in posvojenci
ter zapustnikovi starši, ki ne dedujejo kmetije, dedujejo denarno vrednost
nujnega deleža po splošnih predpisih o dedovanju (v nadaljnjem besedilu: dedni
delež). Tem dedičem se ne glede na zapustnikovo voljo všteje v dedni delež vse,
kar se sicer vračuna v dedni delež po splošnih predpisih o dedovanju, ki
urejajo vračunanje daril in volil v dedni delež.
Dedni delež lahko sodišče na zahtevo dediča
iz prejšnjega odstavka poveča, če ta nima potrebnih sredstev za življenje.
Sodišče lahko dedni delež na zahtevo dediča, ki je dedoval kmetijo, tudi
zmanjša, če bi dedni deleži, in obveznosti iz 17. člena tega zakona prekoračili
vrednost vseh dednih deležev po prejšnjem odstavku ali pa bi bila znatno
ogrožena gospodarska zmožnost kmetije. Pri odločanju o povečanju ali zmanjšanju
dednih deležev upošteva sodišče vse okoliščine primera, zlasti premoženjske
razmere in pridobitno sposobnost dedičev ter gospodarsko zmožnost kmetije.
16. člen
Dedni delež izplača dedič, ki je dedoval
kmetijo. Rok za izplačilo dednega deleža določi sodišče glede na gospodarsko
zmožnost kmetije in socialne razmere dediča. Ta rok lahko praviloma traja
največ pet let; v izjemnih primerih lahko sodišče na zahtevo dediča, ki je
dedoval kmetijo, določi tudi daljši rok, in sicer največ do desetih let.
Izjemoma lahko iz upravičenih razlogov
deduje dedič, iz, prvega odstavka prejšnjega člena tudi kmetijsko neobdelovalno
zemljišče, ki ni pomembno za kmetijsko proizvodnjo ter leži v takem območju, v
katerem se lahko po določbah zakona o kmetijskih zemljiščih spremeni namembnost
kmetijskih zemljišč. Tako zemljišče lahko deduje dedič v višini vrednosti
svojega dednega deleža.
17. člen 
Če v primeru iz 13. člena tega zakona ne
pride do odložitve določitve dediča, mora dedič, ki je dedoval kmetijo,
zagotoviti mladoletnim dedičem, da se usposobijo za samostojno življenje,
primerno gospodarski zmožnosti kmetije. Ti izdatki se vštejejo v dedni delež po
splošnih predpisih o dedovanju.
Izdatki iz prejšnjega odstavka in dedni delež se valorizirajo
vsako leto glede na splošno gibanje cen.
18. člen
Dedne nevrednosti ni mogoče odpustiti
dediču iz prvega odstavka 15. člena tega zakona, ki je dedno nevreden zato, ker
se je huje pregrešil zoper dolžnost preživljati zapustnika, ki ga je bil po
zakonu dolžan preživljati, in tudi ne tistemu, ki ni hotel dati zapustniku
potrebne pomoči.
19. člen
Če dedič odtuji podedovano kmetijo ali njen
znatni del pred potekom desetih let potem, ko je kmetijo prevzel, ter ne
pridobi drugega kmetijskega zemljišča oziroma ne intenzivira proizvodnje na
preostalih zemljiščih najpozneje v enem letu od odtujitve podedovane kmetije
ali njenega znatnega dela, mora na njihovo zahtevo izplačati vse zakonite
sodediče oziroma jim doplačati razliko tako, da niso prikrajšani glede dednih
deležev, ki bi jih dobili po splošnih predpisih o dedovanju. Enake obveznosti
ima na zahtevo zakonitih sodedičev tudi dedič, ki podedovano kmetijo ali njen
znatni del odda v zakup ali jo kako drugače preneha namensko uporabljati pred
potekom desetih let potem, ko je kmetijo prevzel, razen če gre za nakup med
kmeti, ki se sklene zaradi posebnih razlogov (na primer: odhod k vojakom, delo
v tujini).
V primeru prodaje ali zakupa kmetije
oziroma njenega dela imajo sodediči, ki so kmetje po zakonu o kmetijskih
zemljiščih, prednostno pravico.
20. člen
Vrednost dela, ki se izloči iz zapuščine na
zahtevo zapustnikovega zakonca in ki ustreza njegovemu prispevku k povečanju
vrednosti kmetije, ter vrednost dela, ki se izloči iz zapuščine na zahtevo
zapustnikovih potomcev, ki so živeli skupaj z zapustnikom ter mu s svojim
trudom, zaslužkom ali kako drugače pomagali k pridobivanju, se ne dodeli v
naravi, temveč jo izplača dedič, ki je dedoval kmetijo. Rok za izplačilo te
vrednosti, ki ne sme biti daljši od dveh let, določi sodišče.
Na zahtevo upravičencev iz prejšnjega
odstavka ali dediča, ki je dedoval kmetijo, lahko sodišče zaradi zdravstvenih,
socialnih in drugih razlogov (npr. gospodarska zmožnost kmetije in pod.)
spremeni to pravico v pravico do dosmrtnega preživljanja na breme dediča, ki
deduje kmetijo. Obseg pravice do dosmrtnega preživljanja se lahko spremeni
zaradi okoliščin, ki so v zvezi s premoženjskim stanjem dediča, ki je dedoval
kmetijo ali pa iz osebnih razlogov upravičencev iz prejšnjega odstavka. 
III. DEDOVANJE NA PODLAGI OPOROKE
21. člen
Oporočitelj lahko z oporoko razpolaga s
kmetijskimi zemljišči po splošnih predpisih o dedovanju in v skladu z zakonom o
kmetijskih zemljiščih.
Oporočitelj lahko z oporoko zapusti kmetijo
le osebi, ki izpolnjuje pogoje iz 11. člena tega zakona.
Če ni takega dediča, lahko oporočitelj z
oporoko zapusti kmetijo tudi drugi osebi, ki je kmet po določbah zakona o
kmetijskih zemljiščih. Kmetijo lahko oporočitelj z oporoko zapusti samo enemu
dediču. Izjemoma sme oporočitelj zapustiti kmetijo več dedičem; če jo zapusti
zakoncema, in v primeru iz 14. člena tega zakona. Kmetija, ki jo z oporoko
zapusti zapustnik zakoncema, se ne sme deliti po fizičnih delih.
Če oporočitelj razpolaga s kmetijo v
nasprotju z določbami prejšnjih odstavkov, pride do dedovanja na podlagi
zakona.
22. člen 
Če je predmet dedovanja kmetija,
oporočitelj ne sme nakloniti volila, katerega predmet so kmetijska zemljišča,
gospodarska in stanovanjska poslopja s pripadajočim zemljiščem, ki rabijo za
redno kmetijsko proizvodnjo, druge predmete, ki se štejejo v kmetijo (4. člena
tega zakona), pa lahko nakloni samo, če s tem znatno ne prizadene gospodarske
zmožnosti kmetije.
Izjemoma sme oporočitelj iz upravičenih
razlogov nakloniti tudi kmetijsko neobdelovalno zemljišče, ki ni pomembno za
kmetijsko proizvodnjo ter leži v takem območju, v katerem se lahko po določbah
zakona o kmetijskih zemljiščih spremeni namembnost kmetijskih zemljišč.
Denarna in druga volila; ki bi dediča
kmetije preveč obremenjevala, sme sodišče na njegovo zahtevo zmanjšati. Pri tem
mora sodišče paziti na to; da dediči iz 15. člena tega zakona, niso prikrajšani
glede svojega dednega deleža po tem zakonu. 
23. člen
Zakonec, zapustnikovi otroci in posvojenci
ter zapustnikovi starši, ki jih je oporočitelj v oporoki prezrl ali jim je
naklonil manj, kot bi dobili, če bi prišlo do dedovanja na podlagi zakona,
lahko zahtevajo, da se jim dodeli dedni delež po tem zakonu.
24. člen
S pogodbami o izročitvi in razdelitvi
premoženja za življenja, darilnimi pogodbami za primer smrti in pogodbami o
dosmrtnem preživljanju ni mogoče razpolagati s kmetijami v nasprotju z
določbami tega zakona.

Zakon o dedovanju kmetijskih zemljišč in
zasebnih kmetijskih gospodarstev (kmetij) (Uradni list SRS, št. 26/73) vsebuje
naslednje prehodne in končne določbe:
»IV. PREHODNE IN KONČNE DOLOČBE
25. člen
Ta zakon se uporablja za vse dediščine,
katerih predmet je kmetijsko zemljišče oziroma kmetija, če dedovanje do dneva
objave tega zakona še ni bilo uvedeno.
26. člen 
Oporoka, s katero je oporočitelj razpolagal
s kmetijskim zemljiščem oziroma kmetijo v nasprotju z določbami tega zakona, ne
velja, če dedovanje do dneva objave tega zakona še ni bilo uvedeno.
Nerealizirane pogodbe iz 24. člena tega
zakona, ki so v nasprotju z določbami tega zakona, ne veljajo od dneva objave
tega zakona.
27.
člen 
Če v razdružitvenem postopku, katerega
predmet je kmetija, ni bila izdana pravnomočna odločba do dneva objave tega
zakona, imajo osebe, ki ne morejo dedovati kmetije po tem zakonu, pravico do
denarne vrednosti svojega solastniškega deleža. Pravico do deleža v naravi
imajo te osebe samo, če med njimi ni nobenega, ki bi bil lahko dedič kmetije po
tem zakonu, ali če je to v skladu z določbami tega zakona.
28. člen
Dokler ne bodo občinske skupščine določile,
kmetij po 3. členu tega zakona, določi kmetijo kmetijska zemljiška skupnost, če
je to potrebno zaradi zapuščinskega postopka.
29. člen
Ta zakon začne veljati trideseti dan po
objavi v Uradnem listu SRS.«.

Zakon o spremembah in dopolnitvah zakona o dedovanju
kmetijskih zemljišč in zasebnih kmetijskih gospodarstev (kmetij) (Uradni list
SRS, št. 1/86) spreminja 28. člen zakona tako, da se glasi:
»28. člen
(črtan)«;
ter vsebuje naslednje končne določbe:
»11. člen
Kmetije, ki so bile določene z odloki
občinskih skupščin, ohranijo ta status ne glede na določbe tega zakona, razen,
če lastnik, kmetijska zemljiška skupnost ali krajevna skupnost predlaga, da
pogoje za določitev kmetije po tem zakonu v upravnem postopku preveri občinski
upravni organ, pristojen za kmetijstvo.
12. člen
Zapuščinski postopki, katerih predmet je
kmetija, ki so bili uvedeni pred uveljavitvijo tega zakona in do njegove
uveljavitve še niso končani na prvi stopnji, se nadaljujejo po določbah tega
zakona.
Sodišča prve stopnje odločajo po tem zakonu, če je ob uvedbi
dedovanja kmetija določena z odlokom oziroma z odločbo ter v primerih, ko je ob
uvedbi dedovanja postopek za določitev kmetije že v teku. V tem primeru
zapuščinsko sodišče prekine zapuščinski postopek do pravnomočnosti odločbe o
določitvi kmetije.
13. člen
Ta zakon začne veljati osmi dan po objavi v Uradnem listu
SRS.«.