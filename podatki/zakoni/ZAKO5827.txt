I. SPLOŠNE DOLOČBE
1. člen
(predmet zakona)
(1) Ta zakon ureja kreditne pogodbe,
pri katerih kot jemalec kredita nastopa potrošnik ali potrošnica (v nadaljnjem
besedilu: potrošnik), ki jemlje kredit pod pogoji in za namen, ki ga določa ta
zakon.
(2) S tem
zakonom se v pravni red Republike Slovenije prenašata naslednji direktivi:
-       
Direktiva 2008/48/ES Evropskega parlamenta in Sveta z dne 23. aprila
2008 o potrošniških kreditnih pogodbah in razveljavitvi Direktive Sveta 87/102/EGS
(UL L št. 133 z dne 22. 5. 2008, str. 66) in
-       
Direktiva Komisije 2011/90/EU z dne 14. novembra 2011 o spremembi dela
II Priloge I k Direktivi 2008/48/ES Evropskega parlamenta in Sveta, ki določa
dodatne predpostavke za izračun letne efektivne obrestne mere (UL L št. 296, z
dne 15. 11. 2011, str. 35).
2. člen
(pomen izrazov)
V tem zakonu uporabljeni izrazi pomenijo:
1.     
dajalec ali dajalka kredita (v nadaljnjem besedilu: dajalec kredita) je
fizična ali pravna oseba, ki da ali obljubi, da bo dala kredit ali posojilo v
okviru svoje dejavnosti, poslovanja ali poklica;
2.     
efektivna obrestna mera je v odstotku izražena stopnja, ki izraža
razmerje med skupnimi stroški kredita za potrošnika, vključno s stroški iz
drugega odstavka 22. člena tega zakona, in skupnim zneskom kredita;
3.     
fiksna kreditna obrestna mera pomeni, da se dajalec kredita in potrošnik
dogovorita za celotno obdobje trajanja kreditne pogodbe za eno samo kreditno
obrestno mero oziroma za več kreditnih obrestnih mer za različna obdobja, pri
čemer se za vsako posamezno obdobje uporablja fiksno določen odstotek; če v
kreditni pogodbi niso določene vse kreditne obrestne mere, se šteje, da je
kreditna obrestna mera fiksna za tista obdobja, za katera je bila določena
izključno s fiksno določenim odstotkom, o katerem je bilo dogovorjeno ob
sklenitvi kreditne pogodbe;
4.     
kreditna obrestna mera je letna obrestna mera, izražena kot spremenljivi
ali nespremenljivi odstotek zneska črpanega kredita;
5.     
kreditna pogodba z dovoljeno možnostjo prekoračitve je kreditna pogodba,
s katero dajalec kredita izrecno da potrošniku pravico, da razpolaga s
sredstvi, ki presegajo obstoječe stanje na potrošnikovem plačilnem računu;
6.     
kreditni posrednik ali posrednica (v nadaljnjem besedilu: kreditni
posrednik) je fizična ali pravna oseba, ki v okviru svoje dejavnosti,
poslovanja ali poklica in na podlagi pooblastila dajalca kredita potrošnikom
predstavlja ali ponuja kredite, jim pomaga v postopkih pred sklenitvijo
kreditne pogodbe ali v imenu dajalca kredita s potrošniki sklepa kreditne
pogodbe;
7.     
kreditni posrednik v pomožni funkciji je fizična ali pravna oseba, pri
kateri dejavnost posredništva ni glavna dejavnost;
8.     
molče dovoljena prekoračitev je prekoračitev, s katero dajalec kredita
potrošniku na podlagi konkludentnih dejanj dovoli, da razpolaga s sredstvi, ki
presegajo obstoječe stanje na plačilnem računu potrošnika ali dogovorjeno
dovoljeno prekoračitev;
9.     
potrošnik je fizična oseba, ki deluje za namene izven svoje poklicne ali
pridobitne dejavnosti;
10.  
potrošniška kreditna pogodba (v nadaljnjem besedilu: kreditna pogodba)
je pogodba, s katero dajalec kredita potrošniku da ali obljubi, da mu bo dal
kredit v obliki odloga plačila, posojila ali drugega podobnega finančnega
dogovora;
11.  
potrošniška hipotekarna kreditna pogodba je pogodba, s katero dajalec kredita
potrošniku da ali obljubi, da mu bo dal kredit, katerega vračilo je zavarovano
s hipoteko ali zemljiškim dolgom na nepremičnini;
11.a   odprta kreditna pogodba je kreditna pogodba, ki je
sklenjena za nedoločen čas in vključuje kredite, ki jih je treba odplačati v
celoti v določenem roku ali po njem, in so po odplačilu spet na voljo za
črpanje;
12.  
povezana kreditna pogodba je kreditna pogodba, namenjena financiranju
pogodbe o prodaji določenega blaga ali opravljanju določene storitve, pri čemer
ti dve pogodbi sestavljata komercialno enoto.
Šteje se, da komercialna enota obstaja,
kadar:
- 
ponudnik ali ponudnica (v nadaljnjem besedilu: ponudnik) blaga ali
storitve sam financira kredit v korist potrošnika, ali
- 
blago ali storitev financira tretja stranka, tako da v zvezi s pripravo
ali sklenitvijo kreditne pogodbe uporablja storitev ponudnika blaga ali
izvajalca storitve, ali
- 
je blago ali storitev, ki se financira iz kredita, v kreditni pogodbi
izrecno navedena;
13.  
skupni znesek kredita je najvišji znesek, ki je potrošniku na razpolago
po kreditni pogodbi;
14.  
skupni stroški kredita so vsi stroški, vključno z obrestmi, provizijami,
davki in drugimi vrstami pristojbin, ki jih mora potrošnik plačati v zvezi s
kreditno pogodbo in so dajalcu kredita znani, stroški, povezani s pomožnimi
storitvami v zvezi s kreditno pogodbo, zlasti zavarovalne premije, članarine,
takse in stroški drugih pogodb, sklenjenih z dajalcem kredita ali drugim
podjetjem, kot ga opredeljuje zakon, ki ureja varstvo potrošnikov, če je
sklenitev dodatne pogodbe o storitvah obvezna že za samo pridobitev kredita ali
tako določajo splošni pogoji, pod katerimi dajalec kredita kredit trži; v
skupne stroške kredita se ne vštevajo notarski stroški in zavarovalne premije
za zavarovanje blaga, katerega nakup se financira s kreditom;
15.  
skupni znesek, ki ga mora plačati potrošnik, je vsota skupnega zneska
kredita in skupnih stroškov kredita;
16.  
trajni nosilec podatkov je nosilec podatkov, ki potrošniku omogoča
trajno shranjevanje nanj naslovljenih podatkov ali informacij, trajen dostop do
njih in njihovo reprodukcijo.
3. člen
(izjeme od uporabe zakona)
Ta zakon se ne uporablja za:
1.     
najemne pogodbe ali pogodbe o finančnem najemu (lizing), kadar ta ali
druga pogodba določa, da lastninska pravica ne preide na najemojemalca;
2.     
kreditne pogodbe z dovoljeno možnostjo prekoračitve stanja na plačilnem
računu, ki določajo odplačilo kredita v enem mesecu;
3.     
kreditne pogodbe, ki določajo odplačilo kredita v obrokih ali z
enkratnim plačilom, obakrat brez plačila obresti in drugih stroškov;
4.     
kreditne pogodbe, ki določajo odplačilo kredita v treh mesecih, s
plačilom skupnih stroškov, ki ne presegajo 0,1 %
skupnega zneska kredita, vendar hkrati največ 10 eurov.
5.     
kreditne pogodbe, s katerimi delodajalec zunaj svoje glavne dejavnosti
kredit dodeli svojim zaposlenim brezobrestno ali po nižjih povprečnih
efektivnih obrestnih merah, kot jih za potrošniške kredite uporabljajo banke in
hranilnice po zakonu, ki ureja bančništvo, razen če gre za banke in druge
finančne organizacije, katerih ekonomsko pomemben del dejavnosti je dajanje
kreditov;
6.     
kreditne pogodbe, sklenjene z investicijskimi podjetji ali kreditnimi
institucijami, katerih namen je, da se vlagatelju omogoči, da opravi
transakcijo, povezano z enim ali več instrumenti, navedenimi v zakonu, ki ureja
trg finančnih instrumentov, če je investicijsko podjetje ali kreditna institucija,
ki kredit odobri, vključena v tako transakcijo;
7.     
kreditne pogodbe, ki se nanašajo na brezplačen odlog plačila obstoječega
dolga;
8.     
kreditne pogodbe za posojila omejenemu krogu potrošnikov, s katerimi
dajalec kredita izpolnjuje zakonske obveznosti splošnega pomena, in se
dodeljujejo brez obresti ali po nižjih povprečnih efektivnih obrestnih merah,
kot jih za potrošniške kredite uporabljajo banke in hranilnice po zakonu, ki
ureja bančništvo;
9.     
pogodbe o trajnem opravljanju storitev ali dobavi blaga enake vrste,
kadar potrošnik storitev ali blago plačuje v zneskih, ki dospevajo letno ali v
določenih krajših časovnih presledkih (občasne terjatve).
4. člen
(omejena uporaba)
(1) Za kreditne pogodbe z dovoljeno
možnostjo prekoračitve stanja na plačilnem računu potrošnika, pri katerih mora
potrošnik kredit odplačati v treh mesecih ali kadar koli na zahtevo dajalca
kredita, ter pri reprogramiranju teh pogodb se uporabljajo 3. člen, 1. do 3.
točka prvega odstavka 5. člena, drugi in tretji odstavek 5. člena, 6., 8. in 9. člen, prvi odstavek 10. člena ter 11., 12., 20., 22., 23., 27., 28., 33., 36., 38., 39., 40. in 41. člen tega zakona.
(2) Za molče dovoljene prekoračitve
stanja na plačilnem računu se uporabljajo 3., 13., 27., 28., 33., 38., 40. in 41. člen tega zakona.
(3) Za kreditno pogodbo, s katero se
potrošnik in dajalec kreditov dogovorita o načinu odloga odplačil ali
spremenjeni dinamiki odplačil (reprogram), se uporabljajo 3., 5., 6., 7., 8. in 9. člen, prvi odstavek 10. člena, 1. do 9. ter 12. in 13. točka tretjega odstavka in peti
odstavek 10. člena, 11., 13., 16., 19. ter 22. do 41. člen tega zakona pod
pogojem, da je potrošnik v zamudi z odplačilom kredita, tak dogovor pa lahko
prepreči sodni postopek v zvezi z zamudo, nova pogodba pa za potrošnika ne
vsebuje manj ugodnih pogojev.
II. OGLAŠEVANJE
5. člen
(vsebina oglasnih sporočil)
(1) Pri vsakem oglaševanju v zvezi s
kreditnimi pogodbami, ki vsebuje obrestno mero ali druge podatke v zvezi s
stroški kredita za potrošnika, morajo biti jasno, razumljivo in poudarjeno
navedene te informacije:
1.     
kreditna obrestna mera z navedbo, ali gre za fiksno, spremenljivo ali
kombinirano obrestno mero in morebitne druge stroške potrošnika ob sklenitvi pogodbe;
2.     
skupni znesek kredita;
3.     
efektivna obrestna mera;
4.     
obdobje trajanja kreditne pogodbe, razen kadar gre za pogodbo, sklenjeno
za nedoločen čas;
5.     
blago ali storitev ter cena in znesek vsakega vnaprejšnjega plačila, če
gre za kredit v obliki odloga plačila;
6.     
skupni znesek, ki ga mora plačati potrošnik, in višina posameznih
odplačil, če je to mogoče.
(2) Informacije morajo biti prikazane
s pomočjo reprezentativnega primera.
(3) Pri pisnem oglaševanju morajo biti
informacije, povezane z efektivno obrestno mero ali skupnim zneskom, ki ga mora
plačati potrošnik, dane v besedilu, ki je najmanj enako veliko in enako
poudarjeno kot tisto, s katerimi so dane druge informacije o značilnostih
financiranja, zlasti oglaševana kreditna obrestna mera. Informacije morajo biti
navedene v osrednjem delu oglaševalskega besedila.
(4) Kadar je sklenitev pogodbe o
pomožni storitvi, ki se nanaša na kreditno pogodbo, zlasti o zavarovanju,
članstvu in drugi pogodbi, sklenjeni z dajalcem kredita ali drugim podjetjem,
kot ga opredeljuje zakon, ki ureja varstvo potrošnikov, obvezna za pridobitev
kredita ali tako določajo splošni pogoji, pod katerimi se kredit trži, in stroškov
te storitve ni mogoče določiti vnaprej, se pri oglaševanju jasno, razumljivo in
poudarjeno poleg navedbe efektivne obrestne mere opozori tudi na obveznost
sklenitve take pogodbe.
III. OBVEZNOSTI PRED SKLENITVIJO KREDITNE POGODBE
6. člen
(predhodne informacije)
(1) Dajalec kredita ali kreditni
posrednik mora pred sklenitvijo kreditne pogodbe potrošniku zagotoviti
predhodne informacije o kreditu, na podlagi katerih potrošnik lahko primerja
različne ponudbe in presodi ustreznost kredita glede na svoje potrebe in
finančni položaj.
(2) Dajalec kredita ali kreditni
posrednik mora predhodne informacije zagotoviti pisno na papirju ali drugem
trajnem nosilcu podatkov na obrazcu za predhodne informacije o kreditu.
Predhodne informacije morajo vsebovati podatke o dajalcu kredita, lastnostih in
pogojih kredita, pravicah in obveznostih potrošnika in dajalca kredita ter
potreben dodaten pouk in opozorila glede na vrste in način sklepanja kreditnih
pogodb.
(3) Pri kreditnih pogodbah, pri
katerih odplačila, ki jih opravi potrošnik, ne zagotavljajo takojšnjega
ustreznega zmanjšanja skupnega zneska kredita, temveč se uporabijo za naložbe
pod pogoji, določenimi v kreditni pogodbi ali pomožni pogodbi, morajo predhodne
informacije vsebovati tudi izjavo, da kreditna pogodba ne jamči odplačila
celotnega črpanega zneska kredita, razen če je bilo tako jamstvo predloženo.
(4) Pri kreditnih pogodbah, ki se na
zahtevo potrošnika sklenejo s pomočjo sredstva za sporazumevanje na daljavo, ki
ne omogoča zagotavljanja zahtevanih predhodnih informacij, dajalec kredita
izpolni to obveznost do potrošnika takoj po sklenitvi kreditne pogodbe.
(5) Dajalec kredita ali kreditni
posrednik mora potrošniku na njegovo zahtevo zagotoviti tudi brezplačen izvod
osnutka kreditne pogodbe, ki vsebuje pogodbene informacije iz 10. člena tega
zakona, razen če nima namena skleniti kreditne pogodbe s potrošnikom.
(6) Obliko in vsebino obrazcev za
predhodne informacije o kreditu, podrobnejšo vsebino in obseg predhodnih
informacij, dodaten pouk in opozorila glede na vrste in način sklepanja
kreditnih pogodb ter način podajanja informacij predpiše minister, pristojen za
gospodarstvo.
7. člen
(izjeme od obveznosti zagotavljanja
predhodnih informacij)
Določbe prejšnjega člena se ne uporabljajo
za ponudnika blaga ali storitev, ki nastopa kot kreditni posrednik v pomožni
funkciji. V tem primeru dajalec kredita zagotovi, da potrošnik prejme predhodne
informacije v skladu s tem zakonom.
8. člen
(obveznost ocene kreditne sposobnosti
potrošnika)
(1) Dajalec kredita mora pred
sklenitvijo kreditne pogodbe oceniti kreditno sposobnost potrošnika.
(2) Dajalec kredita oceni kreditno
sposobnost potrošnika na podlagi informacij o njegovih prejemkih oziroma
njegovem premoženjskem stanju, ki jih pridobi od potrošnika. Informacijo o zadolženosti
potrošnika dajalec kredita pridobi iz zbirk osebnih podatkov, ki se vodijo na
podlagi zakona, ki ureja bančništvo, in do katerih ima lahko dostop v skladu z
zakonom, ki ureja varstvo osebnih podatkov.
(3) Če se po sklenitvi kreditne
pogodbe potrošnik in dajalec kredita dogovorita o spremembi skupnega zneska
kredita, mora dajalec kredita ponovno oceniti kreditno sposobnost potrošnika,
kadar se skupni znesek kredita zviša za več kot petino prvotno odobrenega
zneska kredita.
9. člen
(dostop do zbirk osebnih podatkov)
(1) Dajalci kreditov, ki niso
vključeni v sistem izmenjave informacij o boniteti strank po zakonu, ki ureja
bančništvo, so za pridobitev informacije o zadolženosti potrošnika upravičeni
obdelovati podatke o:
1.     
zamudi pri izpolnitvi posamezne obveznosti nad 90 dni;
2.     
začetku postopka prisilne izterjave;
3.     
blokiranem plačilnem računu zaradi zamude pri izpolnitvi obveznosti in o
deblokadi.
(2) Dajalec kredita lahko obdeluje
podatke iz prejšnjega odstavka za zadnjih 12 mesecev pred datumom zahteve za
poizvedbo o teh podatkih.
(3) Dajalci kreditov s sedežem v drugi
državi članici Evropske unije imajo dostop do podatkov iz prvega odstavka tega
člena pod enakimi pogoji kot dajalci kreditov, ki imajo sedež v Republiki
Sloveniji.
(4) Če dajalec kredita na podlagi
poizvedbe v zbirki osebnih podatkov zavrne vlogo potrošnika za kredit, ga mora
nemudoma in brezplačno na papirju ali drugem trajnem nosilcu podatkov obvestiti
o pridobljenih informacijah iz zbirk osebnih podatkov, razen če poseben zakon
določa drugače.
IV. OBVEZNOSTI IN PRAVICE V ZVEZI S KREDITNO POGODBO
10. člen
(obvezna vsebina in hramba kreditne
pogodbe)
(1) Kreditna pogodba mora biti
sklenjena pisno na papirju ali drugem trajnem nosilcu podatkov. Vse pogodbene
stranke prejmejo izvod kreditne pogodbe brezplačno.
(2) Dajalec kredita mora ves čas
trajanja kreditne pogodbe hraniti izvod sklenjene kreditne pogodbe na papirju
ali drugem trajnem nosilcu podatkov v poslovnih prostorih dajalca kredita, v
katerih se sklepajo kreditne pogodbe.
(3) Kreditna pogodba mora vsebovati te
informacije:
1.     
vrsto potrošniškega kredita (npr. hipotekarni kredit, finančni najem
(lizing), odlog plačila, gotovinsko posojilo, prekoračitev na plačilnem
računu);
2.     
firmo ali ime in sedež ali naslov dajalca kredita in kreditnega posrednika,
če se pogodba sklepa s pomočjo kreditnega posrednika;
3.     
skupni znesek kredita in pogoje črpanja;
4.     
obdobje trajanja kreditne pogodbe;
5.     
blago ali storitev in njeno vrednost, če gre za kredit v obliki odloga
plačila ali za povezano kreditno pogodbo;
6.     
kreditno obrestno mero in pogoje za njeno uporabo, in če obstaja, indeks
ali referenčno obrestno mero, če se uporablja za začetno kreditno obrestno
mero, obdobja, pogoje in postopke za spreminjanje kreditne obrestne mere. Kadar
se v različnih okoliščinah uporabljajo različne kreditne obrestne mere, se
informacije navedejo za vsako od njih;
7.     
efektivno obrestno mero in skupni znesek, ki ga mora plačati potrošnik
in je izračunan ob sklenitvi kreditne pogodbe, z navedbo vseh predpostavk za
izračun obresti;
8.     
znesek, število in pogostnost plačil, vrstni red dodelitve plačil za
različne zneske, ki jih dolguje potrošnik in so zaračunani po različnih
kreditnih obrestnih merah, ter podatek o obročnem ali anuitetnem odplačevanju
kredita;
9.     
pravico potrošnika, da pri kreditni pogodbi z dogovorjenim postopnim
odplačevanjem glavnice, sklenjeni za določen čas, na njegovo zahtevo brezplačno
med trajanjem kreditne pogodbe pridobi izračun stanja kredita v obliki
amortizacijskega načrta, ki prikazuje dolgovane zneske in obdobja ter pogoje v
zvezi s plačilom teh zneskov, razčlenitev vsakega odplačila s prikazom
odplačila glavnice in obresti, izračunane na podlagi kreditne obrestne mere,
ter morebitne dodatne stroške. Če obrestna mera ali dodatni stroški niso
fiksni, mora načrt vsebovati navedbo o veljavnosti podatkov v načrtu do
naslednje spremembe kreditne obrestne mere ali dodatnih stroškov v skladu s
kreditno pogodbo;
10.  
stroške vodenja enega ali več računov za izvajanje plačilnih transakcij
in črpanj, razen če odprtje računa ni obvezno, stroške uporabe plačilnih
sredstev za plačila in črpanja ter druge stroške, ki izhajajo iz kreditne
pogodbe, in pogoje, pod katerimi se lahko ti stroški spremenijo;
11.  
stroške notarskih storitev, če obstajajo;
12.  
zamudno obrestno mero z navedbo pravila za njeno prilagoditev in
morebitne stroške pri zamudi ter opozorilo o posledicah neplačanih dospelih
plačil;
13.  
pravico potrošnika do predčasnega odplačila kredita in pravico dajalca
kredita do nadomestila ter način določitve tega nadomestila;
14.  
izpisek, ki prikazuje obdobja in pogoje za plačilo obresti ter
periodičnih in neperiodičnih stroškov, če se stroški in obresti plačujejo brez
odplačila glavnice;
15.  
zavarovanja, če obstajajo;
16.  
obstoj oziroma neobstoj pravice potrošnika do odstopa od pogodbe,
obdobje trajanja in druge pogoje za njeno uveljavljanje, vključno z
informacijami o obveznosti potrošnika do plačila črpane glavnice in obresti v
skladu s tretjim odstavkom 17. člena tega zakona in zneskom dnevnih obresti;
17.  
pravice potrošnika pri odstopu od povezane kreditne pogodbe in pogoje za
njihovo uveljavljanje v skladu z 18. členom tega zakona;
18.  
pravico potrošnika do razdora in odpovedi kreditne pogodbe ter
informacije o postopkih za uveljavljanje te pravice;
19.  
obstoj oziroma neobstoj zunajsodnih postopkov za reševanje pritožb potrošnikov
in drugih pravnih sredstev ter pouk o možnostih njihovega uveljavljanja;
20.  
ime in naslov nadzornega organa, pristojnega za nadzor nad dajalci
kreditov in kreditnimi posredniki;
21.  
pri kreditnih pogodbah, pri katerih je obračun povezan z uporabo tuje
valute, navedbo tuje valute in vrsto tečaja, po katerem se izračunava vrednost
v domači valuti, z opozorilom, da se ob spremembi tečaja lahko spremenijo tudi
predvideni zneski posameznih plačil;
22.  
druga pogodbena določila in pogoje.
(4) Potrošniku ni treba plačati
stroškov, ki v kreditni pogodbi niso navedeni ali so navedeni nepopolno.
(5) Pri kreditnih pogodbah, pri
katerih odplačila, ki jih opravi potrošnik, ne zagotavljajo takojšnjega
ustreznega zmanjšanja skupnega zneska kredita, temveč se uporabijo za naložbe
pod pogoji, določenimi v kreditni ali pomožni pogodbi, morajo informacije iz
tretjega odstavka tega člena vsebovati tudi izjavo, da kreditna pogodba ne
zagotavlja jamstva tretje osebe za odplačilo celotnega zneska črpanega kredita
po kreditni pogodbi, razen če je bilo tako jamstvo predloženo.
(6) Potrošniška hipotekarna kreditna
pogodba mora biti sklenjena v obliki notarskega zapisa. Pri sklenitvi
notarskega zapisa mora biti osebno navzoč lastnik nepremičnine, na kateri se
ustanavlja hipoteka ali zemljiški dolg, če je lastnik nepremičnine potrošnik.
Notar mora lastnika nepremičnine poučiti o pravnih posledicah kreditne pogodbe
in njenega zavarovanja ter pravnih posledicah neplačila. Lastnik nepremičnine
mora na notarskem zapisu s podpisom potrditi, da je prejel notarjev pouk v
skladu s tem odstavkom.
(7) Določbe prejšnjega odstavka se
uporabljajo tudi v primeru, kadar potrošnik ustanovi hipoteko ali zemljiški
dolg na svoji nepremičnini za zavarovanje kredita.
11. člen
(spremembe kreditne obrestne mere in
stroškov)
(1) Če je dogovorjena spremenljiva
obrestna mera za celotno ali posamezno obdobje trajanja kreditne pogodbe, mora
dajalec kredita pisno na papirju ali drugem trajnem nosilcu podatkov potrošnika
brezplačno obvestiti o spremembi kreditne obrestne mere pred začetkom
veljavnosti spremembe. V obvestilu se navedejo znesek odplačil od začetka
veljavnosti nove kreditne obrestne mere ter morebitne spremembe števila in
pogostnosti odplačil.
(2) Ne glede na prejšnji odstavek se
obvestilo o spremembi kreditne obrestne mere potrošniku pošilja periodično, če
je sprememba posledica spremembe referenčne obrestne mere, nova referenčna
obrestna mera pa je javno objavljena in dostopna v poslovnih prostorih dajalca
kredita, v katerih se sklepajo kreditne pogodbe.
(3) Če v kreditni pogodbi ni navedeno,
pod katerimi pogoji se obrestne mere ali stroški lahko spremenijo, jih dajalec
kredita ne sme spreminjati v škodo potrošnika.
12. člen
(informacije pri dovoljeni možnosti
prekoračitve)
(1) Pri kreditni pogodbi z možnostjo
prekoračitve stanja na plačilnem računu mora pogodba vsebovati te informacije:
1.     
vrsto potrošniškega kredita;
2.     
firmo ali ime in sedež ali naslov dajalca kredita;
3.     
skupni znesek kredita;
4.     
obdobje trajanja kreditne pogodbe;
5.     
kreditno obrestno mero in pogoje, ki urejajo uporabo kreditne obrestne
mere, ter če obstaja, indeks ali referenčno obrestno mero, ki se uporablja za
začetno kreditno obrestno mero;
6.     
obdobja in pogoje, pod katerimi se kreditna obrestna mera spremeni;
kadar se v različnih okoliščinah uporabljajo različne kreditne obrestne mere,
se informacije navedejo za vsako od njih;
7.     
efektivno obrestno mero in skupne stroške, ki jih mora plačati
potrošnik, izračunane ob sklenitvi kreditne pogodbe, pri čemer se navedejo tudi
vse predpostavke, uporabljene za izračun v skladu z drugim odstavkom 22. člena
tega zakona;
8.     
opozorilo, da dajalec kredita lahko kadar koli zahteva odplačilo
celotnega zneska kredita;
9.     
stroške, ki nastanejo s sklenitvijo kreditne pogodbe, in pogoje, pod
katerimi se lahko stroški spremenijo.
(2) Dajalec kredita mora potrošniku na
izpisku o stanju na plačilnem računu na papirju ali drugem trajnem nosilcu
podatkov redno sporočati te informacije:
1.     
obdobje, na katero se nanaša izpisek o stanju na plačilnem računu;
2.     
zneske in datume črpanj;
3.     
stanje in datum prejšnjega izpiska o stanju na plačilnem računu;
4.     
novo stanje;
5.     
datume in zneske opravljenih plačil potrošnika;
6.     
uporabljeno kreditno obrestno mero;
7.     
nastale stroške;
8.     
najmanjši znesek, ki ga mora plačati potrošnik.
(3) Dajalec kredita mora potrošnika
obvestiti tudi o povišanju kreditne obrestne mere ali drugih plačljivih
stroškov v skladu s prvim in drugim odstavkom prejšnjega člena.
13. člen
(molče dovoljena prekoračitev)
(1) Pri molče dovoljeni prekoračitvi
stanja na plačilnem računu mora dajalec kredita v pogodbi o plačilnem računu
navesti vsaj kreditno obrestno mero in pogoje, pod katerimi se uporablja,
indeks ali referenčno obrestno mero, če obstaja, vse stroške, ki nastanejo od
trenutka prekoračitve, ter pogoje, pod katerimi se ti stroški lahko spremenijo.
Dajalec kredita mora te informacije potrošniku redno zagotavljati pisno na
papirju ali drugem trajnem nosilcu podatkov.
(2) Ob prekoračitvi stanja na
plačilnem računu potrošnika, ki traja več kot mesec dni, mora dajalec kredita
potrošnika nemudoma obvestiti na papirju ali drugem trajnem nosilcu podatkov o
prekoračitvi, višini prekoračenega zneska, kreditni obrestni meri, morebitnih
pogodbenih kaznih, stroških in zamudnih obrestih.
(3) Če dajalec kredita ravna v
nasprotju s tem členom, potrošniku ni treba dajalcu kredita plačati stroškov
ali obresti.
V. RAZDOR, ODPOVED, ODSTOP, PREDČASNO ODPLAČILO IN PRENOS
PRAVIC
14. člen
(razdor kreditne pogodbe, kadar jo razdre
potrošnik)
(1) Če kreditna pogodba ni sklenjena v
skladu s prvim, tretjim, petim, šestim in
sedmim odstavkom 10. člena ali prvim odstavkom 12. člena tega
zakona, jo lahko potrošnik z enostransko izjavo razdre.
(2) Če potrošnik v enem mesecu od
plačila prve obveznosti po pogodbi ne izjavi, da razdira pogodbo v skladu s
prejšnjim odstavkom, se šteje, da pri kreditni pogodbi vztraja.
(3) Pri razdoru kreditne pogodbe mora
dajalec kredita potrošniku vrniti vse plačane zneske v osmih dneh od prejema
izjave potrošnika. Če je potrošnik že črpal kredit, mora dajalcu kredita v
istem roku vrniti črpan kredit, če mu je izjavo izročil neposredno, oziroma v
desetih dneh od oddaje izjave, če je izjavo poslal po elektronski ali
priporočeni pošti. Potrošniku ni treba plačati obresti oziroma drugih stroškov
ali dajatev, povezanih z odobrenim ali črpanim kreditom.
15. člen
(razdor kreditne pogodbe, kadar jo razdre
dajalec kredita)
(1) Dajalec kredita lahko zahteva
plačilo preostalih odplačil pred njihovo zapadlostjo ali z enostransko izjavo
razdre pogodbo, če je potrošnik v zamudi s plačilom začetnega ali dveh zaporednih
odplačil.
(2) Pred izjavo o razdoru pogodbe mora
dajalec kredita potrošniku na papirju ali drugem trajnem nosilcu podatkov
določiti primeren dodatni rok za plačilo zapadlih obveznosti, ki ne sme biti
krajši od 15 dni.
(3) Dajalec kredita lahko razdre
pogodbo, če potrošnik ne plača zapadlih obveznosti v dodatnem roku iz
prejšnjega odstavka.
(4) Če dajalec kredita zahteva plačilo
preostalih odplačil pred njihovo zapadlostjo ali z enostransko izjavo razdre
pogodbo, se obveznost plačila določi v skladu s prvim odstavkom 19. člena tega
zakona.
(5) Potrošnik mora za zapadle kreditne
obveznosti za čas od nastanka zamude do dneva plačila plačati dajalcu kredita
zamudne obresti, obračunane po predpisani obrestni meri zamudnih obresti.
16. člen
(odpoved in prekinitev kreditne pogodbe za
nedoločen čas)
(1) Potrošnik lahko kadar koli in
brezplačno odpove kreditno pogodbo, katere trajanje ni določeno, razen če sta
se potrošnik in dajalec kredita v pogodbi dogovorila o odpovednem roku, ki ne
sme biti daljši od enega meseca.
(2) Dajalec kredita lahko odpove
kreditno pogodbo, katere trajanje ni določeno, če sta se potrošnik in dajalec
kredita o tem izrecno dogovorila v pogodbi z najmanj dvomesečnim odpovednim
rokom, tako da potrošniku pošlje obvestilo pisno na papirju ali drugem trajnem
nosilcu podatkov.
(3) Dajalec kredita lahko iz
utemeljenih razlogov potrošniku začasno prekine črpanje kredita, če sta se v
kreditni pogodbi, katere trajanje ni določeno, o tem izrecno dogovorila. O
odvzemu pravice do nadaljnjega črpanja kredita mora dajalec kredita potrošnika
obvestiti pisno na papirju ali drugem trajnem nosilcu podatkov pred
prekinitvijo črpanja ali najpozneje takoj po njem, razen če drug zakon določa
drugače.
17. člen
(pravica do odstopa od kreditne pogodbe
brez navedbe razloga)
(1) Potrošnik lahko odstopi od
kreditne pogodbe brez navedbe razloga tudi, kadar je kredit že črpal, v 14 dneh
od dneva sklenitve kreditne pogodbe oziroma od dneva, ko prejme informacije iz
tretjega in petega odstavka 10. člena tega zakona, če je ta dan poznejši kot
dan sklenitve kreditne pogodbe. Pri povezani kreditni pogodbi se lahko rok za
odstop od pogodbe na izrecno zahtevo potrošnika skrajša na tri dni.
(2) Potrošnik uveljavlja pravico do
odstopa od pogodbe z obvestilom pisno na papirju ali drugem trajnem nosilcu
podatkov, ki ga pošlje dajalcu kredita v rokih iz prejšnjega odstavka.
(3) Če potrošnik uveljavlja pravico do
odstopa od pogodbe po črpanju kredita, mora dajalcu kredita plačati glavnico in
obresti, obračunane na to glavnico, od dneva, ko je bil kredit črpan, do dneva,
ko je glavnica odplačana, brez nepotrebnega odlašanja ali najpozneje v 30 dneh
od dneva, ko je dajalcu kredita poslal obvestilo o odstopu. Obresti črpanega
dela kredita se izračunajo na podlagi dogovorjene kreditne obrestne mere.
(4) Če potrošnik odstopi od pogodbe,
mu dajalec kredita ne sme zaračunati nobenih drugih stroškov, razen morebitnih
nepovratnih stroškov, ki jih je dajalec kredita plačal v postopku pred sodišči,
upravnimi organi ali osebami z javnim pooblastilom.
(5) Če dajalec kredita ali tretja
oseba na podlagi dogovora med tretjo osebo in dajalcem kredita opravi pomožno
storitev, ki je povezana s kreditno pogodbo, pogodba o pomožni storitvi
potrošnika preneha zavezovati, če odstopi od kreditne pogodbe.
(6) Če ima potrošnik pravico do
odstopa od pogodbe po tem zakonu, se ne glede na 43.č, 43.d člen in prvi
odstavek 46.c člena Zakona o varstvu potrošnikov (Uradni list RS, št. 98/04 –
uradno prečiščeno besedilo, 126/07 in 86/09) ter 111. člen Obligacijskega
zakonika (Uradni list RS, št. 97/07 – uradno prečiščeno besedilo) za odstop od
kreditne pogodbe uporablja ta zakon.
18. člen
(odstop od povezane kreditne pogodbe)
(1) Povezana kreditna pogodba preneha
veljati z dnem, ko potrošnik uveljavi pravico do odstopa od pogodbe o prodaji
blaga ali opravljanju storitev v skladu z zakonom, ki ureja varstvo potrošnikov.
(2) Potrošnik lahko proti dajalcu
kredita ugovarja zavrnitev plačila in uveljavlja druge
pravice, ki izvirajo iz
pogodbe o prodaji blaga ali opravljanju storitev, če se blago ali storitve ne
zagotovijo, se zagotovijo le delno ali niso v skladu s pogodbo o prodaji blaga
ali opravljanju storitev, če sta ta pogodba in kreditna pogodba med seboj
povezani.
(3) Ugovore iz prejšnjega odstavka
lahko potrošnik uveljavlja proti dajalcu kredita samo, če jih je pred tem
uveljavljal proti prodajalcu blaga ali izvajalcu storitve.
19. člen
(predčasno odplačilo)
(1) Potrošnik ima pravico, da kadar
koli v celoti ali delno izpolni svoje obveznosti po kreditni pogodbi. V tem
primeru je upravičen do zmanjšanja skupnih stroškov kredita v delu, ki ga
sestavljajo obresti in stroški preostalega obdobja trajanja pogodbe, tako da se
od zneska sedanje vrednosti obveznosti predčasnega plačila (diskontirane)
kredita odšteje sedanja vrednost (valorizirana) pogodbenih obresti, vključno z
morebitnimi stroški, ki bi tekle od dneva predčasnega plačila do dneva
zapadlosti plačila po pogodbi, če so bili pogodbene obresti in stroški za to
obdobje že obračunani in zajeti v plačila, ki jih je plačal potrošnik. Dajalec
kredita mora potrošniku na razumljiv način predstaviti zmanjšanje obresti in
drugih stroškov, ki bi nastalo s celotnim ali delnim predčasnim odplačilom
kredita. Dogovorjena določila o obrestni meri se ne smejo spremeniti v škodo
potrošnika.
(2) Pri predčasnem odplačilu kredita
je dajalec kredita upravičen do pravičnega nadomestila morebitnih stroškov, ki
so neposredno povezani s predčasnim odplačilom kredita, če se predčasno
odplačilo izvede za obdobje, za katero je bila določena fiksna kreditna
obrestna mera.
(3) Nadomestilo ne sme presegati 1%
zneska predčasno odplačane glavnice, če potrošnik predčasno odplača kredit več
kot eno leto pred končno dospelostjo kreditne pogodbe. Če je do končne
dospelosti kreditne pogodbe eno leto ali manj kot eno leto, nadomestilo ne sme
presegati 0,5% zneska predčasno odplačane glavnice.
(4) Nadomestilo lahko dajalec kredita
zahteva pod pogojem, da vsota predčasnih odplačil v 12 mesecih presega 10.000
eurov.
(5) Nadomestila za predčasno odplačilo
dajalec kredita ne sme zahtevati, če:
1.     
se je odplačilo opravilo po zavarovalni pogodbi, ki zagotavlja jamstvo
za odplačilo kredita;
2.     
gre za kreditne pogodbe z dovoljeno prekoračitvijo stanja na plačilnem
računu;
3.     
se predčasno odplačilo opravi v obdobju, za katero ni določena fiksna
kreditna obrestna mera;
4.     
so v pogodbi nepopolne informacije o trajanju kreditne pogodbe, pravici
do odstopa od pogodbe brez navedbe razloga ali izračunu nadomestila za
predčasno odplačilo.
(6) Nadomestilo za predčasno odplačilo
ne sme presegati zneska obresti, ki bi jih potrošnik plačal v obdobju med
predčasnim odplačilom in dogovorjenim datumom prenehanja trajanja kreditne
pogodbe.
20. člen
(odstop terjatev)
(1) Pri odstopu terjatev iz kreditnih
pogodb po tem zakonu tretji osebi, prevzemniku, je potrošnik zoper njega
upravičen uveljavljati vse pravice in ugovore, ki jih ima zoper prvotnega
dajalca kredita, vključno s pobotom.
(2) Pogodbe o odstopu terjatev iz
kreditnih pogodb iz prejšnjega odstavka, ki bi zmanjševale pravice potrošnika
iz prejšnjega odstavka, so nične.
(3) Dajalec kredita ne sme odstopiti
terjatev tretji osebi, prevzemniku, razen če je prevzemnik dajalec kreditov in
izpolnjuje vse pogoje po tem zakonu.
(4) Prepoved iz prejšnjega odstavka ne
velja za dajalce kreditov, ki pridobijo dovoljenje za opravljanje bančnih storitev
na podlagi zakona, ki ureja bančništvo.
(5) Odstopnik terjatve mora o odstopu
terjatve potrošnika obvestiti pisno na papirju ali drugem trajnem nosilcu podatkov,
razen če dajalec kredita v dogovoru s prevzemnikom še naprej opravlja storitev
iz tega kredita v imenu prevzemnika in za njegov račun.
(6) Dajalec kredita mora pri odstopu
terjatev ves čas trajanja kreditne pogodbe hraniti vsaj kopijo sklenjene
kreditne pogodbe.
21. člen
(omejitve pri zavarovanju)
(1) V zvezi s kreditnimi pogodbami je
prepovedano zavarovanje plačil, ki potrošnika zavezuje k izdaji ali sprejemu
bianko menice ali čeka ali drugega plačilnega instrumenta, ki ima po svoji
naravi podobne učinke.
(2) Potrošnik lahko od dajalca kredita
zahteva vrnitev katerega koli plačilnega instrumenta iz prejšnjega odstavka, ki
mu ga je izročil zaradi zavarovanja plačil.
(3) Dajalec kredita mora potrošniku
povrniti vso škodo, ki je posledica uporabe instrumenta zavarovanja plačil iz
prvega odstavka tega člena.
VI. EFEKTIVNA OBRESTNA MERA
22. člen
(predpostavke za izračun)
(1) Efektivna obrestna mera, ki na
letni ravni izraža vpliv, ki ga imajo na skupno ceno denarja vsa obstoječa ali
prihodnja upravičenja in obveznosti (črpanj, odplačil in stroškov), o katerih
sta se dajalec kredita in potrošnik dogovorila, se izračuna tako, kot je
določeno v 23. členu tega zakona.
(2) Za izračun efektivne obrestne mere
se upoštevajo skupni stroški kredita za potrošnika, razen dajatev in stroškov,
ki jih mora potrošnik plačati pri nakupu blaga ali storitev ne glede na to, ali
gre za kreditno ali gotovinsko transakcijo, ter stroškov, ki jih potrošnik
plača zaradi neizpolnjevanja obveznosti iz kreditne pogodbe. Stroški vodenja
računa, na katerem se evidentirajo plačilne transakcije in črpanja, stroški
uporabe plačilnih sredstev za plačilne transakcije in črpanja ter drugi stroški
v zvezi s plačilnimi transakcijami se vključijo v skupne stroške kredita
potrošniku, razen če odprtje računa ni obvezno in so stroški računa ločeno
prikazani v kreditni pogodbi ali drugi pogodbi, sklenjeni s potrošnikom.
(3) Efektivna obrestna mera se
izračuna glede na dogovorjeno časovno obdobje kreditne pogodbe ter glede na
pogoje in roke za izpolnitev obveznosti dajalca kredita in potrošnika, kot so
navedeni v kreditni pogodbi.
(4) Pri kreditnih pogodbah, v katerih
se dovoljuje sprememba kreditne obrestne mere in morebitnih drugih stroškov, ki
so zajeti v efektivni obrestni meri in katerih dinamiko v trenutku izračuna ni
mogoče natančno predvideti, se efektivna obrestna mera izračuna ob
predpostavki, da kreditna obrestna mera in stroški, ki vplivajo na efektivno
obrestno mero, ostanejo enaki začetni višini in se uporabljajo do poteka
veljavnosti kreditne pogodbe.
(5) Pri izračunu efektivne obrestne
mere se upoštevajo tudi dodatne predpostavke v skladu s tretjim odstavkom 23. člena tega zakona.
23. člen
(način izračuna)
(1) Efektivna obrestna mera se
izračuna kot letna diskontna stopnja, ki izenači sedanjo vrednost vseh črpanj
kredita s sedanjo vrednostjo vseh odplačil in stroškov na podlagi enačbe:
 
pri čemer je:
EOM = efektivna obrestna mera;
m = zaporedna številka zadnjega
črpanja oziroma število vseh črpanj, tranš, če se kredit črpa postopoma;
drugače je m = 1;
k = zaporedna številka črpanja, pri
čemer je 1 ≤ k ≤ m;
Ck = znesek k‑tega
črpanja;
tk = trajanje časovnega
presledka, izraženo v letih ali delih leta, med datumom prvega črpanja in
datumom vsakega posameznega naslednjega črpanja, pri čemer je t1
= 0;
m’ = zaporedna številka zadnjega
plačila kredita, obresti ali stroškov oziroma skupno število vseh plačil;
l = zaporedna številka plačila
kredita, obresti ali stroškov;
Dl = znesek posameznega
plačila kredita, obresti ali stroškov;
sl = trajanje časovnega
presledka, izraženo v letih ali delih leta, med datumom prvega črpanja in
datumom vsakega posameznega plačila kredita, obresti ali stroškov;
∑ = vsota.
(2) Pri izračunu efektivne obrestne
mere v skladu s prejšnjim odstavkom se upošteva naslednje:
1.     
zneski, ki jih plačata stranki ob različnih časih, so lahko različni in
se lahko plačajo v različnih časovnih presledkih;
2.     
začetni datum je datum prvega črpanja;
3.     
časovni presledki med datumi, ki se uporabljajo pri izračunu, se
izrazijo v letih oziroma delih leta. Šteje se, da ima leto 365 dni (ali 366 v
prestopnih letih) – sistem (K, 365/366). Če je to povezano z naravo posla ali
če ni natančnih podatkov o dospevanju plačil, se šteje, da ima leto 52 enakih
tednov ali 12 enakih mesecev. Šteje se, da ima enak mesec 30,41666 dneva (tj.
365/12) ne glede na to, ali je leto prestopno ali ne;
4.     
rezultat se zapiše z natančnostjo vsaj dveh decimalk v odstotnem zapisu,
pri čemer se zaokroženje opravi po matematičnih pravilih (če je prva neizpisana
vrednost 5 ali več, se zadnja ohranjena vrednost zaokroži navzgor);
5.     
enačba iz prejšnjega odstavka se z uvedbo enotnega simbola Pi
za pozitivni ali negativni denarni tok, ki nastopi kot posledica i‑tega od
skupaj N = m + m' poslovnih dogodkov (na primer črpanj
(dela) kredita, plačil stroškov ali anuitet), lahko preoblikuje v:
 
 
Efektivna obrestna mera je tako letna
diskontna stopnja, ki povzroči, da je sedanja vrednost vseh upoštevanih
pozitivnih in negativnih denarnih tokov danega kreditnega posla enaka nič (0).
(3) Dajalec kredita mora pri izračunu
efektivne obrestne mere upoštevati naslednje dodatne predpostavke:
1.     
če daje kreditna pogodba potrošniku možnost prostega črpanja, se šteje,
da je znesek kredita črpan takoj in v celoti;
2.     
če kreditna pogodba predvideva črpanja z različnimi stroški ali
kreditnimi obrestnimi merami, se šteje, da je celotni znesek kredita črpan po
najvišji kreditni obrestni meri in najvišjih stroških, ki jih predvideva
pogodba;
3.     
če daje kreditna pogodba potrošniku možnost prostega črpanja odobrenega
zneska kredita v določenem obdobju, se za izračun efektivne obrestne mere
šteje, da bo celoten znesek črpan na prvi dan tega obdobja. Če sta se pogodbeni
stranki dogovorili za natančno dinamiko črpanja kredita v več delih, se tudi
pri izračunu efektivne obrestne mere upošteva tako določena dinamika črpanja;
4.     
pri odprti kreditni pogodbi, razen pri kreditni pogodbi z dovoljeno
prekoračitvijo stanja, se šteje, da se kredit zagotovi za eno leto, z začetkom
na dan začetnega črpanja kredita, s končnim plačilom potrošnika pa se poravnajo
saldo glavnice, obresti in morebitni drugi stroški. Šteje se, da potrošnik
odplača glavnico z enakimi mesečnimi plačili s pričetkom en mesec po dnevu
začetnega črpanja. Če mora potrošnik odplačati glavnico v celoti z enim samim
plačilom znotraj posameznega plačilnega roka, se šteje, da bodo naslednja
črpanja in odplačila celotne glavnice opravljena v enem letu. Obresti in drugi
stroški se določijo v skladu z navedenimi črpanji in odplačili glavnice, kakor
je določeno v kreditni pogodbi;
5.     
pri kreditnih pogodbah, razen pri kreditnih pogodbah z dovoljeno
prekoračitvijo in odprtih kreditnih pogodbah, se v primeru, da potrošnik dneva
ali zneska kredita ne more ugotoviti, šteje, da se odplačilo opravi na prvi dan
in na najnižji znesek, ki ju določa kreditna pogodba. Če dan sklenitve kreditne
pogodbe ni znan, se šteje, da je začetek črpanja kredita na dan, ki omogoča
najkrajši časovni presledek med dnevom začetka črpanja kredita in dnevom prvega
plačila potrošnika;
6.     
kadar dneva ali zneska potrošnik ne more ugotoviti na podlagi kreditne
pogodbe ali predpostavk iz 4., 5. in 8. točke tega odstavka, se šteje, da se
plačilo opravi v skladu z dnevi in pogoji, ki jih zahteva dajalec kredita.
Kadar so ti neznani, se:
- 
odplačila obresti plačajo skupaj z odplačili glavnice;
- 
na dan sklenitve kreditne pogodbe v enem znesku plačajo drugi stroški,
ki niso obresti, povezani s kreditno pogodbo;
- 
stroški, ki niso obresti in so v obliki več plačil, plačujejo v rednih
časovnih presledkih, z začetkom na dan prvega odplačila glavnice in če znesek
teh plačil ni znan, se šteje, da so zneski enaki;
- 
s končnim plačilom poravnajo saldo glavnice, obresti in morebitni drugi
stroški.
7.     
če v kreditni pogodbi ni dogovorjen skupni znesek kredita, se šteje, da
odobreni znesek kredita znaša 500 eurov;
8.     
pri kreditni pogodbi z dovoljeno prekoračitvijo stanja na plačilnem
računu potrošnika se šteje, da je celoten znesek kredita črpan za celotno obdobje
trajanja kreditne pogodbe. Če trajanje prekoračitve ni znano, se pri izračunu
letne efektivne obrestne mere šteje, da je kreditna pogodba sklenjena za tri
mesece.;
9.     
če dajalec kredita ponudi različne obrestne mere in stroške za določeno
obdobje ali znesek, se upoštevajo najvišja obrestna mera in najvišji stroški v
celotnem obdobju trajanja kreditne pogodbe;
10.  
če je v kreditni pogodbi v začetnem obdobju dogovorjena fiksna kreditna
obrestna mera in se ob izteku obdobja fiksne kreditne obrestne mere določi nova
spremenljiva kreditna obrestna mera, ki se periodično prilagaja v skladu z
dogovorjenim indeksom ali referenčno obrestno mero, se šteje, da je ob izteku
obdobja fiksne kreditne obrestne mere kreditna obrestna mera enaka tisti, ki se
izračuna iz vrednosti dogovorjenega indeksa ali referenčne obrestne mere ob
izračunu efektivne obrestne mere.
24. člen
(najvišja dopustna efektivna obrestna
mera)
(1) Če je dajalec kredita oseba, ki ni
banka ali hranilnica po zakonu, ki ureja bančništvo, lahko znaša efektivna
obrestna mera na dan sklenitve pogodbe največ 200% zadnje povprečne efektivne
obrestne mere, ki jo v skladu z zakonom, ki ureja bančništvo, za potrošniške
kredite uporabljajo banke in hranilnice in jo za kreditni razred, v katerega po
merilih tretjega in četrtega odstavka tega člena spada kredit, objavi Banka
Slovenije.
(2) Če je v kreditni pogodbi določena
višja efektivna obrestna mera od 200% povprečne efektivne obrestne mere,
določene v prejšnjem odstavku, se šteje, da je bila med potrošnikom in dajalcem
kreditov dogovorjena efektivna obrestna mera, ki znaša 200% povprečne efektivne
obrestne mere bank in hranilnic za potrošniške kredite.
(3) Povprečne efektivne obrestne mere
bank in hranilnic za potrošniške kredite objavlja Banka Slovenije dvakrat letno
v Uradnem listu Republike Slovenije za naslednje ročnosti in zneske:
-       
dva meseca, 200 eurov (I. razred);
-       
štiri mesece, 500 eurov (II. razred);
-       
šest mesecev, 1000 eurov (III. razred);
-       
12 mesecev, 2000 eurov (IV. razred);
-       
36 mesecev, 4000 eurov (V. razred);
-       
deset let, 20.000 eurov (VI. razred).
(4) Kredit, ki se ne uvršča v nobeno
od kombinacij ročnosti in zneska iz prejšnjega odstavka, se razvrsti v tisti
razred, v katerem njegova ročnost in njegov znesek ne presežeta zgornje mejne
vrednosti za ta razred.
VII. POSREDOVANJE POTROŠNIŠKIH KREDITOV
25. člen
(obveznosti kreditnega posrednika)
(1) Kreditni posrednik mora imeti z
dajalcem kreditov sklenjeno pogodbo o posredovanju.
(2) Kreditni posrednik mora pri
oglaševanju in v dokumentaciji, ki je namenjena potrošniku, navesti obseg
svojih pooblastil z navedbo, ali sodeluje z enim ali več dajalci kreditov.
(3) Potrošnik v razmerju do kreditnega
posrednika nima nobene obveznosti za plačilo storitev posredovanja. Kreditni
posrednik sporoči stroške posredovanja dajalcu kredita, ki jih vključi v
izračun efektivne obrestne mere.
26. člen
(pogoji za kreditne posrednike)
(1) Kreditni posredniki morajo
izpolnjevati pogoje, ki jih za opravljanje njihove dejavnosti s sklepom
predpiše Banka Slovenije, če gre za kreditne posrednike bank in hranilnic, in s
pravilnikom minister, pristojen za gospodarstvo, če gre za kreditne posrednike
drugih dajalcev kreditov.
(2) S pravilnikom iz prejšnjega
odstavka se predpišejo zlasti:
1.     
pridobitev in izkazovanje statusa kreditnega posrednika;
2.     
pooblastila kreditnega posrednika v razmerju do dajalca kredita in
potrošnika;
3.     
odgovornost dajalca kredita in kreditnega posrednika pri prekoračitvi
pooblastil kreditnega posrednika ali povzročeni škodi potrošniku;
4.     
kadrovske, izobrazbene, organizacijske, prostorske, tehnične in druge
pogoje, ki jih mora izpolnjevati kreditni posrednik;
5.     
obveznost vodenja evidenc o kreditnih posrednikih in poslih, sklenjenih
s posredovanjem;
6.     
obveznost poročanja o kreditnih posrednikih in poslih, sklenjenih s
posredovanjem.
VIII. OBVEZNA NARAVA DOLOČB TEGA ZAKONA
27. člen
(ničnost pogodbe oziroma pogodbenega
določila)
(1) Nično je vsako pogodbeno določilo,
ki je v nasprotju s tem zakonom in je v škodo potrošnika.
(2) Določbe tega zakona se neposredno
uporabljajo, če so določila kreditne pogodbe nejasna, nepopolna ali v nasprotju
s tem zakonom in v škodo potrošnika.
(3) Kreditna pogodba, ki jo dajalec
kredita sklene brez dovoljenja ministrstva,
pristojnega za varstvo potrošnikov, je nična, pri čemer je dajalec kredita
upravičen samo do vračila že črpanega dela skupnega zneska kredita.
28. člen
(preprečevanje izogibanja določbam zakona)
(1) Vključevanje kreditnih pogodb, ki
spadajo v področje uporabe tega zakona, in drugih pogodb, v pogodbe, katerih
značilnosti ali namen bi lahko omogočili izogibanje njegovi uporabi, ni dovoljeno.
(2) Več pogodb istega dajalca kredita,
ki z ekonomskega vidika sestavljajo celoto, zlasti v primeru porazdelitve
zneska kredita na več pogodb ali sklenitve več zaporednih pogodb, se v smislu
tega zakona štejejo kot ena pogodba.
(3) Pogodbeno razmerje, pri katerem je
potrošnik prodajalec in kupec oziroma najemojemalec po pogodbi o finančnem
najemu (lizing) iste stvari, se šteje za kreditno pogodbo po tem zakonu.
(4) Stvari, ki jih je dajalec kreditov
oziroma najemodajalec po pogodbi o finančnem najemu (lizing) pridobil pri
pravnih poslih iz prejšnjega odstavka in pri katerih ima že sklenjeno obveznost
odtujitve stvari istemu potrošniku, ne sme obremeniti s stvarnimi pravicami
drugih.
(5) Kadar se omejitev iz prejšnjega
odstavka nanaša na nepremičnino, mora dajalec kredita oziroma najemodajalec pri
finančnem najemu (lizing) na tej nepremičnini vpisati pravico prepovedi
obremenitve ali odtujitve nepremičnine v korist kupca oziroma najemojemalca po
pogodbi o finančnem najemu (lizing).
IX. DAJALEC KREDITOV
29. člen
(dovoljenje za opravljanje storitev
potrošniškega kreditiranja)
(1) Dajalec kredita mora pred začetkom
opravljanja storitev potrošniškega kreditiranja pridobiti dovoljenje za opravljanje
teh storitev.
(2) Dovoljenja ne potrebujejo:
1.     
banke in hranilnice, ki pridobijo dovoljenje za opravljanje bančnih
storitev po zakonu, ki ureja bančništvo;
2.     
javni stanovanjski skladi;
3.     
dajalci kreditov, ki dajejo kredite le svojim zaposlenim;
4.     
nepridobitne organizacije, ki dajejo kredite le za socialne in
izobraževalne namene, pod pogojem, da gre za kredite, za katere se ta zakon ne
uporablja.
30. člen
(izdaja in podaljšanje dovoljenja)
(1) Dovoljenje
izda ali podaljša ministrstvo, pristojno za gospodarstvo (v nadaljnjem besedilu:
ministrstvo), na zahtevo vlagatelja po pravilih splošnega upravnega postopka.
(2) Ministrstvo izda ali podaljša dovoljenje, če vlagatelj zahteve za pridobitev
dovoljenja izpolnjuje kadrovske, izobrazbene, prostorske, organizacijske,
tehnične in druge pogoje za opravljanje storitev potrošniškega kreditiranja.
(3) Ministrstvo zavrne vlogo za izdajo ali podaljšanje dovoljenja, če:
1.     
vlagatelj ne izpolnjuje predpisanih kadrovskih, izobrazbenih,
prostorskih, organizacijskih, tehničnih in drugih pogojev za opravljanje
storitev potrošniškega kreditiranja;
2.     
je vlagatelj oseba, ki ji je bilo dovoljenje odvzeto;
3.     
je vlagatelj oseba, katere odgovorna oseba je bila pravnomočno obsojena
za kaznivo dejanje goljufije oziroma oderuštva;
4.     
je bil vlagatelj ali je bila njegova odgovorna oseba kaznovana v skladu
z 2., 4., 6., 7., 9., 11., 14., 15., 16., 17., 18., 19., 22., 23. in 24. točko
prvega odstavka 39. člena tega zakona.
(4) Ministrstvo izda dovoljenje za tri leta z možnostjo podaljšanja. Dovoljenje se
podaljša za nadaljnja tri leta, če dajalec kredita izpolnjuje kadrovske, izobrazbene, prostorske, organizacijske in tehnične pogoje ter pred potekom treh let od
pridobitve oziroma od zadnjega podaljšanja dovoljenja ministrstvu ponovno predloži vsa dokazila o izpolnjevanju zahtevanih pogojev,
sicer mu dovoljenje preneha veljati.
(5) Kadrovske, izobrazbene, prostorske, organizacijske, tehnične in druge pogoje, ki jih mora izpolnjevati
vlagatelj, podrobneje predpiše minister, pristojen za gospodarstvo.
31. člen
(izdaja nalepke)
(1) Ministrstvo dajalcu kredita, ki je pridobil dovoljenje, izda nalepko, ki
izkazuje pridobitev dovoljenja. Ministrstvo izda toliko nalepk, kot je v vlogi navedenih naslovov, ki
izpolnjujejo pogoje iz drugega odstavka prejšnjega člena in na katerih se bodo
sklepale kreditne pogodbe.
(2) Obliko in vsebino nalepke, pravila
ravnanja z nalepko ter pravila glede pridobitve novih ali dodatnih nalepk in
vračila pridobljenih nalepk predpiše minister, pristojen za gospodarstvo.
32. člen
(odvzem dovoljenja ministrstva)
(1) Ministrstvo odvzame dovoljenje na predlog Tržnega inšpektorata Republike
Slovenije (v nadaljnjem besedilu: tržni inšpektorat), če:
1.     
je dajalcu kreditov izdana odločba na podlagi sedmega in osmega odstavka
34. člena tega zakona;
2.     
dajalec kredita stori prekršek iz 24. točke prvega odstavka 39. člena
tega zakona.
(2) Ministrstvo odvzame dovoljenje, če dajalec kredita tudi po prejetem pozivu k
izpolnitvi obveznosti poročanja te obveznosti ne izpolni (drugi odstavek 37.
člena tega zakona).
(3) Postopek odvzema dovoljenja se
izvede po zakonu, ki ureja splošni upravni postopek.
(4) Ko je odločba o odvzemu dovoljenja
dokončna, mora dajalec kredita, ki mu je bilo odvzeto dovoljenje, takoj odstraniti
nalepko. Če je ne odstrani, jo na stroške dajalca kredita odstrani tržni
inšpektorat.
33. člen
(nadzor Banke Slovenije)
Nadzor nad dajalci kreditov, ki poslujejo
na podlagi dovoljenja po zakonu, ki ureja bančništvo, in nad njihovimi
kreditnimi posredniki opravlja Banka Slovenije, ki je hkrati tudi prekrškovni
organ.
34. člen
(nadzor tržnega inšpektorata)
(1) Nadzor nad dajalci kreditov, ki
poslujejo na podlagi dovoljenja, ki ga izda ministrstvo, in nad njihovimi
kreditnimi posredniki opravlja tržni inšpektorat, ki mora o ugotovljenih kršitvah
obvestiti ministrstvo.
(2) Tržni inšpektor ali inšpektorica (v
nadaljnjem besedilu: inšpektor) lahko pri opravljanju nadzora od dajalca
kredita ali kreditnega posrednika zahteva vpogled v sklenjene pogodbe in
njihove kopije. Če sklenjenih kreditnih pogodb ni v poslovnih prostorih dajalca
kredita, v katerih se sklepajo, jih mora dajalec kredita inšpektorju predložiti
najpozneje naslednji delovni dan po opravljenem inšpekcijskem pregledu.
(3) Pri odstopu terjatev iz kreditnih
pogodb mora dajalec kredita tržnemu inšpektorju na zahtevo predložiti kopije
sklenjenih kreditnih pogodb, katerih terjatve so bile odstopljene prevzemniku.
(4) Dajalec kredita mora tržnemu
inšpektorju na zahtevo predložiti dokaze, da je ocenil kreditno sposobnost
potrošnika. Šteje se, da je ni ocenil, če inšpektorju ne predloži dokazov
najpozneje naslednji delovni dan po opravljenem inšpekcijskem pregledu.
(5) Tržni inšpektor pri nadzoru nad
dajalcem kredita z odločbo prepove sklepanje kreditnih pogodb po tem zakonu, če
ugotovi, da dajalec kredita v nasprotju s tem zakonom odobrava kredite brez
dovoljenja (29. člen).
(6) Tržni inšpektor pri nadzoru nad
dajalcem kredita z odločbo prepove sklepanje kreditnih pogodb po tem zakonu do
odprave pomanjkljivosti, če ugotovi, da:
1.     
dajalec kredita potrošniku pred sklenitvijo kreditne pogodbe ni
zagotovil predhodnih informacij v skladu s 6. členom tega zakona;
2.     
je dajalec kredita ocenil kreditno sposobnost potrošnika na podlagi
osebnih podatkov, ki jih je pridobil drugače, kakor določa ta zakon (8. in 9.
člen);
3.     
kreditna pogodba ni sklenjena pisno na papirju ali drugem trajnem
nosilcu podatkov (10. člen);
4.     
potrošniška hipotekarna kreditna pogodba ni sklenjena v obliki
notarskega zapisa (10. člen);
5.     
kreditna pogodba ne vsebuje predpisanih informacij iz tretjega odstavka
10. člena in prvega odstavka 12. člena tega zakona;
6.     
dajalec kredita potrošnika ni obvestil o spremembi kreditne obrestne
mere v skladu z 11. členom tega zakona;
7.     
dajalec kredita pri molče dovoljeni prekoračitvi stanja na plačilnem
računu potrošniku ni zagotovil predpisanih informacij v skladu s prvim in
drugim odstavkom 13. člena tega zakona;
8.     
dajalec kredita ob razdoru kreditne pogodbe potrošniku ne vrne vseh
plačanih zneskov v skladu s tretjim odstavkom 14. člena tega zakona;
9.     
dajalec kredita ob odstopu od pogodbe potrošniku zaračuna nadomestilo v
nasprotju s četrtim odstavkom 17. člena tega zakona;
10.  
dajalec kredita ob predčasnem odplačilu kredita potrošniku zaračuna
nadomestilo v nasprotju z 19. členom tega zakona.
(7) Tržni inšpektor dajalcu kredita z
odločbo prepove sklepanje kreditnih pogodb po tem zakonu in ministrstvu
predlaga odvzem dovoljenja, če ugotovi, da:
1.     
dajalec kredita ni ocenil potrošnikove kreditne sposobnosti (8. člen);
2.     
dajalec kredita ob sklenitvi kreditne pogodbe od potrošnika zahteva
izdajo ali sprejem bianco menice ali čeka ali drugega plačilnega instrumenta s
podobnimi učinki (21. člen);
3.     
dajalec kredita izračunava efektivno obrestno mero ali skupne stroške
kredita v nasprotju z 22. in 23. členom tega zakona;
4.     
s kreditno pogodbo dogovorjena efektivna obrestna mera presega najvišjo
dopustno efektivno obrestno mero, kakor to določa 24. člen tega zakona;
5.     
kreditna pogodba vsebuje pogodbeno določilo, ki je v nasprotju s tem
zakonom in v škodo potrošnika (27. člen);
6.     
se dajalec kredita poskuša izogibati določbam zakona, kakor je to opredeljeno
v 28. členu tega zakona;
7.     
dajalec kredita inšpektorju ne predloži sklenjenih kreditnih pogodb v
skladu z drugim odstavkom tega člena.
(8) Če tržni inšpektor več kakor enkrat med
veljavnostjo dovoljenja pri istem dajalcu kredita ugotovi pomanjkljivost iz
šestega odstavka tega člena, dajalcu kreditov z odločbo prepove sklepanje
kreditnih pogodb po tem zakonu in ministrstvu predlaga odvzem dovoljenja za
opravljanje dejavnosti storitev potrošniškega kreditiranja.
(9) Tržni inšpektor kreditnemu posredniku z
odločbo prepove posredovanje potrošniških kreditov do odprave pomanjkljivosti,
če ugotovi:
1.     
da kreditni posrednik potrošniku pred sklenitvijo pogodbe ni zagotovil
predhodnih informacij v skladu s 6. členom tega zakona;
2.     
da ne izpolnjuje pogojev za kreditno posredovanje iz 26. člena tega
zakona.
35. člen
(vodenje inšpekcijskega postopka)
(1) Če obstajajo razlogi za uvedbo
postopka zoper dajalca kredita oziroma kreditnega posrednika, mora tržni
inšpektorat po tem zakonu ukreniti vse potrebno, da se odkrijejo in zavarujejo
sledovi prekrška in poslovna dokumentacija, ki utegne biti dokaz, ter da se
zberejo potrebni dokazi in vsa obvestila, ki bi utegnila biti koristna za
uspešno izvedbo upravnega in prekrškovnega postopka.
(2) Vodenje inšpekcijskega postopka,
izrekanje ukrepov in vročanje odločb tržnega inšpektorja se štejejo za nujne
ukrepe v javnem interesu po zakonu, ki ureja splošni upravni postopek, zato se
odločba lahko izda v skrajšanem ugotovitvenem postopku brez zaslišanja zavezanca.
Odločba se lahko izda ustno.
(3) Za kraj vročanja se šteje tudi
kraj, na katerem dajalec kredita ali kreditni posrednik posluje s potrošniki.
(4) Zoper odločbo tržnega inšpektorja
je dovoljena pritožba v osmih dneh od dneva vročitve.
(5) Pritožba zoper odločbo tržnega
inšpektorja iz petega, šestega in sedmega odstavka 34. člena tega zakona ne
zadrži njene izvršitve.
36. člen
(nadzor informacijskega pooblaščenca)
Nadzor nad dajalci kreditov glede izvajanja
drugega odstavka 8. člena ter prvega, drugega in četrtega odstavka 9. člena
tega zakona opravlja informacijski pooblaščenec.
37. člen
(poročanje)
(1) Dajalec kreditov, ki posluje na
podlagi dovoljenja, ki ga izda ministrstvo, mora vsakih 12 mesecev ministrstvu na
predpisanem obrazcu najpozneje peti delovni dan po preteku mesečnega obdobja za
preteklo obdobje poročati o sklenjenih kreditnih pogodbah in dogovorjeni
efektivni obrestni meri ter o tem, da ni bila sklenjena nobena kreditna
pogodba.
(2) Če dajalec kredita v rokih iz
prejšnjega odstavka ne poroča ministrstvu, ga ministrstvo opomni in pozove k izpolnitvi
obveznosti v dodatnem roku 15 dni.
(3) Minister, pristojen za
gospodarstvo, podrobneje predpiše pogoje, način, vsebino in obrazec poročanja
dajalcev kreditov, ki poslujejo na podlagi dovoljenja ministrstva.
X. IZVENSODNO REŠEVANJE SPOROV
38. člen
(postopek
izvensodnega reševanja sporov)
(1) Dajalec
kredita zagotovi postopek izvensodnega reševanja sporov s potrošniki v zvezi z
opravljanjem storitev potrošniškega kreditiranja po tem zakonu pred neodvisnim
izvajalcem izvensodnega reševanja sporov, ki izpolnjuje pogoje in zagotavlja
postopek v skladu z določbami zakona, ki ureja izvensodno reševanje
potrošniških sporov.
(2) Sodelovanje
dajalca kredita v postopku, ki ga sproži potrošnik pred neodvisnim izvajalcem
izvensodnega reševanja sporov, je obvezno.
XI. KAZENSKE DOLOČBE
39. člen
(1) Z globo
od 12.500 do 125.000 evrov se za prekrške kaznuje pravna oseba ali samostojni
podjetnik posameznik in posameznik, ki samostojno opravlja dejavnost, če:
1.     
pri oglaševanju v zvezi s kreditnimi pogodbami, ki vsebuje obrestno mero
ali druge podatke v zvezi s stroški kredita, ne navede vseh informacij iz
prvega odstavka 5. člena tega zakona ali navedene informacije niso prikazane s
pomočjo reprezentativnega primera v skladu z drugim odstavkom 5. člena tega
zakona;
2.     
pri pisnem oglaševanju informacije, povezane z efektivno obrestno mero
ali skupnim zneskom, ki ga mora plačati potrošnik, niso podane v skladu s
tretjim odstavkom 5. člena tega zakona;
3.     
potrošniku predhodnih informacij ne zagotovi ali jih ne zagotovi v
skladu s 6. in 7. členom tega zakona;
4.     
ne oceni kreditne sposobnosti potrošnika (prvi odstavek 8. člena);
5.     
kreditna pogodba ni sklenjena pisno na papirju ali drugem trajnem
nosilcu podatkov (prvi odstavek 10. člena);
6.     
kreditne pogodbe ves čas trajanja pogodbe ne hrani v poslovnih
prostorih, v katerih se sklepajo kreditne pogodbe (drugi odstavek 10. člena);
7.     
potrošniška hipotekarna pogodba ni sklenjena v obliki notarskega zapisa
(šesti odstavek 10. člena);
8.     
kreditna pogodba, v kateri potrošnik ustanovi zemljiški dolg ali
hipoteko na svoji nepremičnini, ni sklenjena v obliki notarskega zapisa (sedmi
odstavek 10. člena);
9.     
kreditna pogodba ne vsebuje vseh predpisanih sestavin iz tretjega
odstavka 10. člena in prvega odstavka 12. člena tega zakona;
10.  
pri molče dovoljeni prekoračitvi stanja na plačilnem računu potrošniku
ne zagotovi predpisanih informacij v skladu s prvim in drugim odstavkom 13.
člena tega zakona;
11.  
ob razdoru kreditne pogodbe potrošniku ne vrne vseh plačanih zneskov v
skladu s tretjim odstavkom 14. člena tega zakona;
12.  
ob odstopu od pogodbe potrošniku zaračuna nadomestilo v nasprotju s
četrtim odstavkom 17. člena tega zakona;
13.  
ob predčasnem odplačilu kredita potrošniku zaračuna nadomestilo v
nasprotju z 19. členom tega zakona;
14.  
dajalec kreditov odstopi terjatev tretji osebi prevzemniku, ki ni
dajalec kreditov in ne izpolnjuje vseh pogojev po tem zakonu (tretji odstavek
20. člena);
15.  
dajalec kreditov o odstopu terjatve potrošnika ne obvesti v skladu s
petim odstavkom 20. člena tega zakona;
16.  
dajalec kredita pri odstopu terjatve ne hrani kopije sklenjene kreditne
pogodbe (šesti odstavek 20. člena);
17.  
ob sklenitvi kreditne pogodbe od potrošnika zahteva izdajo ali sprejem
bianko menice ali čeka ali drugega plačilnega instrumenta, ki ima po svoji
naravi podobne učinke (21. člen);
18.  
izračunava efektivno obrestno mero ali skupne stroške kredita v
nasprotju z 22. in 23. členom tega zakona;
19.  
s kreditno pogodbo dogovorjena efektivna obrestna mera presega najvišjo
dopustno efektivno obrestno mero (24. člen);
20.  
kreditni posrednik pri oglaševanju in v dokumentaciji, namenjeni
potrošniku, ne navede obsega svojih pooblastil ali z dajalcem kredita nima
sklenjene pogodbe ali potrošniku zaračuna plačilo storitev ali nadomestilo
stroškov posredovanja (25. člen);
21.  
pri poslovanju ne izpolnjuje predpisanih pogojev za kreditne posrednike
(26. člen);
22.  
kreditna pogodba vsebuje pogodbeno določilo, ki je v nasprotju s tem
zakonom in v škodo potrošnika (27. člen);
23.  
se izogiba določbam tega zakona z načinom oblikovanja pogodb ali
sklenitvijo več pogodb, ki z ekonomskega vidika sestavljajo celoto (prvi in
drugi odstavek 28. člena);
24.  
odobrava kredite brez dovoljenja v nasprotju z 29. členom tega zakona;
25.  
pri poslovanju ne izpolnjuje predpisanih kadrovskih, izobrazbenih, prostorskih,
organizacijskih, tehničnih in drugih pogojev za dajanje kreditov (30. člen);
26.  
tržnemu inšpektorju ne predloži sklenjenih kreditnih pogodb v skladu z
drugim odstavkom 34. člena tega zakona.
(2) Z globo od 12.500 do 125.000 eurov
se za prekršek iz 1. do 19. točke prejšnjega odstavka kaznuje dajalec kreditov,
ki posluje na podlagi dovoljenja po zakonu, ki ureja bančništvo.
(3) Z globo od 1.250 do 4.000 eurov se
za prekršek kaznuje odgovorna oseba pravne osebe ali odgovorna oseba
samostojnega podjetnika posameznika, če stori prekršek iz prvega odstavka tega
člena.
(4) Z globo od 1.250 do 4.000 eurov se
za prekršek kaznuje odgovorna oseba pravne osebe, ki posluje na podlagi
dovoljenja po zakonu, ki ureja bančništvo, če stori prekršek iz 1. do 19. točke
prvega odstavka tega člena.
(5) Če je narava storjenega prekrška
iz prvega in drugega odstavka tega člena posebno huda zaradi višine povzročene
škode oziroma višine protipravno pridobljene premoženjske koristi ali zaradi
storilčevega naklepa oziroma njegovega namena koristoljubnosti, se pravna
oseba, samostojni podjetnik posameznik in posameznik, ki samostojno opravlja
dejavnost, kaznuje z globo od 37.500 do 150.000 eurov, odgovorna oseba pravne
osebe ali odgovorna oseba samostojnega podjetnika posameznika iz tretjega in
četrtega odstavka tega člena pa z globo od 3.750 do 10.000 eurov.
40. člen
(1) Z globo od 1.250 do 4.000 eurov se
za prekršek kaznuje dajalec kreditov, ki je pravna oseba, samostojni podjetnik
posameznik in posameznik, ki samostojno opravlja dejavnost, če:
1.     
v nasprotju s tem zakonom ne upošteva pravil ravnanja z nalepkami in
pravil vračila nalepk (31. člen);
2.     
ne poroča o sklenjenih pogodbah in dogovorjeni efektivni obrestni meri z
vsebino, v roku in na način iz 37. člena tega zakona.
(2) Z globo 400 eurov se za prekršek
kaznuje odgovorna oseba pravne osebe ali odgovorna oseba samostojnega
podjetnika posameznika, če stori prekršek iz prejšnjega odstavka.

Zakon o potrošniških kreditih – ZPotK-1
(Uradni list RS, št. 59/10)
vsebuje naslednje prehodne in končne določbe:
»XII. PREHODNE IN KONČNE DOLOČBE
41. člen
(razveljavitev
predpisov in uporaba zakona)
(1) Z dnem uveljavitve tega zakona
preneha veljati Zakon o potrošniških kreditih (Uradni list RS, št. 70/00, 41/04
in 111/07).
(2) Ta zakon se ne uporablja za
kreditne pogodbe, sklenjene pred dnem uveljavitve tega zakona.
(3) Ne glede na prejšnji odstavek
morajo dajalci kreditov pri že sklenjenih kreditnih pogodbah, katerih trajanje
ni določeno, zagotoviti spoštovanje 11. člena, drugega in tretjega odstavka 12.
člena, 13. in 16. člena ter prvi in drugi odstavek 20. člena tega zakona
najpozneje v šestih mesecih po uveljavitvi tega zakona.
42. člen
(izdaja
podzakonskih predpisov)
Minister, pristojen za gospodarstvo, izda
podzakonske akte iz 6., 26., 30., 31. in 37. člena tega zakona v enem mesecu po uveljavitvi tega zakona.
43. člen
(sistem
izmenjave informacij o boniteti strank)
Upravljavec sistema izmenjave informacij o
boniteti strank, ki so fizične osebe, ki se vodi na podlagi zakona, ki ureja
bančništvo, mora najpozneje do 30. junija 2011 prilagoditi sistem, tako da
bo dajalcem kreditov, ki niso vključeni v sistem izmenjave, po tem zakonu
omogočeno zagotavljanje podatkov iz sistema.
44. člen
(podaljšanje
pridobljenega dovoljenja urada)
Dajalci kreditov, ki so pridobili
dovoljenje urada za opravljanje storitev potrošniškega kreditiranja več kot tri
leta pred uveljavitvijo tega zakona, morajo uradu predložiti dokazila, da še
vedno izpolnjujejo pogoje za pridobitev dovoljenja v skladu s 30. členom tega
zakona, v šestih mesecih od uveljavitve tega zakona, sicer jim dovoljenje
preneha veljati.
45. člen
(začetek
veljavnosti)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
potrošniških kreditih – ZPotK-1A (Uradni list RS, št. 77/11)
vsebuje naslednje prehodne in končne določbe:
»PREHODNE IN KONČNE DOLOČBE
10. člen
Upravni postopki v zvezi s podeljevanjem
dovoljenj, ki so se začeli pred dnem uveljavitve tega zakona, se dokončajo po
dosedanjih predpisih.
11. člen
Minister, pristojen za gospodarstvo,
uskladi Pravilnik o pogojih za opravljanje storitev potrošniškega kreditiranja
(Uradni list RS, št. 102/10), Pravilnik o pogojih, ki jih mora izpolnjevati
kreditni posrednik (Uradni list RS, št. 13/11) in Pravilnik o poročanju
dajalcev kreditov o sklenjenih kreditnih pogodbah (Uradni list RS, št. 13/11) s
tem zakonom v roku treh mesecev od njegove uveljavitve.
12. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
potrošniških kreditih – ZPotK-1B (Uradni list RS, št. 30/13)
vsebuje naslednjo prehodno in končno določbo:
»PREHODNA IN KONČNA DOLOČBA
10. člen
Minister, pristojen za gospodarstvo,
uskladi pravilnik iz 30. člena zakona s tem zakonom in izda pravilnik iz 26.
člena zakona v roku treh mesecev po uveljavitvi tega zakona.
11. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah Zakona o potrošniških
kreditih – ZPotK-1C (Uradni list RS, št. 81/15)
vsebuje naslednjo prehodno in končno določbo:
»PREHODNA IN KONČNA DOLOČBA
3. člen
(1) Dajalci kreditov uskladijo splošne
pogoje poslovanja z določbami Zakona o izvensodnem reševanju potrošniških
sporov (Uradni list RS, št. 81/15) v šestih mesecih od uveljavitve tega
zakona.
(2) Do uskladitve splošnih pogojev
poslovanja skladno s prejšnjim odstavkom se izvensodno reševanje potrošniških
sporov zagotavlja po postopku v skladu z 38. členom Zakona o potrošniških
kreditih (Uradni list RS, št. 59/10, 77/11 in 30/13). Postopki, začeti
pred uveljavitvijo tega zakona, se dokončajo po dosedanjih predpisih.
4. člen
Ta zakon začne veljati petnajsti dan po
objavi v Uradnem listu Republike Slovenije.«.