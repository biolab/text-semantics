1. člen
S tem zakonom se ureja poračunavanje finančnih
obveznosti Republike Slovenije (v nadaljnjem besedilu: obveznost države) do
Zavoda za pokojninsko in invalidsko zavarovanje Slovenije (v nadaljnjem
besedilu: zavod) za pokrivanje obveznosti, ki nastanejo zaradi priznavanja ali
odmere pravic iz pokojninskega in invalidskega zavarovanja pod posebnimi pogoji
oziroma zaradi izpada prispevkov za pokojninsko in invalidsko zavarovanje na
podlagi 232. člena zakona o pokojninskem in invalidskem zavarovanju (Uradni
list RS, št. 106/99; v nadaljnjem besedilu: ZPIZ-1).
S tem zakonom se ureja tudi poračunavanje
obveznosti države do Sklada za vzajemno pomoč samostojnih obrtnikov Slovenije
(v nadaljnjem besedilu: sklad obrtnikov) za pokrivanje odhodkov za izplačevanje
pokojnin upokojenih članov sklada obrtnikov, pridobljenih na podlagi obdobja
zavarovanja od uvedbe zavarovanja pri skladu obrtnikov, pa do 1. 1. 1983 –
do zneska najnižje pokojnine, v skladu s petnajsto alineo prvega odstavka 232.
člena ZPIZ-1.
2. člen
Republika Slovenija je dolžna zavodu v celoti ali
delno povrniti izdatke za izplačevanje pokojnin in drugih dajatev iz
pokojninskega in invalidskega zavarovanja za:
-      
udeležence NOB in vojne veterane, udeležence
španske vojne, narodne heroje in nosilce Partizanske spomenice 41, družinske
člane padlih oziroma umrlih borcev NOB, žrtve vojnega nasilja;
-      
uživalce izjemnih pokojnin;
-      
uživalce administrativnih pokojnin;
-      
delavce Ministrstva za notranje zadeve in zavodov
za izvrševanje kazenskih sankcij oziroma zavodov za prestajanje kazni zapora;
-      
uživalce pokojnin po zakonih o poslancih, o Vladi
Republike Slovenije, o notranjih zadevah, o policiji, o izvrševanju kazenskih
sankcij, o obrambi, o sodniški službi, o kazenskem postopku, o prekrških;
-      
upravičence do višjega zneska pokojnine na podlagi
zakona o popravi krivic;
-      
izjemne pokojnine delavcev v premogovnikih in pri
proizvodnji ter predelavi azbesta;
-      
preživnine bivšim zasebnim dimnikarskim obrtnikom.
3. člen
Podlage za obračun obveznosti za osebe iz
prejšnjega člena tega zakona so:
-      
celotni znesek pokojnin, ki so po posebnih
predpisih priznane osebam, ki ne izpolnjujejo pogojev za pridobitev pravice do
pokojnine po splošnih predpisih;
-      
celotni znesek pokojnin upravičencev, ki brez
upoštevanja obdobij pokojninske dobe po posebnih predpisih ne bi izpolnjevali
pogoja minimalne pokojninske oziroma zavarovalne dobe za pridobitev pravice do
pokojnine po splošnih predpisih;
-      
del pokojnine, ki se ugotovi tako, da se od
skupnega zneska pokojnine, odmerjene z upoštevanjem posebnih predpisov, ki se
izplačuje upravičencu, odšteje znesek pokojnine, ki bi se upravičencu
izplačevala po splošnih predpisih brez upoštevanja obdobij pokojninske dobe,
priznane po posebnih predpisih;
-      
del pokojnine v višini razlike med pokojnino kmeta
– borca NOV in kmečko pokojnino po zakonu o starostnem zavarovanju kmetov
(Uradni list SRS, št. 30/79 in 1/82).
V primerih iz prve in druge alinee prejšnjega
odstavka se obračunava obveznost države v višini celotnega zneska izplačane
pokojnine do datuma, ko upravičenec dopolni minimalni starostni pogoj za pridobitev
pravice do starostne pokojnine za pokojninsko dobo 40 let (moški) oziroma
38 let (ženska) po splošnih predpisih. Od navedenega datuma dalje se
obveznost države obračuna na način, določen v tretji alinei prejšnjega
odstavka.
4. člen
Republika Slovenija povrne zavodu sorazmeren
del pokojnin, priznanih ob upoštevanju obdobij pokojninske dobe, za katere niso
bili plačani prispevki, za čas:
-      
skrbi za otroka v prvem letu otrokove starosti, do
uveljavitve ZPIZ-1, če v tem času mati ali oče ni bil zavarovan na drugi
podlagi, če je bil otrok v navedenem času državljan Republike Slovenije in če
je bilo njegovo stalno prebivališče v Republiki Sloveniji;
-      
poklicne rehabilitacije zavarovanca s preostalo
delovno zmožnostjo;
-      
poklicne rehabilitacije vojaškega invalida, slepega,
gluhega in naglušnega, obolelega za distrofijo in sorodnimi mišičnimi in
nevromišičnimi boleznimi, paraplegijo, cerebralno in otroško paralizo ter
multiplo sklerozo, ekstrapiramidnimi obolenji ali civilnega invalida vojne, ne
glede na to, ali je bil pred tem zavarovan;
-      
zadržanosti od dela zaradi začasne nezmožnosti za
delo ali starševskega dopusta po prenehanju delovnega razmerja ali drugega
razmerja, ki je bilo podlaga za pokojninsko in invalidsko zavarovanje, če je
zavarovanec v tem času prejemal nadomestilo plače;
-      
ko je duhovnik, redovnik, redovnica ali oseba v
drugi verski skupnosti poklicno opravljala versko službo na območju Republike
Slovenije in ji ni bilo omogočeno plačevati prispevkov za pokojninsko in
invalidsko zavarovanje pred 1. 1. 1983, pri čemer njeno delo tudi na drugi
podlagi ni bilo šteto v pokojninsko dobo;
-      
aktivne vojaške službe v nekdanji JLA;
-      
do 31. 3. 1992, ki ga je uživalec pokojnine,
uveljavljene pri zavodu, prebil v zavarovanju pri nosilcih zavarovanja v drugih
republikah nekdanje SFRJ oziroma pri nosilcu socialnega zavarovanja nekdanjih
aktivnih vojaških oseb, ki se skladno z zakonom upošteva kot čas zavarovanja
pri zavodu;
-      
prištete dobe v trajanju ene četrtine dobe
dejanskega zavarovanja, ki se prišteje pokojninski dobi za pridobitev in odmero
pravic zavarovancem s telesno okvaro najmanj 70%, vojaškim invalidom od I. do
VI. skupine, civilnim invalidom vojne od I. do VI. skupine, slepim, gluhim,
obolelim za distrofijo in sorodnimi mišičnimi in nevromišičnimi boleznimi in za
paraplegijo, cerebralno in otroško paralizo, multiplo sklerozo ter
ekstrapiramidnimi obolenji;
-      
prištete dobe v trajanju ene četrtine dobe
dejanskega zavarovanja, ki se prišteje pokojninski dobi za pridobitev in odmero
pravic zavarovancem, ki so bili vključeni v obvezno dodatno zavarovanje po
ZPIZ-1;
-      
neupravičenega kaznovanja zaradi političnih
razlogov oziroma neupravičenega odvzema prostosti;
-      
zavarovalne dobe v trajanju razlike do polnega
delovnega časa v primerih, ki ga je zavarovanec dopolnil na delu s krajšim
delovnim časom od polnega, ki se upošteva v zavarovalno dobo kot delo s polnim
delovnim časom.
V primerih iz prejšnjega odstavka se ugotovi
obveznost države tako, da se od skupnega zneska pokojnine, ki se izplačuje
upravičencu, odšteje znesek v višini pokojnine, ki bi se upravičencu izplačevala
po splošnih predpisih, če bi bila odmerjena brez upoštevanja obdobij
pokojninske dobe, za katera niso bili plačani prispevki za pokojninsko in
invalidsko zavarovanje.
5. člen
Republika Slovenija povrne zavodu sorazmerni
del pokojnin, priznanih ob upoštevanju obdobij pokojninske dobe, za katere so
bili obračunani, vendar neplačani prispevki za čas, ko je bil zavarovanec do
31. 12. 1999 zaposlen v invalidskem podjetju, za katerega so bili
prispevki obračunani in vplačani na poseben račun pri delodajalcu, ki jih je
bil dolžan uporabiti za materialni razvoj invalidskega podjetja.
6. člen
Republika Slovenija zavodu v celoti povrne
izdatke za izplačevanje naslednjih pravic:
-      
pokojnin po predpisih o pokojninskem in invalidskem
zavarovanju bivših vojaških zavarovancev, ki jih izplačuje zavod;
-      
akontacij pokojnin, ki bi jih bil dolžan izplačati
nosilec zavarovanja iz katere od drugih držav, nastalih na območju nekdanje
SFRJ;
-      
dodatkov, ki jih zavod skladno z zakonom izplačuje k
pokojninam slovenskih državljanov, ki so pridobili pravico do pokojnine iz
katere od drugih držav, nastalih na območju nekdanje SFRJ;
-      
posebnih dodatkov, priznanih s sklepom Izvršnega
sveta SRS, k družinskim pokojninam vdovam žrtev dachauskih procesov;
-      
(prenehala veljati);
-      
(prenehala veljati);
-      
oskrbnin;
-      
dela pokojnine v višini zmanjšanja pokojnine zaradi
upokojitve pred dopolnitvijo polne starosti, ki se zavarovancem ne obračunava v
primerih iz 54. in 55. člena ZPIZ-1;
-      
dela pokojnine v višini razlike med pokojnino, ki
bi bila zavarovancu odmerjena glede na dopolnjeno pokojninsko dobo od njegove
dejanske pokojninske osnove in zneskom v višini 35% najnižje pokojninske osnove
po 56. členu ZPIZ-1.
V primerih iz prve alinee prejšnjega odstavka
se obračuna obveznost države na način iz drugega odstavka 3. člena tega
zakona.
7. člen
Republika Slovenija povrne zavodu sredstva v
višini prispevkov za obvezno pokojninsko in invalidsko zavarovanje v naslednjih
primerih:
-      
prispevek zavarovanca in delodajalca za zaposlene v
invalidskih podjetjih;
-      
prispevek zavarovanca in delodajalca za upravičence
do starševskega dodatka;
-      
prispevek zavarovanca in delodajalca za upravičence
do denarnih nadomestil za čas porodniškega dopusta;
-      
prispevek zavarovanca in delodajalca za slovenske
državljane, ki med prestajanjem zaporne kazni na območju Republike Slovenije
delajo s polnim delovnim časom;
-      
prispevek delodajalca za kmete in člane kmečkih
gospodarstev, ki so obvezno oziroma prostovoljno vključeni v pokojninsko in
invalidsko zavarovanje;
-      
prispevek zavarovanca in delodajalca za kmete in člane
kmečkih gospodarstev, ki jim je bil prispevek zmanjšan ali odpisan po zakonu o
pogojih, pod katerimi se kmetom zmanjšani ali odpisani prispevki štejejo za plačane
(Uradni list RS, št. 48/92 in 21/95; v nadaljnjem besedilu: ZPKZ);
-      
prispevek zavarovanca za vajence oziroma učence v
gospodarstvu.
Obveznost iz prve alinee prejšnjega odstavka se
določi v višini prispevkov zavarovanca in delodajalca, ki se obračunajo za
obvezno pokojninsko in invalidsko zavarovanje vseh zaposlenih v podjetjih,
zavodih in drugih organizacijah za zaposlovanje invalidov.
Obveznost iz druge, tretje in četrte alinee
prvega odstavka tega člena se določi v višini prispevka zavarovanca in
delodajalca, ki se obračuna od osnove, od katere so bili zavarovani.
Obveznost iz pete alinee prvega odstavka tega člena
se določi v višini prispevka delodajalca za kmete in člane kmečkih
gospodarstev, ki se obračuna od osnove, na podlagi katere so zavarovani.
Obveznost iz šeste alinee prvega odstavka tega člena
se določi v višini prispevkov zavarovanca in delodajalca za kmete in člane kmečkih
gospodarstev, ki jim je bil prispevek zmanjšan ali odpisan po določbah ZPKZ.
Obveznost iz sedme alinee prvega odstavka tega člena
se določi v višini prispevka zavarovanca za vajence oziroma učence v
gospodarstvu, ki se obračuna od osnove, na podlagi katere so bili zavarovani.
8. člen
Republika Slovenija povrne skladu obrtnikov
sredstva za pokrivanje odhodkov za izplačevanje razlike do zneska najnižje
pokojnine za upokojene člane sklada obrtnikov, ki so pridobili pokojnine na
podlagi obdobja zavarovanja od uvedbe zavarovanja pri skladu obrtnikov, pa do
1. 1. 1983.
Obveznost iz prejšnjega odstavka se določi v
višini razlike med pokojnino, ki so jo člani sklada ki so vstopili v
zavarovanje pri skladu do 31. 12. 1982, pridobili pri skladu obrtnikov,
vendar največ do zneska najnižje pokojnine po določbi 56. člena ZPIZ-1.
9. člen
Poleg obveznosti iz 2. do 8. člena tega zakona
je obveznost države:
-      
sorazmerni del stroškov izvajanja zavarovanja, ki
nastane v zvezi z odmerjanjem in izplačevanjem pokojnin in drugih pravic, od
katerih se obračuna obveznost države;
-      
sorazmerni del prispevkov za obvezno zdravstveno
zavarovanje, ki se plačujejo od pokojnin in drugih pravic, od katerih se
obračuna obveznost države;
-      
sorazmerni del stroškov plačilnega prometa in
poštnih stroškov, vezanih na izplačevanje pokojnin in drugih pravic, od katerih
se obračuna obveznost države.
Sorazmerni del obveznosti iz prejšnjega
odstavka se pri obračunu obveznosti iz 2. do 7. člena tega zakona izračuna v enakem
deležu dejansko ugotovljenih obveznosti države, kot je delež vseh obračunanih
stroškov izvajanja zavarovanja, stroškov plačilnega prometa in poštnih stroškov
ter prispevkov za obvezno zdravstveno zavarovanje, v obdobju, na katero se
nanaša obračun, v primerjavi s skupnim zneskom vseh pokojnin, ki jih je zavod
izplačeval v istem obdobju.
Sorazmerni del obveznosti iz prvega odstavka
tega člena se pri obračunu obveznosti iz 8. člena tega zakona izračuna v enakem
deležu dejansko ugotovljenih obveznosti države, kot je delež vseh obračunanih
stroškov izvajanja zavarovanja, stroškov plačilnega prometa in poštnih
stroškov, v obdobju, na katero se nanaša obračun, v primerjavi s skupnim
zneskom prihodkov sklada obrtnikov v istem obdobju.
10. člen
Obveznost države je celotni znesek dodatka za
rekreacijo ali pravice do enkratnega letnega dodatka in celotni znesek drugih
dajatev iz pokojninskega in invalidskega zavarovanja tistih upokojencev,
katerih pokojnine v celoti bremenijo državni proračun, ker ne izpolnjujejo
splošnih pogojev za pridobitev pravice do pokojnine.
11. člen
Obveznost države za določeno pokojnino ali
drugo dajatev traja, dokler se ta pokojnina ali dajatev izplačuje v znesku, ki
je določen po posebnih predpisih, oziroma dokler niso izpolnjeni minimalni
pogoji za pridobitev pravice do starostne pokojnine po splošnih predpisih, od
tedaj dalje pa sorazmerni del.
Zavod in sklad obrtnikov po uradni dolžnosti
ugotovita, kdaj so izpolnjeni pogoji iz prejšnjega odstavka.
12. člen
Obveznosti države do zavoda se poravnajo
mesečno v obliki akontacije najpozneje do zadnjega delovnega dne v mesecu za
tekoči mesec.
Višina mesečne akontacije se določa na podlagi
sprejetega letnega finančnega načrta zavoda.
Dokončna obveznost države do zavoda za
posamezno leto se ugotovi na podlagi letnega obračuna obveznosti, ki ga zavod
predloži v 30 dneh po sprejetju zaključnega računa.
Razliko med dokončnim obračunom letne
obveznosti in plačanimi akontacijami za isto leto poravna Republika Slovenija
zavodu v 30 dneh po predložitvi obračuna.
13. člen
Obveznosti države do sklada obrtnikov se
poravnajo na podlagi letnega obračuna obveznosti, ki ga sklad obrtnikov
predloži za preteklo koledarsko leto v 30 dneh po sprejetju zaključnega računa.
14. člen
Nadzor nad izvajanjem tega zakona opravlja
ministrstvo, pristojno za delo.
Ministrstvo, pristojno za delo, preverja
namensko uporabo obračunanih prispevkov, ki se invalidskim podjetjem, skladno z
ZPIZ-1, vplačajo na poseben račun pri delodajalcu, da bi se uporabila za
materialni razvoj teh podjetij.
Minister, pristojen za delo, v 30 dneh po
uveljavitvi tega zakona določi podatke in evidence za obračun obveznosti za
vsakega upravičenca ter obrazce in dokumentacijo, ki jo morata zavod in sklad
obrtnikov predložiti ob vsakem obračunu obveznosti.
15. člen
V primeru, da nastane pri izvajanju tega zakona
spor ali morebitna zamuda pri izplačevanju obveznosti iz 1. člena tega zakona,
oblikujeta ministrstvo, pristojno za delo in zavod skupno komisijo, v katero
imenujeta po dva predstavnika. Člani komisije izvolijo predsednika izmed
priznanih strokovnjakov za področje pokojninskega in invalidskega zavarovanja.
Naloga komisije je, da iz podatkov ministrstva,
pristojnega za delo in podatkov zavoda ugotovi dejansko stanje vrednosti
izplačil, ki so obveznost države.
V primeru, da nastane spor ali morebitna zamuda
pri izplačevanju obveznosti iz 8. člena tega zakona, oblikujeta ministrstvo,
pristojno za delo in sklad obrtnikov skupno komisijo, na način iz prvega
odstavka tega člena.
Komisija iz prejšnjega odstavka ugotovi
dejansko stanje vrednosti izplačil, ki so obveznost države, na način iz drugega
odstavka tega člena.

Zakon o poračunavanju
finančnih obveznosti Republike Slovenije iz pokojninskega in invalidskega
zavarovanja – ZPFOPIZ  (Uradni list
RS, št. 81/00)
vsebuje naslednjo prehodno in končno določbo:
»16. člen
Z dnem, ko začne veljati ta zakon, preneha
veljati zakon o poračunavanju obveznosti Republike Slovenije do Zavoda za
pokojninsko in invalidsko zavarovanje Slovenije (Uradni list RS, št. 71/93).
17. člen
Ta zakon začne veljati petnajsti dan po objavi
v Uradnem listu Republike Slovenije.«.

Zakon o
socialno varstvenih prejemkih – ZSVarPre (Uradni list RS, št. 61/10)
v zvezi s prenehanjem
veljavnosti pete in šeste alinee 6. člena zakona ter delnim prenehanjem
veljavnosti drugega odstavka 9. člena zakona določa:
»Peta in šesta alinea 6. člena ter drugi
odstavek 9. člena se uporabljajo do začetka uporabe tega zakona.«;
ter
vsebuje naslednjo končno določbo:
»82. člen
(uveljavitev in
začetek uporabe zakona)
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne 1. junija
2011.«.