1. člen
Republika Slovenija daje poroštvo za obveznosti iz naslova
kreditov, ki jih bosta Univerza v Ljubljani in Univerza v Mariboru najeli za
sofinanciranje razširitve in posodobitve prostorskih pogojev in tehnološke
opremljenosti Univerze v Ljubljani in Univerze v Mariboru, ter za obveznosti iz
naslova kreditov, ki jih bodo Univerza v Mariboru, Univerza na Primorskem in
Javni zavod Študentski domovi v Ljubljani najeli za sofinanciranje gradnje in
prenove študentskih bivalnih zmogljivosti. 
Republika Slovenija daje poroštvo iz prejšnjega odstavka za
kredite Univerze v Ljubljani do skupne višine glavnic 5.250.000.000 tolarjev,
Univerze v Mariboru do skupne višine glavnic 1.750.000.000 tolarjev, ter za
kredite Univerze v Mariboru, Univerze na Primorskem in Javnega zavoda
Študentski domovi v Ljubljani za sofinanciranje gradnje in prenove študentskih
bivalnih zmogljivosti, katerih skupna višina glavnic ne sme preseči
3.000.000.000 tolarjev, vse s pripadajočimi obrestmi in stroški kreditov. 
Kredite do višine iz prejšnjega odstavka najamejo Univerza v
Ljubljani, Univerza v Mariboru, Univerza na Primorskem in Javni zavod
Študentski domovi v Ljubljani (v nadaljnjem besedilu: kreditojemalci) za
sofinanciranje projektov, ki jih določa Zakon o temeljnih razvojnih programih
na področju izobraževanja in znanosti v letih 2003–2008 (Uradni list RS, št.
96/02).
2. člen
Poroštvo iz 1. člena se da pod naslednjimi pogoji:
-       
krediti se lahko najemajo v več delih,
-       
višina obrestne mere in stroški kreditov morajo biti primerljivi z
višino obrestne mere in stroški kreditov z državnim poroštvom,
-       
rok odplačila posameznega kredita je najmanj 7 let, po preteku največ
6-letnega moratorija na odplačilo glavnice, obresti in stroškov moratorija,
-       
stroški povezani s pripravo in odobritvijo posameznega kredita ne smejo
presegati 0,5% vrednosti tega kredita,
-       
strošek rezervacije sredstev kredita je lahko največ 0,25% od nečrpanega
zneska kredita,
-       
glavnice kreditov se odplačujejo v polletnih obrokih.
3. člen
Če kreditojemalci ne bodo poravnali posamezne obveznosti iz
naslova najetih kreditov, za katere Republika Slovenija daje poroštvo po tem
zakonu, bo Republika Slovenija na podlagi pisnega poziva kreditodajalca
poravnala obveznost namesto kreditojemalca.
4. člen
Sredstva za izpolnitev poroštvenih obveznosti Republike
Slovenije iz tega zakona se zagotavljajo v proračunu Republike Slovenije.
5. člen
V primeru, da Republika Slovenija plača obveznosti iz
kreditnih pogodb namesto kreditojemalcev, pridobi Republika Slovenija v
razmerju do kreditojemalcev pravico do vračila plačanih zneskov, obresti od
plačanih zneskov in vseh stroškov, ki so v zvezi s tem nastali.
6. člen
Poroštvene pogodbe s kreditodajalci sklene v imenu in za
račun Republike Slovenije minister, pristojen za finance.
7. člen
V roku 90 dni po izdaji posameznega poroštva iz tega zakona
skleneta ministrstvo, pristojno za finance, in posamezni kreditojemalec
pogodbo, s katero uredita način zavarovanja poroštva.
8. člen
Za izvajanje tega zakona ter vseh pravic in obveznosti za
Republiko Slovenijo, ki iz njega izhajajo, skrbi ministrstvo, pristojno za
finance.
Ne glede na prejšnji odstavek izvaja nadzor nad namensko
porabo sredstev iz kreditov, za katere se daje poroštvo s tem zakonom,
ministrstvo, pristojno za visoko šolstvo, ki za vsako črpanje sredstev iz
najetih kreditov daje soglasje kreditojemalcem.

Zakon o poroštvu Republike Slovenije za
obveznosti Univerze v Ljubljani, Univerze v Mariboru in Študentske organizacije
Slovenije, iz naslova kreditov, najetih za sofinanciranje razširitve in
posodobitve prostorskih pogojev in tehnološke opremljenosti ter izgradnjo in
prenovo študentskih bivalnih zmogljivosti – ZPSRPPP (Uradni list RS, št. 79/03) vsebuje naslednjo končno določbo:
»9. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
poroštvu Republike Slovenije za obveznosti Univerze v Ljubljani, Univerze v
Mariboru in Študentske organizacije Slovenije, iz naslova kreditov, najetih za
sofinanciranje razširitve in posodobitve prostorskih pogojev in tehnološke
opremljenosti ter izgradnjo in prenovo študentskih bivalnih zmogljivosti –
ZPSRPPP-A (Uradni list RS, št. 79/06) vsebuje naslednjo končno določbo:
»KONČNA DOLOČBA
4. člen
Ta zakon začne veljati petnajsti dan po objavi v Uradnem
listu Republike Slovenije.«.