1. člen
Ponovna ugotovitev vrednosti stanovanjskih
hiš in stanovanj ter poslovnih prostorov, ki se oddajajo v najem, zgrajenih do
31. decembra 1964, bo opravljena po njihovem stanju na dan 1. avgusta 1965.
2. člen
Nova vrednost stanovanjskih hiš, stanovanj
in poslovnih prostorov bo ugotovljena po gradbenih cenah stanovanjskih hiš,
stanovanj in poslovnih prostorov v decembru 1964.
Povprečno gradbeno ceno iz prvega odstavka
tega člena za kvadratni meter uporabne površine določi glede na posebnosti
stanovanjskih hiš, stanovanj in poslovnih prostorov občinska skupščina.
3. člen
Ponovna ugotovitev vrednosti stanovanjskih
hiš, stanovanj in poslovnih prostorov bo opravljena po merilih in na način, kot
to predpiše občinska skupščina.
S predpisom iz prvega odstavka tega člena
določi občinska skupščina elemente za izračun nove vrednosti stanovanjskih hiš,
stanovanj in poslovnih prostorov; ti so odvisni od gradbenih stroškov,
izrabljenosti hiše, stanovanja oziroma poslovnega prostora, lege stanovanja v
hiši in od drugih elementov, ki vplivajo na uporabnost stanovanja.
4. člen
Če poveri občinska skupščina ponovno
ugotovitev vrednosti stanovanjskih hiš, stanovanj in poslovnih prostorov
občinskemu stanovanjskemu skladu, se smejo uporabiti za financiranje tega dela
sredstva občinskega stanovanjskega sklada.
5. člen
Občinska skupščina lahko predpiše
plačevanje akontacije na nove stanarine in najemnine, ki bodo ugotovljene pri
ponovni ugotovitvi vrednosti najetih stanovanj in poslovnih prostorov.
Za določitev akontacije iz prvega odstavka
tega člena lahko občinska skupščina predpiše količnike, ki se uporabijo na
sedanje stanarine in najemnine.
6. člen
Zvezni sekretar za finance izda po potrebi
natančnejše predpise o evidentiranju in knjiženju novih vrednosti stanovanjskih
hiš, stanovanj in poslovnih prostorov.
7. člen
Ta zakon velja od dneva objave v »Uradnem
listu SFRJ«.