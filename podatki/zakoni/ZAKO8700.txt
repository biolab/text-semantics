I. SPLOŠNE DOLOČBE
1. člen
(vsebina zakona)
(1) Ta zakon določa začasne ukrepe za
zmanjšanje uvozne odvisnosti pri oskrbi z energijo, za povečanje proizvodnje
energije iz obnovljivih virov energije, ukrep kontrole cen energije in
energentov, prispevke in porabo presežnih prihodkov in druge ukrepe
posredovanja pri visokih cenah energije.
(2) Ta zakon določa tudi ukrepe za
izvajanje Uredbe Sveta (EU) 2022/1854 z dne 6. oktobra
2022 o nujnem posredovanju za obravnavo visokih cen energije (UL L št. 261 I z dne 7. 10.
2022, str. 1; v nadaljnjem besedilu: Uredba 2022/1854/EU).
2. člen
(pomen izrazov)
(1) Izrazi, uporabljeni v tem zakonu,
pomenijo:
-       
»bruto poraba« pomeni celotno dobavo električne
energije za dejavnosti na ozemlju Republike Slovenije;
-       
»regulacijsko območje« je območje, v katerem
sistemski operater odgovarja za primarno in sekundarno regulacijo frekvence ter
terciarno rezervo, kot ga opredeljuje 67. točka 2. člena Uredbe (EU)
2019/943 Evropskega parlamenta in sveta z dne 5. junija
2019 o notranjem trgu električne energije (UL L št. 158
z dne 14. 6. 2019, str. 54). Regulacijsko
območje je fizično določeno z lokacijo interkonekcijskih meritev za potrebe
sekundarne avtomatske regulacije za povrnitev frekvence znotraj interkonekcije.
(2) Izrazi s področja energetike, ki niso
opredeljeni s tem zakonom, imajo enak pomen, kot ga določajo predpisi s
področja energetike.
II. UKREPI ZA ZMANJŠANJE UVOZNE ODVISNOSTI
3. člen
(določitev ur konične obremenitve sistema
in ugotavljanje zmanjšanja porabe)
(1) Sistemski operater na podlagi urnih
podatkov o prevzemu električne energije iz prenosnega omrežja za zadnjih pet
zaporednih let od leta 2017 do leta 2021 opredeli ure koničnih obremenitev, ki
ustrezajo najmanj 10 % vseh ur v obdobju med 1. januarjem
2023 in 31. marcem 2023, pri čemer upošteva porabo električne energije pri
končnih odjemalcih in pri uporabnikih, ki uporabljajo električno energijo za
shranjevanje v hranilnikih. Ocenjeno porabo električne energije v času konične
obremenitve in obdobja konične obremenitve sistemski operater določi in objavi
na svoji spletni strani najpozneje do 31. decembra 2022.
(2) Za doseganje ciljev zmanjšanja bruto
porabe sistemski operater dnevno ugotavlja odstopanje dejanskega prevzema od
predvidenega dnevnega prevzema na prenosnem omrežju ter poroča o kumulativnem
zmanjšanju ministrstvu, pristojnemu za energijo, vsakih 14 dni.
(3) Ugotovljene ure konične obremenitve
elektrooperater upošteva pri določitvi obračunske moči za odjemalce na srednji
in visoki napetosti, medtem ko se pri odjemalcih, katerim se daljinsko odčitava
15 minutna porabe električne energije, beleži poraba v času ur konične
obremenitve za namene ugotavljanja učinkov ukrepov.
4. člen
(zmanjšanje bruto porabe v koničnih urah)
(1) V obdobju od 1. januarja
2023 do 31. marca 2023 se bruto poraba v
koničnih urah, glede na konično porabo, ki jo brez upoštevanja učinka ukrepa za
zmanjšanje konične porabe napove sistemski operater, zmanjša za najmanj 5 %.
(2) Konične ure v obdobju iz prejšnjega
odstavka določi sistemski operater in sicer le za delovne dneve. Število
koničnih ur v mesecu je vsaj 10 % vseh ur.
(3) Izvajalec zmanjšanja bruto porabe v
koničnih urah je sistemski operater. Sistemski operater pridobi podatke o
dejanskem odjemu in o skupnem zmanjšanju odjema na distribuciskem sistemu od
distribucijskega operaterja in od upravljalcev zaprtih distribucijskih
sistemov.
(4) Sistemski operater aktivira pogodbe za
zmanjšanje porabe v času koničnih ur. Sistemski operater aktivira toliko pogodb,
kolikor je potrebno za doseganje zmanjšanja porabe v času koničnih ur za vsaj 5
%, in sicer najprej cenejše pogodbe. Za izvedeno zmanjšanje se izplača v
ponudbi navedena cena za dejansko doseženo zmanjšanje porabe.
(5) Sistemski operater ponudbe za zmanjšanje
konične porabe pridobi na javnem razpisu za obdobje od 1. januarja 2023 do
31. marca 2023. Na razpisu lahko
sodelujejo trgovci, dobavitelji ali agregatorji in posamezni končni odjemalci s
priključno močjo nad 1 MW. V ponudbi dobaviteljev, trgovcev ali agregatorjev je
lahko vključeno katerokoli primopredajno mesto, ne glede na priključno moč.
5. člen
(zagotavljanje sredstev)
Sredstva za
izplačila za zmanjšanje porabe električne energije v urah koničnih obremenitev
iz prejšnjega člena se zagotavljajo iz sredstev, pridobljenih iz omejitve
tržnih prihodkov iz 11. člena tega zakona in proračuna Republike
Slovenije. Sredstva iz prejšnjega stavka so prihodek sistemskega operaterja in
jih zagotovi ministrstvo, pristojno za energijo. Sistemski operater v ta namen
sklene z ministrstvom, pristojnim za energijo, pogodbo, s katero se določijo
namen, način in vir financiranja nalog, sredstva za izvajanje teh nalog in
pogoji opravljanja nalog. Sistemski operater mora voditi ločene računovodske obračune
in evidence o sredstvih za
izvajanje nalog iz tega odstavka.
III. UKREPI ZA POVEČANJE PROIZVODNJE ENERGIJE IZ OBNOVLJIVIH
VIROV ENERGIJE
6. člen
(pomoč za pospeševanje uvajanja energije
iz obnovljivih virov in shranjevanja)
(1) Za
pospeševanje uvajanja energije iz obnovljivih virov in njenega shranjevanja se
v skladu s Sporočilom Komisije Začasni okvir za krizne razmere in prehod za
ukrepe državne pomoči v podporo gospodarstvu po agresiji Rusije proti Ukrajini
2023/C 101/03 (UL C št. 101 z dne 17. 3. 2023, str. 3) dodeljuje
pomoč v obliki neposrednih nepovratnih sredstev za investicije v nove
proizvodne naprave iz obnovljivih virov energije za proizvodnjo električne
energije in toplote ter za hranilnike električne energije in toplote v
kombinaciji s proizvodnjo energije.
(2) Ne glede na drugi odstavek 18. člena Zakona o spodbujanju rabe obnovljivih
virov energije (Uradni list RS, št. 121/21, 189/21 in 121/22 – ZUOKPOE) je
dodeljevanje pomoči iz prvega odstavka tega člena del dejavnosti centra za
podpore.
(3) Javne pozive za dodeljevanje pomoči
izvaja center za podpore, pri čemer se pomoči lahko dodelijo brez konkurenčnega
postopka izbire projektov.
(4) Sredstva za pomoči se ne glede na
četrti odstavek 16. člena Zakona o spodbujanju rabe obnovljivih virov
energije (Uradni list RS, št. 121/21,
189/21 in 121/22 – ZUOKPOE) zagotavljajo iz sredstev za izvajanje podpor centra
za podpore.
(5) Vlada
Republike Slovenije (v nadaljnjem besedilu: vlada) določi način, postopek in
pogoje dodeljevanja pomoči, vrste energetskih tehnologij proizvodnih naprav,
omejitve inštalirane moči za določene proizvodne naprave, vrste upravičencev do
pomoči, intenzivnost in višino pomoči, poročanje ter spremljanje izvajanja
ukrepa.
7. člen
(sprememba vrste podpore)
(1) Proizvajalci električne energije, ki so
vključeni v podporno shemo na podlagi predpisov o podporah električni energiji,
proizvedeni iz obnovljivih virov energije in v soproizvodnji toplote in
električne energije z visokim izkoristkom, lahko izberejo podporo kot
zagotovljen odkup, ne glede na preteklo obdobje od vključitve v podporno shemo.
(2) Proizvajalci električne energije, ki
jim bo vrsta podpore iz obratovalne podpore spremenjena v zagotovljen odkup na
podlagi tega člena, lahko ponovno spremembo podpore v obratovalno podporo
zahtevajo po dveh letih od spremembe v zagotovljen odkup.
8. člen
(referenčna cena električne energije in
lesne biomase ter uskladitev referenčnih stroškov)
(1) Referenčna cena električne energije, ki
se uporabi za določitev obratovalnih podpor za proizvodne naprave, ki so
vključene v podporno shemo, za leto 2023 znaša 180 eurov na MWh.
(2) Referenčna cena lesne biomase, ki se
uporabi za določitev referenčnih stroškov, ne glede na predpis, ki določa
pravila za pripravo napovedi položaja proizvodnih naprav na obnovljive vire
energije in v soproizvodnji toplote in električne energije z visokim
izkoristkom na trgu z električno energijo, za leto 2023 znaša 74,02 eurov na
tono.
(3) Spremenljivi del referenčnih stroškov
električne energije, proizvedene iz lesne biomase, se proizvajalcem, ki so
vključeni v podporno shemo in jim je v odločbah o dodelitvi podpore
spremenljivi del cene električne energije določen na podlagi spremenljivega
dela referenčnih stroškov leta 2016, uskladi z indeksom spremembe referenčne
cene lesne biomase leta 2023 glede na leto 2016.
IV. UKREP KONTROLE CEN ENERGIJE IN ENERGENTOV
9. člen
(regulacija cene toplote iz daljinskega
ogrevanja)
Ne glede na določbe o oblikovanju cen
toplote iz 8. in 23. člena Zakona o oskrbi s toploto iz distribucijskih
sistemov (Uradni list RS, št. 44/22)
lahko vlada, če pride do nesorazmernega dviga cen energentov, določi, da se
cena toplote iz daljinskega ogrevanja ali dodatki k tarifnim postavkam
oblikujejo tako, da ne bo presežen določen nivo tarifne postavke ali dela
tarifne postavke za posamezno tarifno skupino ali skupino odjemalcev.
10. člen
(subvencija za nakup lesnih peletov)
(1) Upravičenec ali upravičenka (v
nadaljnjem besedilu: upravičenec) do subvencij za nakup lesnih peletov (v
nadaljnjem besedilu: subvencija) po tem zakonu je fizična oseba, ki razpolaga z
vgrajeno kurilno napravo za običajne potrebe oskrbe s toplotno energijo svojega
gospodinjstva in pri tem kot gorivo uporablja lesne pelete ter je v obdobju od
1. septembra 2022 do 31. decembra
2022 opravil nakup peletov za ogrevanje svojega gospodinjstva.
(2) Upravičenec je za eno vgrajeno kurilno
napravo upravičen do subvencije za nakup največ pet ton peletov.
(3) Subvencija znaša 100 eurov za eno tono
peletov.
(4) Upravičenec subvencijo uveljavlja z
vlogo, ki jo predloži preko posebne spletne aplikacije pri centru za podpore na
podlagi vnosa naslednjih podatkov:
-       
datuma nakupa,
-       
datuma dobave,
-       
količine,
-       
prodajne cene in
-       
naziva ter matične ali davčne številke
prodajalca.
(5) Vlogi iz prejšnjega odstavka
upravičenec priloži veljaven račun, izdan v obdobju od 1. septembra 2022 do 31. decembra
2022 na območju Evropske unije, potrdilo o plačilu računa ter dokazilo o
vgrajeni kurilni napravi na pelete. Originalna dokazila mora upravičenec
hraniti še pet let od izplačila subvencije.
(6) Vlada določi način izplačila,
podrobnejše pogoje glede dokazil in izplačil upravičencem ter podrobnejšo
vsebino spletne aplikacije za uveljavljanje subvencije.
(7) Ne glede na drugi odstavek 18. člena Zakona o spodbujanju rabe obnovljivih
virov energije (Uradni list RS, št. 121/21, 189/21 in 121/22 – ZUOKPOE) je
dodeljevanje subvencije, vzpostavitev in vodenje spletne aplikacije za
uveljavljanje subvencije, del dejavnosti centra za podpore.
(8) Ne glede na 20. člen
Zakona o dohodnini (Uradni list RS, št. 13/11
– uradno prečiščeno besedilo, 9/12 – odl. US, 24/12, 30/12, 40/12 – ZUJF,
75/12, 94/12, 52/13 – odl. US, 96/13, 29/14 – odl. US, 50/14, 23/15, 55/15,
63/16, 69/17, 21/19, 28/19, 66/19, 39/22 in 132/22 – odl. US) je subvencija za
nakup lesnih peletov oproščena plačila dohodnine.
(9) Sredstva za subvencije se ne glede na
četrti odstavek 16. člena Zakona o spodbujanju rabe obnovljivih virov
energije (Uradni list RS, št. 121/21,
189/21 in 121/22 – ZUOKPOE) zagotavljajo iz sredstev za podpore.
(10) Če se v postopku nadzora dokazil
ugotovi, da je upravičenec za pridobitev subvencije navedel nepravilne ali
neresnične podatke, mora znesek subvencije na podlagi odločbe vrniti skupaj z
zamudnimi obrestmi po zakonu, ki ureja predpisano obrestno mero zamudnih
obresti, ki tečejo od dneva poteka roka za vračilo prejete pomoči do dneva
vračila.
V. PRISPEVKI OD PRESEŽNIH TRŽNIH PRIHODKOV IN SOLIDARNOSTNI
PRISPEVEK
11. člen
(omejitev presežnih tržnih prihodkov)
(1) Tržni prihodki od prodaje
električne energije, proizvedene v Republiki Sloveniji iz virov energije iz
prvega odstavka 12. člena tega zakona, za obdobje dobave od
1. decembra 2022 do 30. junija 2023, ki presegajo 160 eurov na MWh (v
nadaljnjem besedilu: preseženi tržni prihodki), so prihodki proračuna Republike
Slovenije. Zavezanci za plačilo presežnih tržnih prihodkov so proizvajalci
električne energije, pri katerih je vsota skupne instalirane moči proizvodnih
naprav iz virov iz prvega odstavka 12. člena tega zakona večja od 100 kW.
(2) Ne glede na določbo prejšnjega
odstavka presežni tržni prihodki od prodaje električne energije, proizvedene iz
lignita, izkopanega v Republiki Sloveniji, pripadajo proračunu Republike
Slovenije le, če presegajo ceno iz prejšnjega odstavka v višini 230 eurov na
MWh.
(3) Iz obveznosti plačila presežnega
tržnega prihodka se izvzameta električna energija, proizvedena iz virov
energije iz prvega odstavka 12. člena tega zakona, prodana na izravnalnem
trgu, na trgu sistemskih storitev in po pogodbah o prerazporejanju električne
energije za potrebe sistemskega operaterja, ter električna energija,
proizvedena iz naftnih derivatov, če je obratovalni čas proizvodne naprave manj
kot 500 ur na proizvodno enoto na letni ravni pri obratovanju na naftne
derivate, in je priključena na 110 kV omrežje.
(4) Iz obveznosti plačila presežnega
tržnega prihodka se izvzame električna energija, proizvedena iz virov energije
iz prvega odstavka 12. člena tega zakona v napravah ali objektih, ki so v
neposredni lasti proizvajalcev, ki so hkrati trgovci ali dobavitelji, in
katerih prihodki na MWh proizvedene električne energije so že omejeni zaradi
državnih ukrepov uvedbe najvišje dovoljene drobnoprodajne cene električne
energije in hkrati ukrepov z učinkom nadomestila škode po 18. členu tega
zakona v obdobju od 1. januarja 2023 do 30. junija 2023.
12. člen
(določitev proizvodnih naprav, za katere
velja omejitev tržnih prihodkov)
(1) Omejitev
presežnih tržnih prihodkov velja za prodano električno energijo iz naslednjih
virov energije:
a)     vetra;
b)     sonca;
c)     geotermalne energije;
č)    vode, razen iz črpalnih hidroelektrarn;
d)     biomase (trdna ali plinasta biomasna goriva), razen biometana;
e)     odpadkov;
f)      jedrske energije;
g)     v Republiki Sloveniji izkopanega lignita;
h)     surove nafte in naftnih derivatov;
i)       šote.
(2) Omejitev
presežnih tržnih prihodkov ne velja za prodajo električne energije, proizvedene
iz naslednjih virov energije, ali proizvodnih naprav:
a)     zemeljskega plina;
b)     demonstracijskih naprav;
c)     proizvodnih naprav, ki prejemajo podporo v obliki zagotovljenega
odkupa;
č)    uvoženega premoga.
13. člen
(odločba o izjemi pri omejevanju presežnih
tržnih prihodkov)
(1) Zavezanec iz 11. člena tega
zakona, katerega stroškovna cena električne energije iz določenega vira
energije presega najvišjo dovoljeno ceno iz 11. člena tega zakona, lahko
pošlje vlogo z ustreznimi dokazili na Agencijo za energijo (v nadaljnjem
besedilu: agencija), da ugotovi, ali z omejenimi prihodki na podlagi tega
zakona, ob upoštevanju tudi drugih prihodkov v zvezi s proizvodno napravo,
lahko pokriva vse stroške proizvodnje iz tega vira energije.
(2) Če agencija ugodi vlogi, izda
zavezancu odločbo o izjemi pri omejevanju presežnih tržnih prihodkov, v kateri
določi novo najvišjo ceno, ki zagotovi pokritje stroškovne cene električne
energije, proizvedene iz vira energije, za katerega je bila poslana vloga iz
prejšnjega odstavka, na podlagi katere mora zavezanec ugotavljati presežne
tržne prihodke.
14. člen
(postopek ugotavljanja višine presežnih
tržnih prihodkov in nadzor)
(1) Agencija po uradni dolžnosti
ugotavlja višino presežnih tržnih prihodkov zavezancev in izdaja odločbe o
obveznosti plačila presežnega tržnega prihodka.
(2) Elektrooperaterji na podlagi
podatkov o priključenih proizvodnih napravah ali objektih vzpostavijo sezname
zavezancev in jih obvestijo, da so zavezanci za plačilo presežnih tržnih
prihodkov. Elektrooperaterji merijo v omrežje oddano energijo na posameznih
merilnih točkah zavezancev za celotno obdobje izvajanja ukrepa, in ta podatek
do 10. julija 2023 sporočijo agenciji.
(3) Zavezanci vodijo seznam prodane in
dobavljene električne energije za dobave od 1. decembra 2022 do
30. junija 2023 iz 11. člena tega zakona. Iz seznama morajo biti
razvidni vsaj podatki o vseh posameznih prihodkih od prodaje električne
energije zavezanca, vključno z doseženo prodajno ceno, količino prodane električne
energije po posamezni proizvodni napravi, ločeno za vire energije iz prvega in
drugega odstavka 12. člena tega zakona ter za vire energije, za katere je
bila podana vloga iz 13. člena tega zakona, ter podatki o količinah
električne energije, ki je izvzeta iz obveznosti plačila presežnega tržnega prihodka
skladno s tretjim odstavkom 11. člena tega zakona. Če zavezanec nima
dokumentov, ki neposredno izkazujejo prodajne cene in količine prodane
električne energije ločeno za proizvodne vire, zavezanec v seznam vključi
matematični model, s katerim po različnih proizvodnih virih izkazuje izračunane
prodajne cene in količine.
(4) Po koncu obdobja iz prvega
odstavka 11. člena tega zakona zavezanci v dveh mesecih pošljejo agenciji
svoj izračun presežnih prihodkov, skupaj s seznamom iz prejšnjega odstavka, na
obrazcu, ki ga agencija objavi na spletni strani. Če so podatki nepopolni,
agencija v dvajsetih dneh po prejemu zahteva njihovo dopolnitev. Na zahtevo
agencije morajo zavezanci v desetih delovnih dneh predložiti dodatna zahtevana
dokazila oziroma seznam dopolniti. Agencija izda zavezancem odločbe o
obveznosti plačila presežnih tržnih prihodkov v treh mesecih po prejemu
popolnih izračunov in seznamov. Pri izdaji odločbe agencija upošteva povprečno
doseženo prodajno ceno posameznega zavezanca za vso prodano električno energijo,
ki je zajeta v omejitev presežnih tržnih prihodkov. Zavezanci v desetih dneh od
prejema odločbe znesek nakažejo v proračun Republike Slovenije. Zavezanec lahko
zaradi poznejših sprememb podatkov o prodajnih cenah in količinah prodane
električne energije, ki se nanašajo na obdobje iz prvega odstavka
11. člena tega zakona, podatke naknadno predloži agenciji. Če zavezanec do
vključno 30. aprila 2024 zaradi poznejših sprememb prvotno posredovanih
podatkov agenciji pošlje dopolnjeni izračun presežnih prihodkov, skupaj z
dopolnjenim seznamom iz prejšnjega odstavka, agencija tako dopolnjene podatke
obravnava ob smiselni uporabi določb tega odstavka in zavezancu izda odločbo.
(5) O pritožbi zoper odločbo iz
prejšnjega odstavka odloča ministrstvo, pristojno za energijo.
(6) Zavezanci morajo na poziv
agencije, ministrstva, pristojnega za energijo, ali inšpekcije, pristojne za
energijo, predložiti dokazila iz devetega odstavka tega člena, s katerimi
utemeljujejo postavke, na podlagi katerih se izračunajo presežni tržni
prihodki.
(7) Računovodske izkaze, knjigovodske
listine in drugo dokumentacijo morajo zavezanci hraniti toliko časa in na
način, kot je določeno z zakonom, ki ureja vodenje poslovnih knjig ter izdelavo
letnih poročil za proračun in proračunske uporabnike ter za pravne osebe
javnega in zasebnega prava.
(8) Odgovornost za pravilnost izračuna
in verodostojnost predloženih seznamov, ki jih zahtevajo agencija, ministrstvo,
pristojno za energijo, ali inšpekcija, pristojna za energijo, nosijo zavezanci,
kar zagotavlja odgovorna oseba, pooblaščena za zastopanje družbe, s podpisom
obrazca iz četrtega odstavka tega člena.
(9) Kot dokazila se štejejo zlasti:
-       
za sklenjene posle: konfirmacija, pogodba,
račun, druga ustrezna listina, če je iz teh dokumentov jasno razvidna cena
električne energije in obdobje dobave, pri čemer mora iz dokazil izhajati
pokritje količin proizvodnje;
-       
za količine električne energije: podatki
elektrooperaterjev.
(10) Agencija in ministrstvo,
pristojno za energijo, lahko zahtevata vpogled v pogodbe družb, ki od
zavezancev energijo kupujejo.
15. člen
(solidarnostni prispevek)
(1) Solidarnostni prispevek plačujejo
zavezanci za davek od dohodkov pravnih oseb po zakonu, ki ureja davek od
dohodkov pravnih oseb, in v Republiki Sloveniji izvajajo dejavnosti na področju
pridobivanja in predelave surove nafte, zemeljskega plina ter premoga (v
nadaljnjem besedilu: zavezanec za solidarnostni prispevek).
(2) Osnova za izračun solidarnostnega
prispevka je razlika med obdavčljivim dobičkom, ki ga je zavezanec za
solidarnostni prispevek dosegel v posameznem davčnem obdobju, za katerega se
plačuje solidarnostni prispevek, in povprečnim obdavčljivim dobičkom, ki ga je
zavezanec za solidarnostni prispevek dosegel v štirih zaporednih davčnih
obdobjih, ki se začnejo 1. januarja 2018
ali pozneje, zvišanim za 20 %.
(3) Obdavčljivi dobiček iz prejšnjega
odstavka je enak osnovi za davek, ugotovljeni po zakonu, ki ureja davek od
odhodkov pravnih oseb, pred upoštevanjem zmanjšanja davčne osnove zaradi
uveljavljanja davčnih olajšav in pokrivanja izgube.
(4) Če zavezanec za solidarnostni prispevek
v posameznem davčnem obdobju, ki se upošteva za izračun povprečnega
obdavčljivega dobička, ne dosega pozitivnega obdavčljivega dobička,
ugotovljenega po prejšnjem odstavku, se šteje, da je ta enak nič. Povprečni
obdavčljivi dobiček se izračuna kot seštevek pozitivnih obdavčljivih dobičkov
deljen s številom davčnih obdobij s pozitivnim obdavčljivim dobičkom.
(5) Solidarnostni prispevek se plačuje za
davčni obdobji, ki se začneta 1. januarja
2022 ali pozneje in 1. januarja 2023 ali
pozneje.
(6) Stopnja za izračun solidarnostnega
prispevka je 80 % od osnove iz drugega odstavka tega člena.
(7) Obliko in način predložitve obračuna
solidarnostnega prispevka predpiše minister, pristojen za finance. Obračun
solidarnostnega prispevka se predloži v rokih za predložitev obračuna davka od
dohodkov pravnih oseb. Solidarnostni prispevek se plača v 30 dneh od
predložitve obračuna.
(8) Če ni s tem zakonom drugače določeno,
se glede postopka pobiranja solidarnostnega prispevka uporablja zakon, ki ureja
davčni postopek.
(9) Solidarnostni prispevek po tem zakonu
je prihodek državnega proračuna.
VI. PORABA PRESEŽNIH PRIHODKOV
16. člen
(poraba presežnih tržnih prihodkov
proizvajalcev električne energije)
Sredstva, zbrana na podlagi 11. člena tega zakona, se namenjajo za
financiranje ukrepov v podporo končnim odjemalcem električne energije, s
katerimi se blažijo vplivi visokih cen električne energije, pri čemer ne smejo
spodbujati končnih odjemalcev električne energije k večji porabi električne
energije, in sicer:
-       
finančna nadomestila za zmanjšanje odjema v
koničnih urah na podlagi 4. člena tega
zakona;
-       
finančna pomoč ranljivim skupinam odjemalcev
električne energije;
-       
nadomestila dobaviteljem, ki morajo odjemalcem
dobavljati električno energijo in plin po regulirani ceni, ki ne pokriva
stroškov nabave te energije;
-       
znižanje visokih stroškov nakupa električne
energije za končne odjemalce električne energije za omejeno količino porabljene
električne energije;
-       
spodbujanje naložb končnih odjemalcev
električne energije v tehnologije za zniževanje emisij toplogrednih plinov,
izrabo obnovljivih virov energije in zviševanje energetske učinkovitosti.
17. člen
(presežni prihodki od prezasedenosti)
(1) Presežni prihodki od prezasedenosti iz
9. člena Uredbe 2022/1854/EU se lahko
uporabijo le za pokrivanje upravičenih stroškov na prenosnem in distribucijskem
omrežju in za znižanje omrežnine končnim uporabnikom. Upoštevajo se prihodki iz
leta 2022 in 2023. Če ta ukrep ne zadošča za pokrivanje vseh upravičenih
stroškov prenosnega in distribucijskega sistema, se lahko za ta namen uporabijo
tudi presežni tržni prihodki in druga ustrezna sredstva.
(2) Če distribucijski operater ugotovi, da
posluje s primanjkljajem omrežnine, o tem obvesti sistemskega operaterja in
agencijo. Sistemski operater pri porabi presežnih prihodkov od prezasedenosti
te nameni tudi za pokrivanje primanjkljaja omrežnine distribucijskega
operaterja.
18. člen
(nadomestilo dobaviteljem, ki energijo
prodajajo po regulirani ceni)
(1) Če vlada določi najvišjo ceno
električne energije, plina ali toplote iz sistema daljinskega ogrevanja, lahko
vlada dobaviteljem oziroma distributerjem toplote, ki bi jim ta ukrep povzročil
občutno škodo, določi primerno finančno nadomestilo ali drug ukrep z učinkom
primernega nadomestila škode.
(2) Vlada z uredbo predpiše način določitve
nadomestila in drugega ukrepa, pogoje in merila za upravičenost do nadomestila
oziroma drugega ukrepa, način izplačila nadomestila, organ, ki nadomestilo
izplačuje, in vir sredstev.
VII. DRUGI UKREPI
19. člen
(omejitve pri opravljanju dejavnosti
dobave na maloprodajnem trgu električne energije in plina)
(1) Dobavitelj električne energije ali
plina končnim odjemalcem, ki mu je v obdobju od 1. januarja
2021 do 31. decembra 2023 prenehalo
članstvo v bilančni shemi, ali s tem dobaviteljem povezana družba ali družba, v
kateri ima večinski delež ista pravna ali fizična oseba kot v tem dobavitelju,
ne more postati član bilančne sheme.
(2) Izpolnjenost pogoja iz prejšnjega
odstavka preveri operater trga za električno energijo ali operater prenosnega
sistema plina pred sklenitvijo bilančne pogodbe ali pogodbe o izravnavi.
(3) Dobavitelj električne energije ali
plina, ki je v obdobju od 1. januarja
2021 do 31. decembra 2023 prenehal z
dobavo končnim odjemalcem električne energije ali plina, vendar je ostal član
bilančne sheme, pri elektrooperaterju ali operaterju prenosnega sistema plina
ne more registrirati novih pogodb o dobavi električne energije ali plina končnim
odjemalcem.
(4) Ta člen ne velja za dobavitelje, ki:
-       
ob izstopu iz bilančne sheme izvedejo prenos
sklenjenih pogodb o dobavi na drugega dobavitelja ali
-       
izkažejo, da so izstopili iz bilančne sheme ali
prenehali z dobavo končnim odjemalcem iz razloga insolventnosti oziroma
nelikvidnosti ali, da bi to preprečili, pri čemer mora to potrditi agencija.
20. člen
(prenos odjemalcev drugemu dobavitelju)
Vlada lahko v primerih, ko se dobavitelj
električne energije ali plina umakne s trga ali ga s trga izloči organizator
trga, in bi tak umik ali izločitev povzročil resna tveganja za motnje v oskrbi
odjemalcev dobavitelja, dotedanje odjemalce dodeli enemu ali več novim
dobaviteljem električne energije ali plina izmed preostalih dobaviteljev, ki
delujejo na trgu.
21. člen
(nakup električne energije in plina)
Za javna naročila
za nabavo električne energije ali plina se Zakon o javnem naročanju (Uradni
list RS, št. 91/15, 14/18, 121/21, 10/22, 74/22 – odl. US in 100/22 –
ZNUZSZS) ne uporablja, če vrednost javnega naročila ne presega vrednosti, od
katerih dalje je potrebna objava v Uradnem listu Evropske unije. V primeru teh
naročil naročnik upošteva drugi odstavek 21. člena Zakona o javnem
naročanju (Uradni list RS, št. 91/15, 14/18, 121/21, 10/22, 74/22 – odl.
US in 100/22
– ZNUZSZS).
22. člen
(odstopanje od zahtev in pogojev iz
okoljevarstvenih dovoljenj)
Minister po pridobitvi mnenja sistemskega
operaterja s sklepom določi kurilne naprave s skupno vhodno toplotno močjo 50
MW ali več, za obratovanje katerih se, ne glede na predpise, ki urejajo varstvo
okolja, za obdobje, ki ga minister določi s sklepom, v obdobju od 1. januarja do 30. aprila
2023 ne uporabljajo zahteve in pogoji iz okoljevarstvenih dovoljenj glede
določene vrste goriva, parametrov njegove kakovosti, omejitve glede števila ur
obratovanja za posamezno vrsto goriva ter s tem povezanih mejnih vrednosti
emisij ter obveznosti glede izvajanja obratovalnega monitoringa.
23. člen
(izgube)
(1) Zaradi preprečitve dviga omrežnine za
prenosni in distribucijski sistem za leto 2023 glede na leto 2022 lahko
agencija, ne glede na določbo drugega odstavka 109. člena
Zakona o oskrbi z električno energijo (Uradni list RS, št. 172/21), pri določitvi regulativnega okvira
določi načrtovan primanjkljaj omrežnine.
(2) Ne glede na določbo šestega odstavka
113. člena Zakona o oskrbi z električno
energijo (Uradni list RS, št. 172/21)
agencija pri določitvi tarifnih postavk po 1. januarju
2024 ne upošteva primanjkljaja omrežnine leta 2023, ki se bo ugotovil po
preteku leta 2023 in bo nastal zaradi ohranjanja tarifnih postavk omrežnine na
nivoju leta 2022.
VIII. NADZOR
24. člen
(nadzor)
(1) Nadzor nad izvajanjem tega zakona
opravlja inšpekcija, pristojna za energijo.
(2) Ne glede na
prvi odstavek tega člena opravlja nadzor nad izvajanjem določb 15. člena tega zakona Finančna uprava Republike
Slovenije.
IX. KAZENSKE DOLOČBE
25. člen
(prekrški v zvezi z omejitvijo presežnih
tržnih prihodkov)
(1) Z globo 10 % letnega prometa
v predhodnem poslovnem letu se za prekršek kaznuje pravna oseba, ki se po
zakonu, ki ureja gospodarske družbe, šteje za veliko gospodarsko družbo, če:
1.     
seznam iz tretjega odstavka 14. člena tega
zakona ne vsebuje vseh podatkov,
2.     
v nasprotju s četrtim odstavkom 14. člena
tega zakona agenciji v roku ne pošlje za vse svoje proizvodne naprave oziroma
za vse sklenjene posle izračuna presežnih prihodkov,
3.     
v nasprotju s četrtim odstavkom 14. člena
tega zakona na poziv agencije v roku ne dopolni podatkov v seznamu ali
4.     
v nasprotju s četrtim odstavkom 14. člena
tega zakona v proračun Republike Slovenije ne nakaže presežnih tržnih
prihodkov.
(2) Če letnega prometa v predhodnem
poslovnem letu iz prejšnjega odstavka ni mogoče določiti, se za prekršek iz
prejšnjega odstavka pravna oseba, ki se po zakonu, ki ureja gospodarske družbe,
šteje za veliko gospodarsko družbo, kaznuje z globo od 30.000 do 500.000 eurov.
(3) Z globo od 15.000 do 250.000 eurov
se za prekršek iz prvega odstavka tega člena kaznuje pravna oseba, ki se po
zakonu, ki ureja gospodarske družbe, šteje za srednjo gospodarsko družbo.
(4) Z globo od 10.000 do 150.000 eurov
se za prekršek iz prvega odstavka tega člena kaznuje pravna oseba, ki ni pravna
oseba iz prvega in tretjega odstavka tega člena.
(5) Z globo od 5.000 do 150.000 eurov
se za prekršek iz prvega odstavka tega člena kaznuje samostojni podjetnik
posameznik ali posameznik, ki samostojno opravlja dejavnost.
(6) Z globo od 4.000 do 10.000 eurov
se za prekršek iz prvega odstavka tega člena kaznuje odgovorna oseba pravne
osebe, samostojnega podjetnika posameznika oziroma posameznika, ki samostojno
opravlja dejavnost.
26. člen
(prekrška v zvezi s solidarnostnim
prispevkom)
(1) Z globo od 1.200 do 15.000 eurov se
kaznuje za prekršek pravna oseba, če:
1.     
v nasprotju s petim odstavkom 15. člena tega zakona ne predloži obračuna solidarnostnega
prispevka za davčno obdobje, ki se začne 1. januarja
2022 ali pozneje, oziroma za davčno obdobje, ki se začne 1. januarja 2023 ali pozneje;
2.     
obračuna solidarnostnega prispevka ne predloži
na način ali v roku iz sedmega odstavka 15. člena
tega zakona.
(2) Z globo od 3.200 do 30.000 eurov se za
prekršek iz prejšnjega odstavka kaznuje pravna oseba, ki se po zakonu, ki ureja
gospodarske družbe, šteje za srednjo ali veliko gospodarsko družbo.
(3) Z globo od 600 do 4.000 eurov se za
prekršek iz prvega odstavka tega člena kaznuje tudi odgovorna oseba pravne
osebe, če pa se pravna oseba po zakonu, ki ureja gospodarske družbe, šteje za
srednjo ali veliko gospodarsko družbo, pa se odgovorna oseba pravne osebe
kaznuje z globo od 800 do 4.000 eurov.
27. člen
(višina globe v hitrem prekrškovnem
postopku)
Za prekrške iz tega zakona se sme v hitrem
postopku izreči globa tudi v znesku, ki je višji od najnižje predpisane globe,
določene s tem zakonom.

Zakon o nujnem posredovanju za obravnavo
visokih cen energije – ZNPOVCE (Uradni list RS, št. 158/22) vsebuje naslednje prehodne in
končne določbe:
»X. PREHODNE IN KONČNE DOLOČBE
28. člen
(izdaja
podzakonskih predpisov)
Minister, pristojen za finance, izda
predpis iz sedmega odstavka 15. člena
tega zakona v treh mesecih po uveljavitvi tega zakona.
29. člen
(vzpostavitev
spletne aplikacije)
Center za podpore vzpostavi spletno
aplikacijo iz četrtega odstavka 10. člena
tega zakona v enem mesecu po uveljavitvi tega zakona.
30. člen
(začetek in
prenehanje veljavnosti)
Ta zakon začne veljati naslednji dan po
objavi v Uradnem listu Republike Slovenije in velja do 31. decembra 2023, razen 19. člen tega zakona, ki velja do 31. decembra 2028.«.

Zakon o spremembah Zakona o nujnem
posredovanju za obravnavo visokih cen energije – ZNPOVCE-A (Uradni list RS, št.
49/23) vsebuje naslednji prehodni in
končno določbo:
»PREHODNI IN KONČNA DOLOČBA
8. člen
(seznami
zavezancev za plačilo presežnih tržnih prihodkov)
Elektrooperaterji sezname iz drugega
odstavka 14. člena zakona v dveh tednih od dneva uveljavitve tega zakona
pošljejo agenciji, ki celotni seznam zavezancev objavi na spletni strani.
9. člen
(obrazci za
sporočanje zavezancev)
Agencija na spletni strani objavi obrazec
za sporočanje izračuna in seznama iz četrtega odstavka 14. člena zakona
najpozneje do 31. maja 2023.
10. člen
(začetek
veljavnosti)
Ta zakon začne veljati naslednji dan po objavi
v Uradnem listu Republike Slovenije.«.