SPLOŠNE DOLOČBE
1. člen
(1) Ta zakon ureja lastninjenje nepremičnin v družbeni
lastnini, na katerih ima pravico uporabe Zveza sindikatov Slovenije, Zveza
svobodnih sindikatov Slovenije oziroma njune občinske ali območne organizacije.
(2) Nepremičnine, na katerih imajo pravico uporabe Zveza
sindikatov Slovenije, Zveza svobodnih sindikatov Slovenije oziroma njune
občinske ali območne organizacije, so določene v »Sporazumu o delitvi
nepremičnin v družbeni lasti z vknjiženo pravico uporabe nekdanje Zveze
sindikatov Slovenije oziroma sedanje Zveze svobodnih sindikatov Slovenije in
območnih organizacij ZSSS«, ki so ga pooblaščeni predstavniki sindikalnih
central podpisali 20. novembra 2006, »Aneksu št. 1« k temu sporazumu, ki so ga
pooblaščeni predstavniki sindikalnih central podpisali 8. decembra 2006 in
»Aneksu št. 2« k navedenemu sporazumu, ki so ga pooblaščeni predstavniki podpisali
v obdobju od 9. 3. 2007 do 22. 3. 2007 (v nadaljnjem besedilu: Sporazum) in v
Prilogi I k temu zakonu, ki je njegov sestavni del (v nadaljnjem besedilu:
nepremično sindikalno premoženje).
LASTNINJENJE NEPREMIČNEGA SINDIKALNEGA PREMOŽENJA
2. člen
(1) Pravica uporabe na nepremičnem sindikalnem premoženju se
z dnem uveljavitve tega zakona preoblikuje v lastninsko pravico. 
(2) Lastninsko pravico na nepremičnem sindikalnem premoženju
pridobijo upravičenci iz tega zakona.
3. člen
(1) Upravičenci za pridobitev lastninske pravice iz
prejšnjega člena so sindikalne konfederacije oziroma zveze, reprezentativne za
območje države, iz drugega odstavka tega člena (v nadaljnjem besedilu:
sindikalne centrale) in druge sindikalne organizacije. 
(2) Sindikalne centrale so: 
-       
Neodvisnost KNSS; 
-       
Konfederacija sindikatov Pergam; 
-       
Konfederacija sindikatov 90; 
-       
Konfederacija sindikatov javnega sektorja; 
-       
Slovenska zveza sindikatov Alternativa; 
-       
Zveza delavskih sindikatov Slovenije Solidarnost in 
-       
Zveza svobodnih sindikatov Slovenije. 
(3) Druge sindikalne organizacije so sindikati
reprezentativni v dejavnosti oziroma v poklicu na ravni države, ki niso
povezani oziroma člani nobene od sindikalnih central. 
(4) V skladu s pogoji iz Sporazuma je upravičenec za
pridobitev lastninske pravice tudi Svet gorenjskih sindikatov.
4. člen
(1) Nepremično sindikalno premoženje iz Priloge I se med
sindikalne centrale deli v obsegu in na način, kot ga določa Sporazum. 
(2) Določitev imetnika lastninske pravice oziroma solastnine
odgovarja obsegu pravice uporabe in je v tem delu podlaga za vpis lastninske
pravice oziroma solastnine v zemljiško knjigo.
5. člen
(1) Druge sindikalne organizacije pridobijo lastninsko
pravico na nepremičnem sindikalnem premoženju, ki je navedeno v Prilogi I tega
zakona, v obsegu kot ga določa Sporazum ter na način kot ga določa ta zakon. 
(2) Druge sindikalne organizacije, ki izpolnjujejo pogoje iz
tretjega odstavka 3. člena tega zakona vložijo pri ministrstvu, pristojnem za
javno upravo, zahtevo za udeležbo pri lastninjenju nepremičnega sindikalnega
premoženja v roku treh mesecev od uveljavitve tega zakona. 
(3) Ministrstvo, pristojno za javno upravo, v roku 15 dni po
poteku roka iz prejšnjega odstavka izda ugotovitvene odločbe o upravičenosti
drugih sindikalnih organizacij za sodelovanje pri lastninjenju nepremičnega
sindikalnega premoženja.
6. člen
(1) Po pravnomočnosti vseh ugotovitvenih odločb iz prejšnjega
člena, druge sindikalne organizacije v roku šestih mesecev sklenejo dogovor o
načinu delitve tistega nepremičnega sindikalnega premoženja iz Priloge I tega
zakona, ki v skladu s Sporazumom pripada drugim sindikalnim organizacijam.
Dogovor mora vsebovati zemljiškoknjižno oznako nepremičnin in je podlaga za
vpis lastninske pravice v zemljiško knjigo. 
(2) Če druge sindikalne organizacije ne sklenejo dogovora o
načinu delitve nepremičnega sindikalnega premoženja v roku iz prejšnjega
odstavka, ministrstvo, pristojno za javno upravo, izvrši prodajo nepremičnega
sindikalnega premoženja iz prvega odstavka tega člena. 
(3) Za prodajo nepremičnega premoženja iz prejšnjega odstavka
se smiselno uporabijo določbe Stvarnopravnega zakonika (Uradni list RS, št.
87/02) o prodaji stvari v solastnini. Kupnina, zmanjšana za stroške prodaje, se
v enakih delih razdeli med druge sindikalne organizacije.
7. člen
Če nobena druga sindikalna organizacija ne vloži zahteve po
tem zakonu ali ne izpolnjuje pogojev iz tretjega odstavka 3. člena tega zakona,
se za nepremično sindikalno premoženje iz prvega odstavka prejšnjega člena
uporabljajo pravila tega zakona, ki se uporabljajo za nepremičnine iz 8. člena
tega zakona.
DRUGE DOLOČBE
8. člen
Če imajo Zveza sindikatov Slovenije, Zveza svobodnih
sindikatov Slovenije oziroma njune občinske ali območne organizacije pravico
uporabe na katerikoli nepremičnini v družbeni lasti, ki ni vpisana v Prilogi I
tega zakona, pridobijo na tej nepremičnini sindikalne centrale solastnino v
deležih, kot so določeni v Sporazumu.
9. člen
Sindikalne centrale imajo predkupno pravico pri prodaji
sindikalnega premoženja v primerih, ki jih določa Sporazum.
KONČNE DOLOČBE
10. člen
Upravičenci iz tega zakona se štejejo za pravne naslednike
Zveze sindikatov Slovenije oziroma njenih občinskih organizacij, ki imajo
pravico uporabe na nepremičninah, ki se ne nahajajo na območju Republike
Slovenije in so navedene v Sporazumu.
11. člen
Ta zakon začne veljati petnajsti dan po objavi v Uradnem
listu Republike Slovenije.
Št. 300-01/07-38/1
Ljubljana, dne 11. julija 2007
EPA 1432-IV
Predsednik 
Državnega zbora 
Republike Slovenije 
France Cukjati, dr. med., l.r.

Priloga
I: Premoženje, ki se lastnini po zakonu o lastninjenju nepremičnin v družbeni
lastnini v uporabi Zveze sindikatov Slovenije