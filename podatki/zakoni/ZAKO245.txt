1. člen
Ta zakon določa ustanovitev, pristojnosti, pravice in
obveznosti Slovenskega odškodninskega sklada (v nadaljnjem besedilu: sklad).
2. člen
S tem zakonom se ustanovi sklad, ki je finančna organizacija
za poravnavo obveznosti upravičencem po zakonu o denacionalizaciji, zakonu o
zadrugah in drugih predpisih, ki urejajo denacionalizacijo premoženja (v
nadaljnjem besedilu: upravičenci). Edini ustanovitelj sklada je Republika
Slovenija.
2.a člen
Finančna organizacija iz prejšnjega člena v imenu in za račun
Republike Slovenije izvaja tudi druge naloge, če tako določa poseben zakon, ki
določi tudi način financiranja teh nalog.
3. člen
Sklad je pravna oseba.
Sklad je delniška družba.
Firma sklada je: Slovenski odškodninski sklad, d. d.
Sedež sklada je v Ljubljani.
4. člen
Ustanovitveni kapital sklada znaša 40,000.000 tolarjev in je
razdeljen na delnice.
Ustanovitelj vplača glavnico iz prejšnjega odstavka do
konstituiranja sklada.
Delnice so navadne in se glasijo na ime Republike Slovenije
ter dajejo imetniku pravico do upravljanja družbe, pravico do dividende ter
pravice do izplačila preostanka vrednosti premoženja sklada v primeru njegove
likvidacije. Vprašanja v zvezi z izdajanjem delnic se uredijo v statutu sklada.
5. člen
(prenehal
veljati)
6. člen
Za izpolnjevanje nalog iz 2. člena tega zakona izdaja sklad
obveznice in druge vrednostne papirje ter upravlja in razpolaga z vrednostnimi
papirji in drugimi sredstvi, pridobljenimi v skladu z zakonom. Sklad izroča
obveznice upravičencem na podlagi pravnomočne odločbe.
Sklad prične z izvrševanjem odločb iz prejšnjega odstavka
najkasneje do 1. 1. 1995.
Rok, določen za izvršitev odločbe, ki se glasi na odškodnino,
za katero je zavezanec sklad, ne sme biti krajši od treh in ne daljši od šest
mesecev.
Upravičencem do obveznic sklada, na podlagi 125. člena
stanovanjskega zakona, je sklad dolžan obveznice izročiti v 90 dneh od vložene
zahteve.
7. člen
Za izplačilo obveznic ob zapadlosti, kakor tudi za redno
izplačevanje obresti, jamči sklad s celotnim premoženjem.
Obveznice so nominirane v nemških markah in izplačljive v
polletnih obrokih v 20 letih, z obrestno mero 6%. Obveznice se glase na
prinosnika in so izplačljive v tolarjih.
Sklad zagotovi pogoje za kotacijo izdanih obveznic na borzi
vrednostnih papirjev.
Sklad ne sme posredovati na borzi vrednostnih papirjev in
odkupovati lastnih obveznic, razen če dobi za to posebno dovoljenje ministra,
pristojnega za finance, in če mu to dovoljuje likvidnostni položaj.
7.a člen
Za izdajo in ponudbo obveznic sklada ne velja zakon o trgu
vrednostnih papirjev.
7.b člen
Glavnica izdanih obveznic se mora začeti izplačevati
najkasneje do 1. 1. 2005.
Obresti od izdanih obveznic se pričnejo izplačevati od
31. 12. 1996.
7.c člen
Način ter roke, ki niso opredeljeni s tem zakonom, za
izplačevanje glavnice in obresti, za katere se izdajo obveznice ter druga
vprašanja v zvezi z izdajanjem, izročanjem ter unovčevanjem obveznic in
izvrševanjem odločb, ki se glasijo na odškodnino, za katere je zavezanec sklad,
določi Vlada Republike Slovenije s posebno uredbo, ki jo izda v treh mesecih po
sprejetju tega zakona.
8. člen
Upravičenec lahko zahteva, da mu sklad namesto obveznic
ponudi ustrezno število delnic posameznega podjetja ali več podjetij, s
katerimi razpolaga Republika Slovenija ali sklad.
V primeru iz prejšnjega odstavka mora sklad odgovoriti
upravičencu ali pa mu dostaviti ustrezno ponudbo v 30 dneh od prejema zahteve.
Če upravičenec ponudbo sprejme, sklene s skladom o tem pogodbo.
9. člen
Sredstva za kritje obveznosti sklada iz izdanih obveznic se
oblikujejo na podlagi upravljanja in razpolaganja z vrednostnimi papirji in drugimi
sredstvi, pridobljenimi:
a) 
na podlagi zakona o lastninskem preoblikovanju podjetij;
b) 
iz dela kupnine, pridobljene s prodajo družbenih stanovanjskih hiš in
stanovanj, ter celotna kupnina za prodana podržavljena stanovanja, če
upravičenci po zakonu o denacionalizaciji niso uveljavljali zahtevkov;
c) 
od Sklada kmetijskih zemljišč in gozdov Republike Slovenije;
d) 
iz drugih virov, določenih z zakonom.
10. člen
Celotna kupnina za stanovanja prodana na podlagi
stanovanjskega zakona, ki jo vplačujejo lastniki prejšnjih družbenih stanovanj,
pripada:
-      
10% odškodninskemu skladu,
-      
20% stanovanjskemu skladu,
-      
70% lastnikom družbenih stanovanj in stanovanjskih hiš po stanovanjskem
zakonu.
Zavezanci iz prvega odstavka tega člena so dolžni prijavi za
vpis v sodni register priložiti potrdilo Slovenskega odškodninskega sklada, da
so dajatve po tem zakonu v višini 10% plačane.
11. člen
Sklad kmetijskih zemljišč in gozdov Republike Slovenije
zagotavlja sredstva iz c) točke 9. člena tega zakona:
-      
v višini 10% pogodbenih obveznosti iz naslova kupnin in zakupnin za
kmetijska zemljišča v lasti Republike Slovenije ter
-      
v višini vrednosti kmetijskih zemljišč, za katere bodo izdane priznanice
zamenjane za obveznice Slovenskega odškodninskega sklada.
Obveznost Sklada kmetijskih zemljišč in gozdov Republike
Slovenije iz prejšnjih dveh alinei preneha, ko so pokrite vse obveznosti do
upravičencev iz naslova nacionaliziranih kmetijskih zemljišč in gozdov.
12. člen
Zavezanci iz 10. člena in prve alinee 11. člena tega zakona
vplačujejo sredstva do 10. v tekočem mesecu v višini pogodbenih obveznosti,
zapadlih v preteklem mesecu.
Plačila za sredstva iz prejšnjega odstavka imajo pri
plačevanju v smislu 14. člena zakona o finančnem poslovanju enak status kot
prispevki iz bruto osebnih dohodkov.
Republiška uprava za javne prihodke je dolžna, iz svojih
uradnih evidenc, prav tako pa so dolžni tudi zavezanci za zagotavljanje virov
sredstev za izdajo obveznic Slovenskega odškodninskega sklada, na zahtevo
skladov iz prve in druge alinee 10. člena zakona o Slovenskem odškodninskem
skladu, izročiti vse zahtevane podatke in pogodbe, sklenjene po določilih
stanovanjskega zakona (Uradni list RS, št. 18/91), ki veljajo za privatizacijo
družbenih stanovanj in druge podatke in pogodbe, sklenjene na podlagi zakona o
Skladu kmetijskih zemljišč in gozdov Republike Slovenije (Uradni list RS, št.
10/93).
Sredstva za izpolnitev obveznosti iz druge alinee prejšnjega
člena zagotovi Sklad kmetijskih zemljišč in gozdov Republike Slovenije na
podlagi dokumentirane zahteve Slovenskega odškodninskega sklada v 15 dneh od
vložitve zahteve.
13. člen
Pri upravljanju naložb je sklad dolžan zagotoviti ustrezen
donos in likvidnost za izpolnjevanje prevzetih obveznosti za namene iz prvega
odstavka 2. člena tega zakona.
14. člen
(prenehal
veljati)
15. člen
(prenehal
veljati)
16. člen
(prenehal
veljati)
17. člen
(prenehal
veljati)
18. člen
Dobiček, ki ga iz poslovanja z vrednostnimi papirji ter z
drugimi dejavnostmi ustvari sklad, se obvezno razporedi v rezerve sklada.
Izgubo pokriva sklad iz ustvarjenih rezerv.
19. člen
Dokler je Republika Slovenija edini delničar sklada, opravlja
vlogo skupščine sklada Vlada Republike Slovenije. (prenehal
veljati)
Tuje fizične in pravne osebe ne morejo postati delničarji
sklada.
19.a člen
Pravni naslednik sklada najkasneje do 31. decembra 2022
neodplačno prenese v last Republike Slovenije vse vrednostne papirje in
poslovne deleže (v nadaljnjem besedilu: kapitalske naložbe), ki jih ima v lasti
na presečni dan 20. decembra 2022 in so skladno s strategijo upravljanja
naložb, sprejeto na podlagi zakona, ki ureja upravljanje kapitalskih naložb
Republike Slovenije, opredeljene kot strateške in pomembne naložbe. (prenehal
veljati)
Pravni naslednik sklada najkasneje do 31. decembra 2017
neodplačno prenese v last Republike Slovenije sveženj strateških in pomembnih
kapitalskih naložb, s katerimi se trguje na organiziranem trgu, ki jih ima v
lasti na presečni dan 20. decembra 2017 in katerih skupna vrednost na ta
dan znaša najmanj 200 milijonov eurov. Seznam kapitalskih naložb, ki tvorijo
sveženj iz prejšnjega stavka, sprejme Vlada Republike Slovenije na predlog
ministra, pristojnega za finance in ga posreduje pravnemu nasledniku sklada.
Pravni naslednik sklada takoj po izpolnitvi vseh obveznosti
iz 2. člena tega zakona neodplačno prenese v last Republike Slovenije vse
preostale kapitalske naložbe, ki jih ima v lasti. (prenehal
veljati)
V primeru, da prihodki iz upravljanja in razpolaganja iz prvega
stavka 26. člena Zakona o Slovenskem državnem holdingu (Uradni list RS,
št. 25/14) s preostalimi kapitalskimi naložbami v lasti pravnega
naslednika sklada, ne bodo zadostovali za izpolnitev obveznosti iz
2. člena tega zakona, se sredstva za poravnavo obveznosti zagotovijo iz
sredstev proračuna. V tem primeru mora pravni naslednik sklada takoj po izvedbi
prodaj preostalih kapitalskih naložb navedena sredstva proračuna vrniti v
proračun Republike Slovenije. (prenehal
veljati)
Prenosi kapitalskih naložb iz tega člena se izvedejo
neposredno v bilanci stanja in ne preko izkaza poslovnega izida.
20. člen
(prenehal
veljati)
21. člen
Sklad se konstituira najkasneje v 30 dneh, z delom pa začne
najkasneje v 60 dneh po uveljavitvi tega zakona.

Zakon o
Slovenskem odškodninskem skladu (Uradni
list RS, št. 7/93)
vsebuje naslednjo končno določbo:
»22. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o
spremembah in dopolnitvah zakona o Slovenskem odškodninskem skladu (Uradni list RS, št. 48/94)
vsebuje naslednjo končno določbo:
»8. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o
upravljanju kapitalskih naložb Republike Slovenije – ZUKN (Uradni list RS, št. 38/10)
v zvezi s prenehanjem veljavnosti 5., 14., 15., 16., 17. člena, prvega odstavka
19. člena in 20. člena zakona določa:
»Določbe zakonov, iz prejšnjega odstavka, se za družbe
urejene v teh zakonih, uporabljajo do uskladitve aktov družb in oblikovanja
organov družb v skladu z zakonom, ki ureja gospodarske družbe.«;
ter vsebuje naslednjo končno določbo:
»45. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o dopolnitvi Zakona o Slovenskem
odškodninskem skladu – ZSOS-B (Uradni list RS, št. 9/11)
vsebuje naslednjo končno določbo:
»KONČNA DOLOČBA
2. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o gospodarjenju z gozdovi v lasti
Republike Slovenije – ZGGLRS (Uradni list RS, št. 9/16) vsebuje
naslednji končni določbi:
»51. člen
(odložitev in podaljšanje
uporabe določb)
(1) Določbe 19. do 29. člena, 34., 35., 36., 46., 47. in
48. člena tega zakona se začnejo uporabljati 1. julija 2016.
(2) Do začetka uporabe določb 46., 47. in 48. člena tega
zakona se uporabljajo določbe, ki so veljale do uveljavitve tega zakona.
52. člen
(začetek veljavnosti)
Ta zakon začne veljati naslednji dan po objavi v Uradnem listu
Republike Slovenije.«.

Zakon o dopolnitvi Zakona o Slovenskem
odškodninskem skladu – ZSOS-C (Uradni list RS, št. 55/17)
vsebuje naslednjo končno določbo:
»KONČNA DOLOČBA
2. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o izvrševanju proračunov Republike
Slovenije za leti 2021 in 2022 – ZIPRS2122 (Uradni list RS, št. 174/20)
vsebuje naslednjo končno določbo:
»93. člen
(začetek veljavnosti
zakona)
Ta zakon začne veljati naslednji dan po objavi v Uradnem
listu Republike Slovenije, uporabljati pa se začne 1. januarja 2021, razen
81. in 82. člena, ki se začneta uporabljati z dnem uveljavitve tega zakona.«.

Zakon o spremembah in dopolnitvah Zakona o Slovenskem
državnem holdingu – ZSDH-1A (Uradni list RS, št. 140/22)
vsebuje naslednjo končno določbo:
»29. člen
(uveljavitev zakona)
Ta zakon začne veljati petnajsti dan po objavi v Uradnem
listu Republike Slovenije, razen drugega odstavka 5. člena tega zakona, ki
začne veljati z dnem prenehanja uporabe Zakona o ukrepih Republike Slovenije za
krepitev stabilnosti bank (Uradni list RS, št. 105/12, 63/13 – ZS-K, 23/14
– ZDIJZ-C, 104/15, 26/17 – ORZUKSB33, 27/17 – popr. in 174/20 – ZIPRS2122).«.