I. SPLOŠNE DOLOČBE
1. člen
(vsebina zakona)
Ta zakon ureja
temeljna pravila za uporabo smučišča in za zagotavljanje varnosti na smučišču,
pogoje pod katerimi se lahko opravlja organizirano poučevanje smučanja ter
pogoje, ki jim morajo ustrezati površine, namenjene za smučanje z uporabo smuči
in smučem podobnimi športnimi rekviziti.
2. člen
(raba oblik)
V zakonu
uporabljeni izrazi, zapisani v moški slovnični obliki, se uporabljajo kot
nevtralni za ženski in moški spol.
3. člen
(aktivnosti na
smučišču)
(1) Na smučišču je
dovoljeno le smučanje. Druge športne aktivnosti ali druge dejavnosti so znotraj
smučišča dovoljene le s soglasjem upravljavca smučišča in na površinah, ki
morajo biti povsem ločene od smučarskih in posebej označene ter zavarovane.
(2) Za površine,
namenjene drugim športnim aktivnostim ali drugim dejavnostim znotraj smučišča,
se smiselno uporabljajo določbe tega zakona, če ni s posebnimi predpisi drugače
določeno.
4. člen
(pomen izrazov)
Posamezni izrazi,
uporabljeni v tem zakonu, imajo naslednji pomen:
1.    
Smučanje je drsenje po snegu s pomočjo smuči in smučem podobnimi
športnimi rekviziti z različnimi smučarskimi tehnikami.
2.    
Smučišče je urejen, označen, zavarovan in nadzorovan smučarski prostor,
ki je trajno namenjen smučanju in drugim dejavnostim na snegu.
3.    
Smučarska proga je del smučišča, ki je namenjena samo smučanju in je
ustrezno označena, zavarovana in ločena od drugih smučarskih površin.
4.    
Urejena odprta smučarska proga pomeni, da je obdelana s teptalnikom za
sneg ali na drug način, razen označenih površin znotraj smučišča, ki so
namenjene drugim oblikam smučanja.
5.    
Druge smučarske površine znotraj smučišča so dostopne in izstopne poti
na smučarske proge, smučarske poti, ki povezujejo posamezne proge, smučarske
poti v dolino, ki jih mora upravljavec smučišča označiti in zavarovati,
površine, namenjene drugim smučarskim aktivnostim ali drugim dejavnostim ter
druge urejene površine.
6.    
Neurejen smučarski prostor predstavljajo površine znotraj smučišča, ki
niso urejene, označene, zavarovane in nadzorovane ter na katerih smučanje ni
dovoljeno in jih upravljavec kot takšne ne ureja.
7.    
Mejo smučišča predstavlja rob smučišča, ki razmejuje smučišče od
neorganiziranega smučarskega prostora. Rob smučišča v naravi predstavlja
naravna danost kot je gozd, nepoteptan sneg, skalovje, sled teptalnega stroja
in drugo. Mejo urejene smučarske proge predstavlja rob za smučanje namenjene
površine ali oznaka pričetka površine na smučišču, namenjene za druge športne
ali druge dejavnosti ali druge urejene površine.
8.    
Neorganiziran smučarski prostor predstavljajo površine zunaj smučišča,
ki niso urejene, označene, zavarovane in nadzorovane in jih upravljavec kot takšne
ne ureja in določbe tega zakona zanj ne veljajo.
9.    
Neprilagojena mesta na smučišču so kopnine, prelomnice, prepadi,
previsi, globeli, vrtače, nenadne ostre spremembe smeri smučišča, deponije
snega, skalni masivi, podvozi, nadvozi, nezavarovane dovozne ceste in
oskrbovalne poti, stalne naprave za zasneževanje smučišč in deli teh naprav ter
drugo, kar v času obratovanja smučišča lahko predstavlja nevarnost za smučarje.
10.  Začasno
nevarnost na smučišču predstavljajo teptalni stroji, premične naprave za zasneževanje
in službene motorne sani ter drugo, kar v času obratovanja smučišča lahko
predstavlja nevarnost za smučarje.
11.  Vplivno
območje smučarske proge je pas ob smučarski progi, v katerem morajo biti
ustrezno zaščiteni vsi objekti in naprave ter naravne danosti, ki lahko
ogrožajo varnost smučarjev.
12.  Prepustnost
smučarske proge je največje možno število smučarjev, ki pod prevladujočimi
pogoji v časovnem intervalu lahko presmučajo določen prerez smučarske proge.
13.  Zmogljivost
smučišča je največje možno število smučarjev, ki so pod prevladujočimi pogoji v
določenem trenutku lahko na smučišču, upoštevajoč smučarje na smučarskih
progah, na žičniških napravah in smučarje, ki čakajo v vrsti pred žičniškimi
napravami.
14.  Zaščitna
sredstva so blazine, mreže, varovalna ograje in druga sredstva, namenjena
varnosti na smučišču.
15.  Znaki
so opozorilni, obvestilni in znaki za prepoved ter znaki za obveznost. Znaki so
stalni in začasni.
16.  Nadzornik
je oseba, ki opravlja naloge za vzdrževanje reda in skrbi za varnost na
smučišču.
17.  Nevarne
vožnje in druga nevarna ali škodljiva dejanja predstavlja ravnanje smučarjev,
kadar zaradi utrujenosti, objestnosti, vpliva alkohola, prepovedanih drog,
psihoaktivnih zdravil ali drugih vzrokov ne obvladujejo več lastnega smučanja
ali vedenja in zaradi tega ovirajo ali ogrožajo varnost ostalih smučarjev in
sebe ali pooblaščenim osebam ovirajo izvrševanje določb tega zakona.
18.  Nesreča
na smučišču je dogodek, v katerem je bila udeležena vsaj ena oseba in katerega
posledica je smrt, huda ali lažja telesna poškodba ene ali več oseb ali
materialna škoda.
19.  Varnostni
pregled smučišča je pregled smučišča, pri katerem se preverja namestitev
stalnih oziroma začasnih opozorilnih in obvestilnih znakov, znakov za prepoved,
znakov za obveznost ter zaščitnih sredstev na smučišču in njihova brezhibnost
ter urejenost smučišča, tako da je omogočeno varno smučanje.
20.  Poučevanje
smučanja je pedagoški proces, ki vključuje učenje, vadbo in tekmovanje kot
preizkus znanja.
21.  Upravljavec
smučišča je pravna oseba ali samostojni podjetnik posameznik, ki skrbi in je
odgovoren za brezhibno obratovanje smučišča in ki skrbi za red in varnost na
smučišču v skladu s tem zakonom in svojimi pogoji obratovanja.
22.  Druga
oseba je oseba, ki se zadržuje na smučišču in ne smuča, ni zaposlena pri
upravljavcu smučišča ali žičnice, ne opravlja drugih, od upravljavca dovoljenih
aktivnosti ali dejavnosti ali ne opravlja drugih nalog, ki izhajajo iz tega ali
drugih zakonov.
23.  Strokovni
delavec v športu je oseba, ki ima po predpisih o športu ustrezno izobrazbo
oziroma ustrezno usposobljenost in licenco za poučevanje smučanja (v
nadaljevanju: strokovni delavec).
5. člen
(ukrepi za
varnost na smučišču)
(1) Upravljavec
smučišča mora zagotoviti:
-    
zavarovanje pred plazovi na plazovitih delih smučišča;
-    
zaščito ob prepadnih in drugih nevarnih in smučišču neprilagojenih
mestih;
-    
zaščito ob stebrih žičniških naprav na smučišču, na drugih posebno
nevarnih in smučišču neprilagojenih mestih na njihovi trasi;
-    
urejenost in zavarovanje čakajoče vrste pred žičniškimi napravami;
-    
urejenost odprtih smučarskih prog z vplivnim območjem;
-    
označbo meje smučišča, če ta ni vidna;
-    
opozorilne in obvestilne znake, znake za prepoved in obveznost, kjer je
potrebno;
-    
reševalno službo z ustreznim številom reševalcev;
-    
ustrezno število nadzornikov;
-    
telefonsko zvezo s centrom za obveščanje.
(2) Tehnične
pogoje za obratovanje smučišč in zaščitna sredstva predpiše minister, pristojen
za promet, v sodelovanju s pristojno nacionalno panožno športno zvezo.
(3) Pogoje in
obseg izvajanja nujne medicinske pomoči na smučiščih predpiše minister,
pristojen za zdravje, v sodelovanju z združenjem žičničarjev.
6. člen
(dovoljenje za
obratovanje smučišč)
(1) Smučišče sme
začeti obratovati, ko dobi upravljavec smučišča dovoljenje za obratovanje.
Dovoljenje izda minister, pristojen za promet, če so izpolnjeni pogoji iz
prvega odstavka prejšnjega člena in ostali pogoji, ki jih določa zakon.
(2) Poleg pogojev,
ki jih določa zakon, mora biti v dovoljenju za obratovanje smučišča določeno
tudi:
-    
ustrezno število nadzornikov in reševalcev;
-    
obratovanje v nočnem času, če smučišče obratuje tudi v nočnem času;
-    
prepustnost smučarskih prog, ki sodijo v okvir smučišča in smučišča kot
celote.
(3) Za novo
pridobljene površine smučišča je potrebno novo dovoljenje. To je potrebno tudi
za površine smučišča, na katerih je upravljavec opravil večji poseg, ki
spremeni konfiguracijo smučišča.
7. člen
(dolžnost
upravljavca)
Med obratovanjem
smučišča mora upravljavec smučišča redno vzdrževati zaščitna sredstva in
opozorilne in obvestilne znake, znake za prepoved ter znake za obveznost na
smučišču ter izvajati ukrepe iz prvega odstavka 5. člena tega zakona in druge
ukrepe, določene s tem zakonom in dovoljenjem za obratovanje.
7.a člen
(majhna smučišča)
(1) Majhno
smučišče je smučišče, ki izpolnjuje naslednje pogoje:
-    
da sta na smučišču postavljeni največ dve vlečnici;
-    
da skupna dolžina vlečnic ne presega 800 m;
-    
da je smučišče pregledno z enega mesta.
(2) Upravljavec
smučišča iz prejšnjega odstavka mora spoštovati vse določbe tega zakona razen
določb, ki se nanašajo na število nadzornikov in reševalcev. Naloge reševalca
in nadzornika na smučišču lahko opravlja sočasno najmanj ena oseba ob pogoju,
da je strokovno usposobljena za reševanje in da se redno udeležuje usposabljanj
iz 23.a člena tega zakona.
II. UREDITEV SMUČIŠČA
8. člen
(označenost
smučišča)
(1) Meje smučišča
morajo biti vidne. Če meje smučišča niso vidne, jih mora upravljavec smučišča
označiti z jasno vidnimi znaki.
(2) Meje smučarske
proge morajo biti vidne. Če meje smučarske proge niso vidne, jih mora
upravljavec smučišča označiti z jasno vidnimi znaki.
(3) Vstopne in
izstopne poti na smučarske proge, smučarske poti, ki povezujejo smučarske
proge, in smučarske poti v dolino morajo biti označene z znaki iz 10. člena
tega zakona in na nevarnih mestih zavarovane.
9. člen
(varovanje pred
plazovi)
(1) Smučišče sme
biti na kraju, kjer ob normalnih snežnih razmerah ni nevarnosti plazov. Pred
plazovi morajo biti varni tudi vstopi in izstopi s smučišča.
(2) Če nastane
nevarnost plazov, mora upravljavec ogroženi del smučišča zapreti do prenehanja
nevarnosti. O zaprtju dela smučišča mora upravljavec smučišča takoj obvestiti
upravljavca žičnic, smučarje in center za obveščanje.
10. člen
(urejenost in
označenost smučarskih prog in smučišča)
(1) Smučišče mora
biti zavarovano in označeno skladno s tem zakonom.
(2) Smučarske
proge in druge smučarske površine morajo biti označene z opozorilnimi in
obvestilnimi znaki, znaki za prepoved in znaki za obveznost. Z obvestilnimi
znaki se obvešča smučarje o smeri in o težavnostni stopnji smučarske proge,
vstopu in izstopu na smučarsko progo in se jim dajejo druga obvestila, ki so
pomembna za varnost na smučišču. Z opozorilnimi znaki se opozarja smučarje in
druge osebe na nevarna mesta na smučarski progi ali na delu smučišča in o vrsti
nevarnosti. Znaki za prepoved prepovedujejo določeno ravnanje smučarja ali
druge osebe kot je prepovedan dostop, prepovedan dostop brez smuči ali druga
ravnanja. Znaki za obveznost določajo obvezno ravnanje smučarja ali druge osebe
kot je obvezna smer, izstop ali druga ravnanja.
(3) Posebej morajo
biti označena in zavarovana neprilagojena mesta na smučišču.
(4) Opozorilni in
obvestilni znaki, znaki za prepoved in znaki za obveznost morajo biti nameščeni
tako, da jih smučar lahko pravočasno opazi.
(5) Opozorilni
znaki morajo biti postavljeni tudi ob začasni nevarnosti, dokler ta nevarnost
ni odstranjena oziroma še obstaja.
(6) Upravljavec
smučišča mora ob dnevnem začetku in zaključku obratovanja smučišča in med
obratovanjem, kadar je to potrebno zaradi nastalih razmer, opraviti varnostni
pregled smučišča.
(7) Vrsto in
obliko opozorilnih in obvestilnih znakov, znakov za prepoved in znakov za
obveznost predpiše minister, pristojen za promet, v sodelovanju s pristojno
nacionalno panožno športno zvezo.
III. OBRATOVANJE SMUČIŠČA
11. člen
(obratovanje
smučišč v različnih pogojih)
(1) Smučišče sme
obratovati le podnevi in v vremenskih razmerah, v katerih je zagotovljena
varnost smučarjev.
(2) Smučišče lahko
obratuje tudi v nočnem času, če je za to ustrezno urejeno in osvetljeno in če
je tako obratovanje določeno v dovoljenju za obratovanje.
(3) Pred začetkom
in po koncu obratovalnega časa smučišča se opravi varnostni pregled smučišča.
Izven obratovalnega časa je dovoljen dostop na smučišče le zaposlenim pri upravljavcu
smučišča in naprav na smučišču ter v primerih, ki jih dovoli upravljavec
smučišča.
(4) Izven
obratovalnega časa se šteje, da je smučišče zaprto.
12. člen
(pogoji, ko
smučišče ne sme obratovati)
(1) Smučišče
oziroma del smučišča ne sme obratovati:
-    
če obstaja nevarnost plazov;
-    
če so zaščitna sredstva tako poškodovana, da to pomeni nevarnost za
smučarje;
-    
ob gosti megli, hudem vetru, močnem deževju, če glede na konkretne
terenske in druge razmere to predstavlja nevarnost za smučarje;
-    
če ni zagotovljeno reševanje poškodovancev;
-    
med delom teptalnih strojev, če nimajo vključenih signalno varnostnih
naprav in na smučišču niso postavljeni opozorilni znaki o tem;
-    
če ni zagotovljen nadzor na smučišču.
(2) Upravljavcu
smučišča med delom teptalnih strojev ni treba prekiniti obratovanja smučišča
ali dela smučišča, če imajo ti vključene signalno varnostno naprave in so
postavljeni opozorilni znaki o tem, mora pa prekiniti obratovanje posamezne
smučarske proge, ki se ureja s teptalnim strojem.
13. člen
(dolžnost prekinitve
obratovanja)
(1) Če nastopijo
okoliščine iz prvega odstavka prejšnjega člena, mora upravljavec smučišča
prekiniti obratovanje smučišča ali dela smučišča. Prekinitev obratovanja traja,
dokler trajajo take okoliščine. O prekinitvi mora upravljavec smučišča takoj
obvestiti smučarje in center za obveščanje.
(2) Upravljavec
smučišča mora prekiniti obratovanje smučišča ali dela smučišča tudi v primeru,
če nadzorniki ne morejo zagotoviti reda na smučišču ali delu smučišča.
Prekinitev traja, dokler se ne vzpostavi red.
(3) Pred ponovnim
pričetkom obratovanja mora upravljavec smučišča opraviti varnostni pregled
smučišča.
14. člen
(informativna
tabla)
(1) Obratovalni
čas, skupni obratovalni čas žičniških naprav, zadnja vožnja z žičniško napravo,
skica smučišča z označbo žičniških naprav in njihovih vstopov, smučarske proge
in njihove težavnosti, smučarske poti, glavni vstopi in izstopi s smučišča ter
vremenske in snežne razmere na smučišču morajo biti objavljeni na informativnih
tablah ob vstopih na smučišče.
(2) Smučarske
proge so označene s polnimi črtami v barvah težavnostnih stopenj. Smučarske
poti v dolino so označene s črtkanimi črtami ali s polnimi črtami rumene ali
oranžne barve.
(3) Upravljavec
smučišča mora zagotoviti informiranje smučarjev z navodili o redu in varnosti
oziroma o ravnanju smučarjev na smučišču.
(4) Upravljavec
mora namestiti table z mednarodnimi FIS-pravili v obliki grafičnega prikaza na
vidnem mestu ob vstopu na smučišče in spodnjih postajah žičniških naprav.
15. člen
(prireditve)
(1) Prireditve na
smučiščih se smejo prirejati le s soglasjem upravljavca smučišča in v skladu s
predpisi za organiziranje prireditev.
(2) Organizator
športne prireditve mora zagotoviti, da v času prireditve na smučarske proge ali
na del smučišča, na katerih poteka tekmovanje, nimajo dostopa druge osebe,
razen tekmovalcev in služb organizatorja športne prireditve ter upravljavca
smučišča. Zagotoviti mora tudi dodatne obvestilne in opozorilne znake, znake za
prepoved in znake za obveznost in zaščitna sredstva, če so ta potrebna.
(3) Organizator
športne prireditve mora prostor za vadbo tekmovalcev, ki nastopajo na športni
prireditvi, v času vadbe označiti z obvestilnim znakom in trakom vzdolž celotne
postavitve.
(4) Organizator
športne prireditve mora po koncu prireditve, preden se smučarska proga ali del
smučišča znova odpre, odstraniti s smučišča obvestilne in opozorilne znake,
znake za prepoved in znake za obveznost, zaščitna sredstva in naprave,
postavljene zaradi prireditve. Upravljavec smučišča mora po, v prejšnjem stavku
navedenih opravljenih dolžnostih organizatorja športne prireditve, opraviti
varnostni pregled smučišča.
16. člen
(organizirano
poučevanje smučanja)
(1) Organizirano
poučevanje smučanja lahko na smučišču opravljajo le strokovni delavci z vednostjo
in soglasjem upravljavca smučišča.
(2) Strokovni
delavec je dolžan pred začetkom poučevanja obvestiti upravljavca na smučarja
ali skupino smučarjev, ki se poučuje oziroma poučujejo, izpolnjevati odredbe,
opozorila in navodila nadzornikov in skrbeti za varno smučanje smučarja ali
skupine smučarjev.
(3) Strokovni
delavec je dolžan pred začetkom poučevanja opozoriti smučarja ali skupino
smučarjev na navodila o redu in varnosti oziroma ravnanju smučarjev na
smučišču.
(4) Strokovni
delavec lahko priredi tekmovanje kot preizkus znanja poučevanja le z
dovoljenjem upravljavca smučišča. Prostor za tekmovanje mora biti v času
preizkusa poučevanja označen z obvestilnim znakom in trakom vzdolž celotne
postavitve.
(5) Strokovni
delavec lahko med poučevanjem postavi na smučišču pripomočke oziroma priprave
za poučevanje le z dovoljenjem upravljavca smučišča. Prostor za poučevanje mora
biti v času poučevanja označen z obvestilnim znakom in trakom vzdolž celotne
postavitve.
IV. REŠEVANJE NA SMUČIŠČU
17. člen
(dolžnost zagotavljanja
reševanja)
(1) Upravljavec
smučišča mora v primeru nesreče na smučišču zagotoviti hitro in strokovno pomoč
poškodovancem. Reševalci morajo biti usposobljeni za reševanje na smučišču.
(2) Upravljavec
smučišča mora zagotoviti v okviru reševalne službe naslednje minimalno število
reševalcev:
-    
na smučišču s kapaciteto do 500 smučarjev enega reševalca;
-    
na smučišču s kapaciteto do 3000 smučarjev dva reševalca in na vsakih
nadaljnjih 1500 smučarjev enega reševalca.
(3) Ne glede na
določbe prejšnjega odstavka se, če to narekuje konfiguracija ali nehomogenost
(več vstopov in izstopov s smučišča) smučišča, se lahko v dovoljenju za
obratovanje iz 6. člena tega zakona določi večje število reševalcev.
(4) Usposobljenost
reševalcev predpiše minister, pristojen za zdravje, v sodelovanju z Gorsko
reševalno zvezo Slovenije in pristojno nacionalno panožno športno zvezo.
(5) Reševalec sme
na smučišču opravljati le naloge reševanja, razen na smučiščih iz 7.a člena
tega zakona.
18. člen
(služba za
reševanje)
(1) Prostori za
strokovno pomoč morajo biti vidno označeni in primerno opremljeni. Reševalci
morajo imeti vidne oznake.
(2) Opremljenost
in oznake reševalcev predpiše minister, pristojen za zdravje.
V. RED NA SMUČIŠČU IN NADZOR NAD IZVAJANJEM ZAKONA
19. člen
(inšpekcijski
nadzor)
(1) Obratovanje
smučišč nadzorujejo inšpektorji Prometnega inšpektorata Republike Slovenije.
(2) Inšpektor iz
prejšnjega odstavka izvaja nadzor nad določbami 5. do 11. člena, prve do pete
alinee prvega odstavka 12. člena, 13. do 18. člena, osme do desete alinee
prvega odstavka 27. člena, petega in šestega odstavka 31. člena tega zakona, s
tem da:
-    
izvaja nadzor nad upravljavci smučišč;
-    
nadzira izvajanje ukrepov, določenih v dovoljenju za obratovanje;
-    
izvaja nadzor nad vodenjem evidenc in poročanjem upravljavcev smučišč
skladno s petim in šestim odstavkom 31. člena tega zakona;
-    
predlaga odvzem dovoljenja za obratovanje in
-    
opravlja druge naloge iz pristojnosti, določenih s tem zakonom.
(3) Inšpektor iz
prvega odstavka tega člena z odločbo začasno prepove obratovanje smučišča ali
posamezne smučarske proge oziroma dela smučišča, če ugotovi, da niso izpolnjeni
pogoji za obratovanje po tem zakonu in smučanje zaradi tega ni varno, ter
določi rok za odpravo pomanjkljivosti. Če pomanjkljivosti niso odpravljene v
določenem roku, inšpektor predlaga pristojnemu ministru, da dovoljenje za
obratovanje smučišča odvzame ali da se iz dovoljenja oziroma iz smučišča
izvzame posamezna smučarska proga ali del smučišča.
(4) Nadzor nad
varnostjo in redom na smučiščih izvajajo inšpektorji Inšpektorata Republike
Slovenije za notranje zadeve.
(5) Inšpektor iz
prejšnjega odstavka izvaja nadzor nad določbo šeste alinee prvega odstavka 12.
člena, 13. člena, 22. člena, prve do sedme alinee prvega odstavka 27. člena,
28. in 29. člena, prvega, tretjega in petega odstavka 30. člena ter drugega do
četrtega odstavka 31. člena tega zakona, s tem da izvaja:
-    
nadzor nad nadzorniki na smučiščih;
-    
nadzor nad vodenjem evidenc in poročanjem upravljavcev smučišč skladno s
drugim, tretjim in četrtim odstavkom 31. člena tega zakona in
-    
nadzor nad opravljanjem drugih nalog iz pristojnosti, določenih s tem
zakonom.
20. člen
(pogoji za
opravljanje nalog inšpektorja)
Inšpektorji
inšpektoratov iz prvega in četrtega odstavka 19. člena tega zakona morajo imeti
poleg splošnih pogojev primerno teoretično in praktično znanje smučanja po
programu, ki ga predpiše minister, pristojen za notranje zadeve, v sodelovanju
s pristojno nacionalno panožno športno zvezo. Komisijo za preizkus znanja
smučanja imenuje minister, pristojen za notranje zadeve, v sodelovanju s
pristojno nacionalno panožno športno zvezo.
21. člen
(posebna
pooblastila inšpektorjev)
V primeru
neposredne nevarnosti za življenje ali varnost ljudi lahko inšpektor začasno
prepove obratovanje posamezne smučarske proge do prenehanja nevarnosti. O
prepovedi obratovanja posamezne smučarske proge mora upravljavec smučišča takoj
obvestiti smučarje in center za obveščanje.
22. člen
(zagotavljanje
varnosti in reda na smučišču)
(1) Upravljavec
smučišča mora zagotoviti na smučišču tak red, da je omogočeno varno smučanje ob
upoštevanju samoodgovornosti smučarjev.
(2) Varnost in
spoštovanje reda na smučišču oziroma ravnanje smučarjev in drugih oseb na
smučišču v skladu s 24. členom tega zakona neposredno zagotavljajo nadzorniki v
okviru pooblastil po tem zakonu, razen izvajanja postopka zoper smučarja, ki je
pod vplivom alkohola, psihoaktivnih zdravil ali drugih psihoaktivnih snovi, ki
ga izvaja policija.
(3) Nadzornik mora
imeti vidne oznake in službeno izkaznico za nadzornika skladno s šestim
odstavkom 23. člena tega zakona.
(4) Upravljavec
smučišča mora zagotoviti naslednje minimalno število nadzornikov:
-    
na smučišču z zmogljivostjo do 300 smučarjev enega nadzornika;
-    
na smučišču z zmogljivostjo do 1000 smučarjev dva nadzornika in na
vsakih nadaljnjih 1500 smučarjev enega nadzornika.
(5) Ne glede na
določbe prejšnjega odstavka se, če to zahteva konfiguracija, nehomogenost (več
vstopov in izstopov s smučišča) smučišča in pričakovana obremenjenost smučišča,
lahko v dovoljenju za obratovanje določi večje ali manjše število nadzornikov.
Manjše število nadzornikov se lahko določi samo pod pogojem, da je
konfiguracija smučišča taka, da je možno s katerega koli mesta na smučišču
nadzorovati smučarske proge ter dostopne in izstopne poti.
(6) Upravljavec
smučišča lahko prilagodi število nadzornikov glede na število žičniških naprav,
ki dejansko obratujejo in njihovo zmogljivostjo, pri čemer pa mora upoštevati
pogoje določene v četrtem odstavku tega člena.
23. člen
(pogoji za imenovanje
nadzornika)
(1) Delo
nadzornika opravlja oseba, ki pridobi pooblastilo ministra, pristojnega za
notranje zadeve, in izpolnjuje naslednje pogoje:
-    
da je stara najmanj 18 let;
-    
da ima državljanstvo Republike Slovenije ali druge države Evropske
unije;
-    
da je poslovno in splošno zdravstveno sposobna;
-    
da ima najmanj IV. stopnjo izobrazbe;
-    
da ima primerno teoretično in praktično znanje smučanja;
-    
da je opravila preizkus usposobljenosti za nadzornika smučišč;
-    
da aktivno obvlada slovenski jezik;
-    
da ni bila pravnomočno obsojena za naklepno kaznivo dejanje, ki se
preganja po uradni dolžnosti, ali za prekršek zoper javni red in mir z elementi
nasilja.
(2) Pogoj iz sedme
alinee prejšnjega odstavka se dokazuje s spričevali o končanem šolanju, ki
veljajo v Republiki Sloveniji.
(3) Program za
primerno teoretično in praktično znanje smučanja iz pete alinee prvega odstavka
tega člena ter preizkus usposobljenosti za nadzornika smučišč iz šeste alinee
prvega odstavka tega člena predpiše minister, pristojen za notranje zadeve, v
sodelovanju s pristojno nacionalno panožno športno zvezo.
(4) Preizkus
usposobljenosti iz šeste alinee prvega odstavka tega člena izvaja organizacija,
ki jo na podlagi javnega razpisa izbere minister, pristojen za notranje zadeve.
Komisijo za preizkus znanja smučanja iz pete alinee prvega odstavka tega člena
imenuje minister, pristojen za notranje zadeve, v sodelovanju s pristojno nacionalno
panožno športno zvezo.
(5) Osebi, ki ima
pridobljeno najmanj II. stopnjo učitelja smučanja, se ob predložitvi ustreznega
dokazila prizna znanje po peti alinei prvega odstavka tega člena, če program za
učitelja smučanja II. stopnje vsebuje vsebine programa iz tretjega odstavka
tega člena.
(6) Minister,
pristojen za notranje zadeve, predpiše obrazec vloge za podelitev pooblastila,
obrazec službene izkaznice za nadzornika na smučišču ter oznake nadzornikov.
(7) Nadzorniku se
pooblastilo odvzame:
-    
če ne izpolnjuje več pogojev iz prvega odstavka tega člena;
-    
če poda pisno izjavo, da ne želi več opravljati nalog nadzornika;
-    
če mu je izrečen varnostni ukrep prepovedi opravljanja poklica;
-    
če svojih pooblastil ne izvaja zakonito;
-    
če se ne usposablja skladno z zahtevami 23.a člena tega zakona.
(8) Evidenco
nadzornikov vodi ministrstvo za notranje zadeve. Evidenca vsebuje naslednje
podatke:
-    
osebno ime;
-    
EMŠO;
-    
datum in kraj rojstva;
-    
stalno in začasno prebivališče;
-    
državljanstvo;
-    
podatke o izobrazbi;
-    
podatke o znanju smučanju;
-    
podatke o opravljenem preizkusu usposobljenosti;
-    
podatke o udeležbi na usposabljanjih po 23.a členu tega zakona;
-    
datum izdaje in številko pooblastila.
(9) Podatki, ki se
vodijo v evidenci iz prejšnjega odstavka tega člena, se hranijo še deset let po
prenehanju nadzornikovega pooblastila. Po tem roku se arhivirajo skladno z
zakonom, ki ureja arhivska gradiva in arhive.
(10) Pri izvajanju
svojih pooblastil po tem zakonu je nadzornik samostojen in neodvisen.
23.a člen
(usposabljanje
nadzornikov)
Nadzornik se mora
najmanj vsake štiri leta udeležiti usposabljanja, ki ga organizira izvajalec iz
četrtega odstavka prejšnjega člena.
24. člen
(določbe o
ravnanju smučarjev in drugih oseb na smučišču)
(1) Smučarji in
druge osebe na smučišču se morajo ravnati skladno z mednarodnimi FIS-pravili in
navodili o varnosti na smučišču, opozorilnimi in obvestilnimi znaki, znaki za
prepoved in znaki za obveznost ter po navodilih in opozorilih nadzornikov.
Ravnati morajo po načelu vzajemnega spoštovanja in razumevanja. Smučišče morajo
uporabljati tako, da ne ogrožajo ali ne poškodujejo sebe, drugih oseb ali
naprav na smučišču.
(2) Zaradi lastne
varnosti in varnosti drugih smučarjev na smučarski progi je smučar dolžan:
-    
prilagoditi hitrost in način smučanja svojemu znanju, terenskim in
vremenskim razmeram ter gostoti smučarjev na progi;
-    
izbirati smer smučanja tako, da ne ogroža drugih smučarjev in dati
prednost smučarju pred seboj;
-    
prehitevati od zgoraj ali od spodaj, z leve ali desne, vendar vedno v
zadostni razdalji, ki pušča prehitevanemu smučarju dovolj prostora za smučanje;
-    
uporabljati zaščitno smučarsko čelado, če je mlajši od 14 let;
-    
se pri prečkanju smučarske proge, vstopu na smučarsko progo, po
ustavitvi in pri ponovnem vključevanju v smuko prepričati, ali to lahko stori
brez nevarnosti zase ali za druge smučarje;
-    
za vzpenjanje, ustavljanje in zadrževanje uporabljati le rob smučarske
proge;
-    
smučati na varni razdalji od teptalnika snega;
-    
ob padcu, če ne potrebuje pomoči reševalca na smučišču, čim prej
zapustiti mesto padca in se umakniti na rob smučišča;
-    
puščati smučarsko ali drugo opremo takrat, ko je ne uporablja, na mestu,
ki ga določi upravljavec;
-    
smučati s popolno in brezhibno opremo;
-    
pomagati pri nesreči na smučišču;
-    
dati osebne podatke nadzorniku, če je priča ali udeleženec v nesreči ali
če je sam prekršil določbe tega zakona.
(3) Smučarju je
prepovedano:
-    
zadrževati se na zoženih ali nepreglednih delih smučarske proge;
-    
smučati v času, ko je smučišče ali del smučišča zaprto;
-    
smučati zunaj prog, po neurejenem smučarskem prostoru in vplivnem
območju proge;
-    
izvajati skoke na smučarski progi, razen na delih smučišča, kjer je to
dovoljeno;
-    
smučati po vlečni poti vlečnice ali tako, da ogroža varnost potnikov na
vlečnici;
-    
postavljati, prestavljati ali odstranjevati znake in naprave na
smučišču;
-    
onesnaževati smučišče in njegovo okolico;
-    
voditi pse in druge živali po smučarski progi;
-    
smučati pod vplivom alkohola, prepovedanih drog, psihoaktivnih zdravil ali
drugih psihoaktivnih snovi.
(4) Druga oseba je
dolžna:
-    
izvajati svojo športno aktivnost ali drugo dejavnost samo na za to
določenih površinah;
-    
hoditi in vzpenjati se ob robu smučarske proge;
-    
puščati svojo opremo takrat, ko je ne uporablja, na mestu, ki ga določi
upravljavec;
-    
dati osebne podatke nadzorniku, če je priča ali udeleženec v nesreči ali
če je sama prekršila določbe tega zakona.
(5) Drugi osebi je
prepovedano:
-    
prečkati smučarske proge in se ustavljati na zoženih ali nepreglednih
delih smučarske proge;
-    
postavljati, prestavljati ali odstranjevati znake in naprave na
smučišču;
-    
voditi pse in druge živali po smučarski progi in robu smučarske proge;
-    
voziti motorne sani ali sankati se po smučarski progi ali smučišču zunaj
za to predvidenih površin.
(6) Pod vplivom
alkohola je smučar, ki ima v organizmu več kot 0,24 miligrama alkohola v litru
izdihanega zraka. Ali je smučar pod vplivom alkohola, se ugotavlja s sredstvi
in napravami za ugotavljanje alkohola.
(7) Pod vplivom
prepovedanih drog, psihoaktivnih zdravil ali drugih psihoaktivnih snovi je
smučar, pri katerem se s posebnimi sredstvi in napravami ugotovi prisotnost
takih snovi v organizmu.
25. člen
(preizkus)
(1) Policist lahko
zaradi suma smučanja pod vplivom alkohola smučarju odredi preizkus s sredstvi
ali napravami za ugotavljanje alkohola, da ugotovi, ali ima v organizmu več
alkohola, kot je dovoljeno. Če se s preizkusom ugotovi, da ima smučar v
organizmu več alkohola, kot je dovoljeno, mu policist prepove nadaljnje
smučanje in obvesti upravljavca smučišča, ki prekliče veljavnost vozovnice in
zagotovi prepoved nakupa nove za isti dan.
(2) Policist vodi
zapisnik o preizkusu, ki ga podpiše tudi smučar, za katerega je bil odrejen
preizkus. Če smučar odkloni odrejeni preizkus, policist v zapisnik o preizkusu
navede vzrok odklonitve preizkusa, v primeru odklonitve podpisa pa tudi ta
podatek in mu prepove nadaljnje smučanje ter obvesti upravljavca smučišča, ki
ravna po določbi iz prvega odstavka tega člena.
(3) Če policist
sumi, da je smučar pod vplivom prepovedanih drog ali psihoaktivnih zdravil,
lahko odredi preizkus s posebnimi sredstvi oziroma napravami ali strokovni
pregled ter mu prepove nadaljnje smučanje ter obvesti upravljavca smučišča, ki
ravna po določbi iz prvega odstavka tega člena. Stroške prevoza do kraja, kjer
se opravi preizkus ali strokovni pregled, in stroške preizkusa ali pregleda,
plača smučar, če se ugotovi, da je pod vplivom prepovedanih drog ali
psihoaktivnih zdravil. Smučar ima pravico do povračila vozovnice, če ni bilo
ugotovljeno, da je pod vplivom prepovedanih drog ali psihoaktivnih zdravil.
Stroški povračila bremenijo organ, ki je smučarju odredil preizkus ali pregled.
(4) Če smučar
odkloni odrejeni preizkus s posebnimi sredstvi oziroma napravami ali strokovni
pregled zaradi ugotavljanja prisotnosti prepovedanih drog ali psihoaktivnih
zdravil, policist v odredbo navede vzrok odklonitve in mu prepove nadaljnje
smučanje ter obvesti upravljavca smučišča, ki ravna po določbi iz prvega
odstavka tega člena.
26. člen
(strokovni
pregled)
(1) Strokovni
pregled iz prejšnjega člena obsega zdravniški pregled, s katerim se ugotavljajo
znaki motenj v vedenju, ki lahko povzročijo nezanesljivo ravnanje na smučišču
in odvzem krvi, urina ali drugih telesnih tekočin zaradi ugotavljanja
prisotnosti prepovedanih drog ali psihoaktivnih zdravil, ki vplivajo na
ravnanje na smučišču.
(2) Če zaradi
zdravstvenega stanja ali iz objektivnih razlogov ni mogoče opraviti celotnega
strokovnega pregleda, mora zdravnik opraviti tisti del pregleda, ki ga je
mogoče opraviti, in podati mnenje o znakih vedenjskih motenj, ki kažejo na
vpliv prepovedanih drog ali psihoaktivnih zdravil.
(3) O strokovnem
pregledu mora zdravnik takoj dati pisno mnenje, kri in urin pa izročiti
policistu, ki ju mora takoj poslati v najbližjo pooblaščeno strokovno ustanovo
oziroma laboratorij, kjer lahko opravijo analizo. Ustanova oziroma laboratorij
mora o rezultatih analize najkasneje v treh dneh obvestiti tistega, ki je
odredil strokovni pregled.
(4) Analizo krvi
in urina opravljajo na način in po postopku pooblaščeni laboratoriji po
predpisih o varnosti cestnega prometa.
27. člen
(dolžnosti
nadzornikov)
Nadzornik ima
naslednje dolžnosti:
-    
ureja gibanje oseb ob vstopu na smučišče in izstopu z njega ter ureja
gibanje smučarjev do vstopnega območja žičniške naprave;
-    
opozarja smučarje in druge osebe na smučišču na spoštovanje določb tega
zakona in jim daje navodila ter odredbe;
-    
ugotavlja identiteto smučarjev in drugih oseb zaradi izvajanja nalog iz
svoje pristojnosti;
-    
obvešča policijo o sumu, da posamezen smučar smuča pod vplivom alkohola,
prepovedanih drog, psihoaktivnih zdravil ali drugih psihoaktivnih snovi;
-    
zahteva posredovanje policije, če se smučar ali druga oseba na smučišču
zoper njega nedostojno vede pri uradnem poslovanju, ne upošteva na kraju samem
odrejenega zakonitega ukrepa ali odredbe oziroma odkloni posredovanje osebnih
podatkov;
-    
ugotavlja kršitve iz 24. člena tega zakona;
-    
skladno z zakonom, ki ureja prekrške, vlaga pisne predloge za uvedbo
postopka pri pristojnem prekrškovnem organu;
-    
opozarja upravljavca smučišča na neurejenost ali pomanjkljivo
opremljenost smučišča in nevarna mesta na smučišču, ter o tem takoj obvesti
pristojno inšpekcijsko službo;
-    
opravlja varnostni pregled smučišča;
-    
upravljavcu smučišča predlaga ukrepe za odpravo pomanjkljivosti;
-    
sodeluje s pristojno inšpekcijsko službo, policijo in službo za
reševanje pri zagotavljanju reda in varnosti na smučišču.
28. člen
(posebna
pooblastila nadzornika in policista)
(1) Nadzornik ali
policist ima pravico smučarju prepovedati smučanje in mu odvzeti vozovnico za
isti dan brez povračila in o tem obvestiti upravljavca smučišča, ki prekliče
veljavnost vozovnice in mu onemogoči nakup nove vozovnice za isti dan, vendar
mora smučarju omogočiti vrnitev v dolino, če vozovnica to omogoča.
(2) Ukrep iz
prejšnjega odstavka lahko uporabi nadzornik zoper smučarja, ki ravna v
nasprotju z določbami iz drugega in tretjega odstavka 24. člena tega zakona.
(3) Ukrep iz
prvega odstavka tega člena lahko uporabi policist, ko ugotovi, da oseba smuča
pod vplivom alkohola, prepovedanih drog, psihoaktivnih zdravil ali drugih
psihoaktivnih snovi oziroma zaradi odklona preizkusa s sredstvi ali napravami za
ugotavljanje prisotnosti alkohola ali strokovnega pregleda. Ob pogojih iz
prejšnjega odstavka pa le, če nadzornik ni prisoten na kraju kršitve in smučar
neposredno ogroža varnost oseb na smučišču.
(4) O odvzemu
vozovnice se izda potrdilo. Obrazec potrdila predpiše minister, pristojen za
notranje zadeve.
VI. NESREČE NA SMUČIŠČU
29. člen
(nesreča)
(1) Ob nesreči na
smučišču je nadzornik, če je obveščen o nesreči, dolžan priti na kraj nesreče.
Pri nesrečah, kjer ni nastala huda telesna poškodba ali smrt, je dolžan
opraviti ogled in o ogledu napisati zapisnik s skico in fotografijo.
(2) Zapisnik
o ogledu nesreče na smučišču iz prejšnjega odstavka shrani upravljavec
smučišča. Izvod zapisnika pošlje Inšpektoratu RS za notranje zadeve in
udeležencem nesreče.
(3) Obliko
zapisnika o ogledu kraja nesreče predpiše minister, pristojen za notranje
zadeve.
30. člen
(nesreča, katere
posledica je huda poškodba ali smrt)
(1) Ob nesreči na
smučišču, v kateri je prišlo do hude telesne poškodbe ali smrti, je dolžnost
nadzornika, da takoj nudi prvo pomoč, pokliče reševalce, zavaruje in označi
kraj nesreče, zavaruje sledove nesreče ter o nesreči obvesti upravljavca
smučišča in policijo. Če na kraju nesreče ni nadzornika, ima prej navedene
dolžnosti reševalec ali druga oseba upravljavca smučišča.
(2) Policist je
dolžan priti na kraj nesreče, v kateri je prišlo do hude telesne poškodbe ali
smrti, opraviti ogled in o ogledu napisati zapisnik v skladu s predpisi o
kazenskem postopku. Izvod zapisnika se, poleg pristojnemu tožilcu, pošlje tudi
inšpekciji, pristojni za nadzor varnosti na smučiščih.
(3) Nadzornik mora
policiji pomagati pri opravljanju ogleda kraja nesreče. Stanje na kraju nesreče
se ne sme spreminjati, dokler ni končan ogled. To ne velja, kadar to zahteva
reševanje udeležencev nesreče. Sledi nesreče se smejo odstraniti šele po
končanem ogledu oziroma ko tako odloči policist ali druga uradna oseba, ki vodi
ogled.
(4) Udeleženec
nesreče, ki ni poškodovan, in očividec nesreče, morata počakati na kraju
nesreče do prihoda policista ali dokler ni končan ogled, razen če policist ali
druga uradna oseba, ki vodi ogled, ne odloči drugače. Udeleženec in očividec
nesreče sta dolžna policistu in nadzorniku posredovati svoje osebne podatke.
(5) Nadzornik mora
pri nesreči, v kateri je kdo umrl ali bil poškodovan in odpeljan v bolnišnico,
poskrbeti, da so najbližji sorodniki obveščeni o nesreči, poskrbeti za opremo
in drugo premoženje poškodovanega. Predmete umrlega ali poškodovanca, ki so
ostali na kraju nesreče, in ki niso potrebni preiskavi, mora izročiti lastniku
ali od njega pooblaščeni osebi ali sorodniku in izdati potrdilo, s katerim mu
ta prejem pisno potrdi.
(6) Oseba, ki
pomaga pri opravljanju ali opravlja ogled nesreče na smučišču, lahko odredi
ograditev dela smučišča, kjer se je nesreča zgodila, dokler ni končan ogled,
lahko pa predlaga upravljavcu smučišča tudi prekinitev obratovanja posamezne
smučarske proge. O prekinitvi obratovanja posamezne smučarske proge mora
upravljavec smučišča takoj obvestiti smučarje in center za obveščanje.
31. člen
(evidence)
(1) Inšpektorat RS
za notranje zadeve zaradi opravljanja svojih nalog vodi evidenco o nesrečah na
smučiščih skladno s predpisi o varstvu osebnih podatkov.
(2) Evidenca iz
prejšnjega odstavka vsebuje zapisnike o ogledih nesreč na smučiščih.
(3) Podatke o
izrečenih ukrepih in razlogih za odvzem vozovnice vodi upravljavec smučišča.
(4) V času
smučarske sezone pošlje upravljavec smučišča podatke iz prejšnjega odstavka
inšpektoratu iz prvega odstavka tega člena enkrat mesečno, in sicer do petnajstega
v mesecu za pretekli mesec.
(5) Upravljavec
smučišča je dolžan voditi evidenco varnostnih pregledov smučišča in ugotovitve
nadzornikov o njihovem delu. Evidenca vsebuje naslednje podatke:
-    
datum in čas pregleda;
-    
ime smučarske proge;
-    
ugotovitve;
-    
ukrepe.
(6) Nadzornik vodi
evidenco izrečenih opozoril in predlogov, izrečenih upravljavcu po osmi in
deseti alinei 27. člena tega zakona in jo po končani smučarski sezoni posreduje
Prometnemu inšpektoratu RS. Obliko in vsebino evidence izrečenih opozoril in
predlogov predpiše minister, pristojen za promet.
VII. KAZENSKE DOLOČBE
32. člen
(1) Z globo od 1.500
do 10.000 eurov se kaznuje za prekršek upravljavec smučišča:
-    
če smučišče obratuje brez dovoljenja za obratovanje ali obratuje v
nasprotju s pogoji, navedenimi v dovoljenju za obratovanje (6. člen),
-    
če ne prijavi obstoja smučišča skladno s tretjim odstavkom 7.a člena
tega zakona,
-    
če ne zapre dela smučišča po določbah drugega odstavka 9. člena;
-    
če ravna v nasprotju z določbami 11. člena;
-    
če ne prekine obratovanja po določbah 12. oziroma 13. člena;
-    
če ne zagotovi strokovne pomoči (17. člen);
-    
če smučišče obratuje v času začasne prepovedi iz drugega odstavka 19.
člena;
-    
če ne prekine obratovanja po začasni prepovedi iz 21. člena;
-    
če ne posreduje zapisnikov o ogledu nesreče po drugem odstavku 29. člena
tega zakona,
-    
če ne izvrši ograditve dela smučišča po odredbi policista (30. člen),
-    
če ne vodi ali ne posreduje podatkov iz evidenc po 31. členu tega
zakona,
(2) Z globo od 200
do 1.500 eurov se za prekršek iz prejšnjega odstavka kaznuje tudi odgovorna
oseba upravljavca.
33. člen
(1) Z globo od
1.000 do 5.000 eurov se kaznuje za prekršek upravljavec smučišča:
-    
če ne zagotovi in ne izvaja ukrepov iz prvega odstavka 5. člena;
-    
če ravna v nasprotju z določbami 10. člena;
-    
če ne namesti informativne table iz prvega odstavka 14. člena ali ne
zagotovi informiranja smučarjev skladno z določbami drugega, tretjega in
četrtega odstavka 14. člena;
-    
če ne obvesti smučarjev in pristojnega centra za obveščanje o začasni
prepovedi oziroma prekinitvi obratovanja smučišča po določbah 9., 13., 21. in
30. člena tega zakona;
-    
če reševalna služba ne izvaja svojih dolžnosti skladno z določbami tega
zakona.
(2) Z globo od 400
do 2.000 eurov se za prekršek iz prejšnjega odstavka kaznuje tudi odgovorna
oseba upravljavca smučišča.
34. člen
(1) Z globo od 800
do 8.000 eurov se kaznuje za prekršek organizator prireditve na smučišču, če je
slednji pravna oseba, če se ob organiziranju prireditve na smučišču ne ravna po
določbah 15. člena tega zakona.
(2) Z globo od 200
do 1.200 eurov se za prekršek iz prejšnjega odstavka kaznuje organizator
prireditve, če je ta fizična oseba.
(3) Z globo od 100
do 400 eurov se za prekršek iz prvega odstavka tega člena kaznuje tudi
odgovorna oseba organizatorja prireditve, če je ta pravna oseba.
(4) Z globo od 400
do 4.000 eurov se kaznuje za prekršek iz prvega odstavka tega člena organizator
prireditve, če je storil prekršek v zvezi s samostojnim opravljanjem
dejavnosti.
35. člen
(1) Z globo od 200
do 600 eurov se kaznuje za prekršek:
-    
smučar, ki ravna v nasprotju s tretjim odstavkom 24. člena tega zakona;
-    
smučar, ki odkloni preizkus s sredstvi ali napravami za ugotavljanje
prisotnosti alkohola;
-    
smučar, ki odkloni strokovni pregled zaradi ugotavljanja prisotnosti
prepovedanih drog, psihoaktivnih zdravil ali drugih psihoaktivnih snovi;
-    
druga oseba, ki ravna v nasprotju s petim odstavkom 24. člena tega
zakona.
(2) Če otrok ali
mladoletnik ravna v nasprotju s tretjim odstavkom 24. člena tega zakona in je
prekršek posledica opustitve nadzorstva nad njim, se za prekršek opustitve
nadzorstva kaznuje z globo 100 eurov oseba, ki spremlja otroka ali mladoletnika
na smučišču (njegovi starši, posvojitelji, skrbniki oziroma rejniki,
spremljevalci).
(3) Z
globo od 400 do 1.200 eurov se kaznuje za prekršek:
-    
strokovni delavec, ki ravna v nasprotju s prvim, četrtim in petim
odstavkom 16. člena tega zakona;
-    
smučar, ki opravlja organizirano poučevanje smučanja, pa ne izpolnjuje
pogojev za poučevanje smučanja po tem zakonu (16. člen).
(4) Z
globo od 400 do 1.200 eurov se kaznuje za prekršek iz prejšnjega odstavka
strokovni delavec, če je storil prekršek v zvezi s samostojnim opravljanjem
dejavnosti.
(5) Z globo od 200
do 1.200 eurov se kaznuje nadzornik, ki:
-    
nima oznak in službene izkaznice skladno z 22. členom tega zakona;
-    
ne opravi ogleda kraja nesreče in ne sestavi zapisnika po 29. členu tega
zakona;
-    
ne izvaja nalog, dolžnosti ter pooblastil iz 27., 28., 29. in 30. člena
tega zakona;
-    
ne vodi evidence po šestem odstavku 31. člena tega zakona.
35.a člen
(pristojnost
prekrškovnih organov)
(1) Za odločanje o
prekrških iz 32., 33., 34. člena in tretjega ter četrtega odstavka 35. člena je
pristojen Prometni inšpektorat RS. Za odločanje o prekrških iz prvega odstavka
35. člena, ki se nanašajo na smučanje pod vplivom alkohola, prepovedanih drog,
psihoaktivnih zdravil ali drugih psihoaktivnih snovi, je pristojna policija, za
odločanje o prekrških iz prve, pete in devete alinee 32. člena, o prekrških iz prve in
četrte alinee prvega odstavka 35. člena, drugega in petega odstavka 35. člena
pa Inšpektorat RS za notranje zadeve.
(2) Organi iz
prejšnjega odstavka lahko izrekajo globe za prekrške po tem zakonu v okviru
razpona, predpisanega po tem zakonu.

Zakon o varnosti na smučiščih – ZVSmuč (Uradni
list RS, št. 110/02)
vsebuje naslednje prehodne in končne določbe:
»VIII. PREHODNE IN KONČNE DOLOČBE
36.
člen
(1) Do sprejetja
predpisov iz drugega odstavka 5., sedmega odstavka 10., četrtega odstavka 17.,
drugega odstavka 18., sedmega odstavka 22. in sedmega in osmega odstavka 23.
člena tega zakona se uporabljajo pravilnik o znakih in redu na smučiščih ter o
rediteljski službi (Uradni list SRS, št. 2/78), pravilnik o reševalni
službi in o službi prve pomoči na smučiščih (Uradni list SRS, št. 5/78 in
1/79) ter pravilnik o tehničnih pogojih za obratovanje smučišč (Uradni list
SRS, št. 21/78), kolikor niso v nasprotju s tem zakonom.
(2) Predpise, ki
jih določa ta zakon, sprejmejo pristojni ministri šest mesecev po uveljavitvi
tega zakona.
37.
člen
(1) Upravljavci
smučišč, ki že obratujejo, morajo pridobiti dovoljenje za obratovanje v skladu
s tem zakonom v enem letu po uveljavitvi tega zakona. Dovoljenje se lahko izda
tudi, če niso izpolnjeni vsi pogoji iz tega zakona. V takem primeru mora biti v
dovoljenju določen tudi rok, v katerem morajo biti izpolnjeni tudi preostali
pogoji iz tega zakona. Ta rok ne sme biti daljši od dveh let po uveljavitvi
tega zakona.
(2) Osebam, ki so
do uveljavitve tega zakona opravljale rediteljsko delo na smučišču najmanj pet
let in imajo pridobljeno najmanj III. stopnjo izobrazbe ter niso bile
pravnomočno obsojene za kaznivo dejanje z elementi nasilja, se ne glede na
določbe tega zakona pooblasti za opravljanje dela nadzornika smučišča, če
opravijo preizkus znanja o pravicah in dolžnostih, ki jih imajo nadzorniki
smučišča na podlagi tega zakona, zakona o prekrških in zakona o upravnem
postopku ter preizkus usposobljenosti v smučanju.
(3) Preizkus
znanja določi minister, pristojen za notranje zadeve, v soglasju z ministrom,
pristojnim za promet. Preizkus usposobljenosti v smučanju določi minister,
pristojen za notranje zadeve, v soglasju z ministrom, pristojnim za promet, na
predlog pristojne nacionalne panožne športne zveze v treh mesecih po
uveljavitvi tega zakona.
38.
člen
Z dnem, ko začne
veljati ta zakon, preneha veljati zakon o varnosti na javnih smučiščih (Uradni
list SRS, št. 16/77 in 42/86), uporablja pa se do 1. decembra 2003.
39.
člen
Ta zakon začne
veljati petnajsti dan po objavi v Uradnem listu Republike Slovenije,
uporabljati pa se začne 1. decembra 2003.«.

Zakon o spremembah in dopolnitvah Zakona o varnosti
na smučiščih – ZVSmuč-A (Uradni list RS, št. 98/05)
vsebuje naslednjo končno določbo:
»7. člen
Ta zakon začne
veljati petnajsti dan po objavi v Uradnem listu Republike Slovenije.«.

Zakon o spremembah in dopolnitvah Zakona o
varnosti na smučiščih – ZVSmuč-B (Uradni list RS, št. 17/08)
vsebuje naslednje prehodne in končne določbe:
»PREHODNE IN KONČNE DOLOČBE
27. člen
Upravljavci
smučišč morajo dovoljenje za obratovanje skladno s tem zakonom pridobiti v dveh
letih po uveljavitvi tega zakona.
28. člen
Nadzornikom, ki so
pridobili pooblastilo za dobo štirih let na podlagi Zakona o varnosti na
smučiščih (Uradni list RS, št. 110/02), ter nadzornikom, ki so pridobili
pooblastilo na podlagi drugega odstavka 37. člena istega zakona in opravljajo
naloge nadzornikov, se pred potekom veljavnosti pooblastila le-to na njihovo
zahtevo podaljša, če izpolnjujejo naslednje pogoje:
-    
so poslovno in splošno zdravstveno sposobni;
-    
niso bili pravnomočno obsojeni za naklepno kaznivo dejanje, ki se
preganja po uradni dolžnosti, ali za prekršek zoper javni red in mir z elementi
nasilja;
-    
nimajo prepovedi opravljanja poklica nadzornik na smučišču.
29. člen
(1) Pristojni
minister izda podzakonski akt iz tretjega odstavka 5. člena, tretjega odstavka
23. člena in šestega odstavka 31. člena zakona v roku dvanajstih mesecev po
uveljavitvi tega zakona.
(2) Z dnem
uveljavitve tega zakona prenehajo veljati naslednji podzakonski akti:
-    
Pravilnik o reševalni službi in o službi prve pomoči na smučiščih (Uradni
list SRS, št. 5/1978, 1/1979, 1/1980),
-    
Pravilnik o obrazcu službene izkaznice in oznakah nadzornika smučišča
(Uradni list RS, št. 69/03),
-    
Pravilnik o programu in načinu opravljanja preizkusa usposobljenosti
nadzornikov smučišč (Uradni list RS, št. 69/03, 114/05),
-    
Pravilniki o vrsti in obliki opozorilnih in obvestilnih znakov, znakov
za prepoved in znakov za obveznost na smučišču (Uradni list RS, št. 127/03),
-    
Pravilnik o tehničnih pogojih za obratovanje smučišč in zaščitnih
sredstvih (Uradni list RS, št. 127/03, 73/06),
-    
Pravilnik o zapisniku o ogledu kraja nesreče na smučišču (Uradni list
RS, št. 20/04),
ki pa se, v
kolikor niso v nasprotju s tem zakonom, uporabljajo do uveljavitve podzakonskih
aktov iz prvega odstavka tega člena.
30. člen
Ta zakon začne veljati
petnajsti dan po objavi v Uradnem listu Republike Slovenije.«.