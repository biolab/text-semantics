I. SPLOŠNE DOLOČBE
1. člen
(splošno)
(1) Ta zakon določa, kdaj se opravljanje
dejavnosti ali dela šteje za delo na črno, kdaj gre za zaposlovanje na črno,
kaj se šteje za omogočanje dela na črno in kaj je nedovoljeno oglaševanje. Ta
zakon določa tudi dejavnosti in dela, ki ne štejejo za delo ali zaposlovanje na
črno, in organe, ki nadzorujejo izvajanje določb tega zakona.
(2) Ta zakon v pravni red Republike
Slovenije delno prenaša naslednja predpisa Evropske unije:
-       
Direktivo 2009/52/ES Evropskega parlamenta in Sveta z dne
18. junija 2009 o minimalnih standardih glede sankcij in ukrepov zoper
delodajalce nezakonito prebivajočih državljanov tretjih držav (UL L št. 168 z
dne 30. 6. 2009, str. 24; v nadaljnjem besedilu: Direktiva 2009/52/ES) in
-       
Direktivo 2010/41/EU Evropskega parlamenta in Sveta z dne 7. julija
2010 o uporabi načela enakega obravnavanja moških in žensk, ki opravljajo
samostojno dejavnost, in o razveljavitvi Direktive Sveta 86/613/EGS (UL L št.
180 z dne 15. 7. 2010, str. 1), in njenim popravkom (UL L št. 208 z dne
3. 8. 2012, str. 22).
2. člen
(pojmi)
(1) Pojmi, uporabljeni v tem zakonu, imajo
naslednji pomen:
1.     
delavec ali delavka (v nadaljnjem besedilu: delavec) je fizična oseba,
ki je v delovnem razmerju;
2.     
delodajalec ali delodajalka (v nadaljnjem besedilu: delodajalec) je
pravna ali fizična oseba, tuj pravni subjekt, samozaposlena oseba ali drug
subjekt, kot so državni organ, lokalna skupnost, podružnica tujega podjetja ter
diplomatsko in konzularno predstavništvo ali mednarodna organizacija, pri
kateri se opravlja delo ali omogoča opravljanje dela;
3.     
državljan ali državljanka tretje države (v nadaljnjem besedilu: državljan
tretje države) je državljan države, ki ni država članica Evropske unije,
Evropskega gospodarskega prostora ali Švicarske konfederacije, razen če je ta
oseba družinski član državljana države članice Evropske unije, Evropskega
gospodarskega prostora ali Švicarske konfederacije;
4.     
nezakonita zaposlitev pomeni zaposlitev državljana tretje države, ki
nezakonito prebiva v Republiki Sloveniji;
5.     
nezakonito prebivanje je prebivanje državljana tretje države, ki v
Republiki Sloveniji ne prebiva v skladu z določbami zakona, ki ureja vstop,
prebivanje in odstranitev tujcev, ali zakona, ki ureja mednarodno zaščito;
6.     
oglaševalska organizacija je vsaka pravna oseba, tuj pravni subjekt,
samozaposlena oseba ali oseba s kako drugače urejenim statusom, ki se ukvarja z
izdelavo oglasnih sporočil, distribucijo oglasnih sporočil oziroma omogočanjem
objave oglasnih sporočil;
7.     
plačilo osebe, zaposlene na črno, pomeni plačo ali kakršne koli druge
prejemke v denarju ali naravi, ki jih oseba prejme iz zaposlitve neposredno ali
posredno od pravne osebe, tujega pravnega subjekta, samozaposlene osebe ali
posameznika, in je enakovredno tistemu, ki bi ga uživali delavci, ki delajo v
primerljivem delovnem razmerju;
8.     
podizvajalec ali podizvajalka (v nadaljnjem besedilu: podizvajalec) je
vsaka pravna oseba, tuj pravni subjekt ali samozaposlena oseba, ki ji je
dodeljena izvedba vseh ali dela obveznosti iz že sklenjene pogodbe;
9.     
pokojninsko in invalidsko zavarovanje je obvezno pokojninsko in
invalidsko zavarovanje;
10.  
posameznik ali posameznica (v nadaljnjem besedilu: posameznik) je domača
ali tuja fizična oseba, razen samozaposlena oseba;
11.  
pravna oseba je gospodarska družba, zadruga, zavod ali druga pravna
oseba, ki opravlja registrirano dejavnost in ima sedež v Republiki Sloveniji,
državi članici Evropske unije, Evropskem gospodarskem prostoru ali Švicarski
konfederaciji;
12.  
samozaposlena oseba je fizična oseba, ki opravlja pridobitno dejavnost
ali drugo dovoljeno dejavnost;
13.  
tuj pravni subjekt je tuja pravna oseba ali tuja samozaposlena oseba, ki
nima sedeža ali prebivališča v Republiki Sloveniji ali v državi članici
Evropske unije, Evropskem gospodarskem prostoru ali Švicarski konfederaciji;
14.  
vrednotnica je dokument, na podlagi katerega se lahko opravlja osebno
dopolnilno delo;
15.  
zdravstveno zavarovanje je obvezno zdravstveno zavarovanje.
(2) Pojem »posebno izkoriščevalski delovni
pogoji« pomeni delovne pogoje, ki vključno s tistimi, ki nastanejo zaradi
diskriminacije, kažejo na očitno nesorazmerje v primerjavi s pogoji zaposlitve
zakonito zaposlenih delavcev.
3. člen
(delo na črno)
Prepovedano je delo na črno, za kar se
šteje opravljanje dejavnosti ali dela, kadar:
-       
pravna oseba ali tuj pravni subjekt, ki je pravna oseba, opravlja
dejavnost, ki ni določena v ustanovitvenem aktu, ali če nima z zakonom predpisanih
listin o izpolnjevanju pogojev za opravljanje dejavnosti, določene v
ustanovitvenem aktu;
-       
samozaposlena oseba ali tuj pravni subjekt, ki je samozaposlena oseba,
opravlja dejavnost, ki ni vpisana v register, ali nima z zakonom predpisanih
listin o izpolnjevanju pogojev za opravljanje te dejavnosti;
-       
pravna oseba, tuj pravni subjekt ali samozaposlena oseba opravlja
dejavnost kljub prepovedi opravljanja dejavnosti;
-       
tuj pravni subjekt opravlja dejavnost v Republiki Sloveniji brez
registrirane podružnice ali brez predpisanega dovoljenja;
-       
pravni subjekt, ki ima sedež v državi članici Evropske unije, Evropskem
gospodarskem prostoru ali Švicarski konfederaciji, ne opravlja dejavnosti
storitev v skladu z zakonom, ki ureja storitve na notranjem trgu;
-       
posameznik opravlja dejavnost ali delo in ni vpisan ali nima
priglašenega dela, kakor to določa ta ali drugi zakoni.
4. člen
(omogočanje dela na črno)
(1) Prepovedano je omogočanje dela na črno,
za kar šteje dejanje, s katerim delodajalec ali posameznik omogoči opravljanje
dela na črno eni ali več osebam, za katere ve, da opravljajo delo na črno.
(2) Prepovedano je tudi omogočanje dela na
črno, če delodajalec ali posameznik sklene pogodbo o opravljanju dela z drugo
pravno osebo, tujim pravnim subjektom, samozaposleno osebo ali posameznikom, za
katere ve, da opravljajo delo na črno.
5. člen
(zaposlovanje na črno)
(1) Prepovedano je zaposlovanje na črno, za
kar se šteje, če delodajalec:
-       
omogoči delo posamezniku, s katerim ni sklenil pogodbe o zaposlitvi
oziroma ki ga ni prijavil v obvezna socialna zavarovanja ali ga je v času
trajanja delovnega razmerja odjavil iz obveznih socialnih zavarovanj,
-       
omogoči delo posamezniku, s katerim ni sklenil pogodbe civilnega prava,
na podlagi katere se lahko opravlja delo, oziroma ki ga ni prijavil v obvezna
socialna zavarovanja,
-       
z upokojencem ni sklenil pogodbe o opravljanju začasnega ali občasnega
dela v skladu z zakonom, ki ureja trg dela,
-       
omogoči delo dijaku ali študentu v nasprotju s predpisi, ki urejajo
občasno ali začasno delo dijakov in študentov,
-       
(prenehala
veljati)
-       
nezakonito zaposli državljana tretje države.
(2) Če posameznik opravlja delo pri
delodajalcu na podlagi pogodbe civilnega prava ali pogodbe o opravljanju
začasnega ali občasnega dela, mora biti izvod pogodbe za čas opravljanja dela
ves čas na kraju opravljanja dela.
(3) Za zaposlovanje na črno se šteje tudi,
kadar posameznik v svojem imenu in za svoj račun zaposli posameznika, da zanj opravlja
delo na črno.
(4) Oseba, ki je zaposlena na črno, lahko
kadarkoli med zaposlitvijo pri pristojnem nadzornem organu vloži prijavo zoper
delodajalca zaradi zaposlitve na črno.
(5) Za osebo iz prve alineje prvega
odstavka tega člena se domneva, da ima sklenjeno pogodbo o zaposlitvi za
nedoločen čas s polnim delovnim časom, razen če ima že sklenjeno pogodbo o
zaposlitvi pri drugem delodajalcu, ali če ima sklenjeno pogodbo o zaposlitvi s
krajšim delovnim časom, za razliko do polnega delovnega časa, ali če ne
izpolnjuje pogojev za opravljanje dela, v skladu z zakonom, ki ureja delovna
razmerja. Če delodajalec ali posameznik, zaposlen na črno, ne izkaže, koliko
časa je trajala zaposlitev, se šteje, da je bila oseba na črno zaposlena tri
mesece. Delodajalec mora takšni osebi izročiti pisno pogodbo o zaposlitvi za
nedoločen čas v treh dneh po tem, ko nadzorni organ ugotovi zaposlitev na črno.
(6) Oseba, ki ji ni bila vročena pogodba o
zaposlitvi v roku iz prejšnjega odstavka, lahko zahteva sodno varstvo pri pristojnem
sodišču.
(7) Delodajalec, ki na črno zaposli osebo
iz petega odstavka tega člena, mora poravnati vse obveznosti iz delovnega
razmerja za obdobje celotne zaposlitve na črno najmanj v višini bruto minimalne
plače za vsak mesec opravljenega dela, če oseba v tem času ni bila prijavljena
v obvezna socialna zavarovanja na podlagi sklenjene pogodbe o zaposlitvi za
polni delovni čas, oziroma sorazmerni del bruto minimalne plače za vsak mesec
opravljenega dela, če je bila prijavljena v obvezna socialna zavarovanja na
podlagi pogodbe o zaposlitvi s krajšim delovnim časom. Delodajalec mora
poravnati obveznosti v 15 dneh po tem, ko nadzorni organ ugotovi kršitev, in v
osmih dneh od poteka roka za plačilo nadzornemu organu o tem predložiti
dokazilo.
(8) Delodajalec, ki zaposli državljana
tretje države, ki nezakonito prebiva v Republiki Sloveniji, mora državljanu
tretje države plačati vse morebitne neporavnane obveznosti za opravljeno delo
najmanj v višini bruto minimalne plače za vsak mesec opravljenega dela, kot če
bi bil državljan tretje države zakonito zaposlen, hkrati pa mora plačati vse
stroške pošiljanja neporavnanih plačil v državo, kamor se je državljan tretje
države vrnil ali je bil vrnjen. Če delodajalec ali državljan tretje države,
zaposlen na črno, ne izkaže, koliko časa je trajala zaposlitev, se šteje, da je
bil državljan tretje države na črno zaposlen tri mesece. Delodajalec mora
poravnati obveznosti v 15 dneh po tem, ko nadzorni organ ugotovi kršitev, in v
osmih dneh od poteka roka za plačilo nadzornemu organu o tem predložiti
dokazilo.
(9) Če oseba, zaposlena na črno, iz sedmega
odstavka tega člena oziroma državljan tretje države iz prejšnjega odstavka ni
prejel vseh plačil za opravljeno delo oziroma za povračilo vseh stroškov za
pošiljanje neporavnanih plačil v državo, kamor se je državljan tretje države
vrnil ali je bil vrnjen, lahko uveljavlja plačilo obveznosti pred pristojnim
sodiščem.
(10) Delodajalec mora pred sklenitvijo
pogodbe o zaposlitvi od državljana tretje države zahtevati, naj mu predloži
dokazilo o zakonitem prebivanju v Republiki Sloveniji. Kopijo dokazila o
zakonitem prebivanju v Republiki Sloveniji mora delodajalec hraniti ves čas
zaposlitve državljana tretje države.
(11) Če je delodajalec, ki je na črno
zaposlil osebo iz prvega odstavka tega člena, podizvajalec, so za obveznosti iz
sedmega oziroma osmega odstavka tega člena solidarno odgovorni glavni izvajalec
in vsi vmesni podizvajalci, če so vedeli, da je delodajalec osebe zaposloval na
črno, in o tem niso obvestili nadzornih organov.
(12) Delodajalec iz desetega odstavka tega
člena ali glavni izvajalec oziroma vsi vmesni podizvajalci iz prejšnjega
odstavka so odgovorni za nezakonito zaposlitev, če:
-       
so vedeli, da je državljan tretje države predložil ponarejeno dokazilo o
zakonitem prebivanju v Republiki Sloveniji,
-       
za državljana tretje države ni bila opravljena prijava dela v skladu z
zakonom, ki ureja zaposlovanje in delo tujcev.
(13) Zavod za zdravstveno zavarovanje
Slovenije lahko v primeru poklicne bolezni, poškodbe pri delu ali smrti osebe,
ki je zaposlena na črno, od delodajalca zahteva povrnitev škode v skladu s
predpisi o zdravstvenem varstvu in zdravstvenem zavarovanju.
6. člen
(nedovoljeno oglaševanje)
(1) Ni dovoljeno naročanje, objavljanje ali
posredovanje oglasov in oglasnih sporočil v časopisih, revijah, na radiu,
televiziji in v drugih elektronskih medijih ali na drug način, ki je dostopen
javnosti, če:
-       
pravna oseba, tuj pravni subjekt, samozaposlena oseba, delodajalec ali
posameznik ponuja ali oglašuje dejavnost ali delo, ki se šteje za delo na črno
po določbah tega zakona,
-       
delodajalec objavi potrebo po delavcu za delo, ki ni vezano na njegovo
registrirano ali priglašeno dejavnost.
(2) Med nedovoljeno oglaševanje sodi tudi
oglaševanje dejavnosti ali dela s strani posameznikov, ki se opravlja na
podlagi pogodbe civilnega prava, preden je ta sklenjena.
(3) Naročnik oglasa mora ob naročilu oglasa
podati izjavo z naslednjimi podatki:
-       
firmo in sedež firme ter osebno ime odgovorne osebe, ali
-       
osebno ime in naslov naročnika, in
-       
izjavo, da ima dejavnost, vsebina katere se nanaša na objavo oglasa,
opredeljeno v ustanovitvenem aktu oziroma vpisano v register.
(4) Oglaševalska organizacija ne sme
objaviti oglasa, če naročnik oglasa ne poda podatkov iz prejšnjega odstavka.
(5) Oglaševalska organizacija mora organom
iz 18. člena tega zakona na njihovo zahtevo sporočiti podatke o naročniku
oglasa.
II. DEJAVNOSTI IN DELA, KI NE ŠTEJEJO ZA DELO ALI
ZAPOSLOVANJE NA ČRNO
7. člen
(dejavnosti in dela, ki niso delo ali
zaposlovanje na črno)
(1) Ne glede na določbe 3. člena tega
zakona za delo na črno ne štejejo:
-       
sosedska pomoč,
-       
sorodstvena pomoč,
-       
nujno delo,
-       
humanitarno delo, karitativno delo, delo za invalidske organizacije in
prostovoljsko ter dobrodelno delo,
-       
osebno dopolnilno delo.
(2) Ne glede na določbe 5. člena tega
zakona se za zaposlovanje na črno ne štejejo:
-       
kratkotrajno delo,
-       
nujno delo,
-       
humanitarno delo, karitativno delo, delo za invalidske organizacije in
prostovoljsko ter dobrodelno delo.
(3) Za delo ali zaposlovanje na črno tudi
ne šteje brezplačna pomoč na kmetijah, planinah in skupnih pašnikih ob
sezonskih konicah.
8. člen
(sosedska pomoč)
Za sosedsko pomoč se štejejo opravljanje
dela med sosedi posamezniki, kadar med njimi obstaja določena bližina v smislu
prebivanja, če med njimi ni sklenjene pogodbe in je delo opravljeno brez
plačila, kakor tudi druge oblike sosedske pomoči, določene v drugem zakonu.
9. člen
(sorodstvena pomoč)
Za sorodstveno pomoč se šteje brezplačno
opravljanje del in storitev, kadar jih posameznik opravlja za zakonca ali
osebo, s katero živi v zunajzakonski skupnosti, partnerja v registrirani
istospolni skupnosti ali za osebe, s katerimi je v sorodstvu v ravni vrsti ali
stranski vrsti do vštetega tretjega kolena ter v sorodstvu po svaštvu do
vštetega drugega kolena.
10. člen
(nujno delo)
Za opravljanje nujnih del za preprečitev
nesreč ali odstranitev posledic naravnih in drugih nesreč se štejejo vsa dela,
ki so namenjena preprečevanju naravnih nesreč ali odstranjevanju posledic
naravnih in drugih nesreč.
11. člen
(humanitarno delo, karitativno delo, delo
za invalidske organizacije, prostovoljsko ter dobrodelno delo)
(1) Za humanitarno in karitativno delo ter
delo za invalidske organizacije se šteje brezplačno opravljanje dela za
organizacije, ki imajo status humanitarne, karitativne ali invalidske
organizacije.
(2) Za humanitarno delo se šteje tudi
brezplačno opravljanje dela za zagotovitev pripravljenosti, usposobljenosti in
izvajanje nalog zaščite, reševanja in pomoči v nevladnih organizacijah, ki
delujejo v javnem interesu na področju varstva pred naravnimi in drugimi
nesrečami v skladu s predpisi.
(3) Za prostovoljsko delo se šteje
opravljanje dela v skladu z zakonom, ki ureja prostovoljstvo.
(4) Za dobrodelno delo se šteje brezplačno
opravljanje dela, ki je namenjeno varovancem v vzgojnovarstvenih zavodih,
predšolskim otrokom, učencem, dijakom in študentom v izobraževalnih zavodih,
pacientom v bolnišnicah ter osebam v domovih za ostarele.
12. člen
(osebno dopolnilno delo)
(1) Za osebno dopolnilno delo se šteje, kadar
posameznik sam opravlja dela pomoči v gospodinjstvu, njim podobna dela ali
opravlja druga manjša dela, pod pogojem, da posebni predpisi ne določajo
drugače in da so določena v podzakonskem aktu iz 16. člena tega zakona.
(2) Dela iz prejšnjega odstavka se lahko
opravljajo pod pogojem, da se ne opravljajo za pravno osebo, tuj pravni subjekt
ali samozaposleno osebo.
(3) Za osebno dopolnilno delo se šteje
tudi, kadar posameznik sam izdeluje rokodelske izdelke
v skladu z zakonom, ki ureja ohranjanje in razvoj rokodelstva, druge izdelke, ki se izdelujejo na domu pretežno ročno ali po
pretežno tradicionalnih postopkih in jih prodaja, ali kadar nabira in prodaja
gozdne sadeže in zelišča, pod pogojem, da so ta dela določena v podzakonskem
aktu iz 16. člena tega zakona.
(4) Posameznik mora osebno dopolnilno delo
pred začetkom opravljanja priglasiti pri Agenciji Republike Slovenije za
javnopravne evidence in storitve (v nadaljnjem besedilu: AJPES). Priglasitev se
opravi prek spletnega portala AJPES ali osebno na upravni enoti, ki za posameznika
priglasitev opravi prek spletnega portala AJPES.
(5) Posameznik iz prvega odstavka tega
člena, ki je priglasil osebno dopolnilno delo, lahko opravlja delo za osebo, ki
ima vrednotnico, ki se glasi na njegovo ime.
(6) Posameznik iz tretjega odstavka tega
člena, ki je priglasil osebno dopolnilno delo, lahko opravlja dela, če ima med
opravljanjem dela vrednotnico, ki se glasi na njegovo ime.
(7) Oseba iz petega odstavka tega člena in
posameznik iz prejšnjega odstavka morata vrednotnico pridobiti najpozneje pred
začetkom opravljanja dela. Vrednotnica velja za koledarski mesec.
(8) Posameznik, ki želi opustiti posamezno
vrsto osebnega dopolnilnega dela, opustitev opravi prek spletnega portala AJPES
ali osebno na upravni enoti, ki za posameznika opustitev opravi prek spletnega
portala AJPES.
13. člen
(seznam posameznikov, ki opravljajo osebno
dopolnilno delo)
(1) AJPES vzpostavi in vodi seznam
posameznikov, ki opravljajo osebno dopolnilno delo (v nadaljnjem besedilu:
seznam).
(2) Posameznik ob priglasitvi osebnega
dopolnilnega dela navede naslednje podatke:
-       
osebno ime in naslov,
-       
davčno številko,
-       
dela, ki jih bo opravljal kot osebno dopolnilno delo,
-       
kontaktni podatek (telefonska številka ali elektronski naslov).
(3) Poleg podatkov iz prejšnjega odstavka
AJPES v seznamu vodi in obdeluje tudi:
-       
datum prve priglasitve osebnega dopolnilnega dela,
-       
datum priglasitve in opustitve posamezne vrste osebnega dopolnilnega
dela,
-       
datum izbrisa posameznika, ki opravlja osebno dopolnilno delo, iz
seznama.
(4) Za namen zagotovitve pravilnosti in
ažurnosti podatkov v seznamu AJPES prevzema podatke o osebnem imenu in naslovu
prebivališča posameznika, ki opravlja osebno dopolnilno delo, iz centralnega
registra prebivalstva. Če se v centralnem registru prebivalstva spremenijo
podatki o posamezniku, se te spremembe avtomatično prevzamejo v seznam na
podlagi povezanosti s centralnim registrom prebivalstva.
(5) Posameznik, ki opravlja osebno
dopolnilno delo, in je vpisan v seznam, mora vse spremembe podatkov iz tretje
in četrte alineje drugega odstavka tega člena sporočiti AJPES pred začetkom
opravljanja posamezne vrste osebnega dopolnilnega dela. Posameznik, ki v
Republiki Sloveniji nima prijavljenega prebivališča, mora sporočiti tudi
spremembe podatkov iz prve alineje drugega odstavka tega člena.
(6) Za omogočanje dostopnosti podatkov o
posameznikih, ki opravljajo osebno dopolnilno delo, in za preprečevanje dela in
zaposlovanja na črno ter preverjanje, ali posameznik, ki opravlja osebno
dopolnilno delo, ravna zakonito, je na spletni strani AJPES javno objavljen
seznam posameznikov, ki so takšno delo priglasili po določbah tega zakona.
Javno objavljen seznam vsebuje podatek o osebnem imenu, vrsti osebnega
dopolnilnega dela, zaporedni številki posameznika in kontaktnem podatku.
(7) AJPES po uradni dolžnosti izbriše osebo
iz seznama posameznikov, ki opravljajo osebno dopolnilno delo,:
-       
če prejme obvestilo organa, pristojnega za davke (v nadaljnjem besedilu:
davčna uprava), da posameznik iz seznama ne izpolnjuje več pogoja omejitve polletnega
prihodka za opravljanje osebnega dopolnilnega dela iz prvega odstavka 14. člena
tega zakona,
-       
če prejme obvestilo davčne uprave, da posameznik iz seznama tudi v
naknadno postavljenem roku ne sporoči podatkov o doseženem prihodku iz naslova
osebnega dopolnilnega dela,
-       
če prejme obvestilo davčne uprave, da posameznik iz seznama v
predpreteklem koledarskem letu ni prijavil prihodkov na podlagi opravljenega
osebnega dopolnilnega dela,
-       
v primeru smrti posameznika, ki je voden v seznamu, o čemer AJPES pridobi
podatek iz centralnega registra prebivalstva.
(8) Na podlagi obvestila davčne uprave iz
prejšnjega odstavka AJPES izda sklep o izbrisu. Zoper ta sklep je dovoljena
pritožba v osmih dneh od dneva vročitve na ministrstvo, pristojno za
preprečevanje dela in zaposlovanja na črno.
(9) Po vročitvi sklepa o izbrisu se podatki
o posamezniku, ki ne izpolnjuje več pogojev za opravljanje osebnega
dopolnilnega dela, nemudoma umaknejo iz javne objave, v zbirki AJPES pa se
podatki iz drugega in tretjega odstavka tega člena hranijo še pet let po
izbrisu.
(10) O priglasitvi in spremembi podatkov iz
seznama AJPES izda posamezniku, ki opravlja osebno dopolnilno delo, obvestilo.
14. člen
(prihodki iz naslova osebnega dopolnilnega
dela)
(1) Prihodek iz naslova osebnega dopolnilnega
dela v posameznem polletju koledarskega leta v seštevku ne sme presegati treh
povprečnih mesečnih neto plač v Republiki Sloveniji v preteklem koledarskem
letu.
(2) Posameznik, ki opravlja osebno
dopolnilno delo, mora polletno poročati davčni upravi o doseženem prihodku iz
naslova osebnega dopolnilnega dela najpozneje do desetega dne v mesecu po
preteku polletnega obdobja.
(3) Za namen preverjanja doseganja prihodka
iz prvega odstavka tega člena davčna uprava vodi evidenco o doseženem prihodku
iz naslova osebnega dopolnilnega dela. Evidenca vsebuje naslednje podatke:
-       
osebno ime in davčno številko posameznika, ki opravlja osebno dopolnilno
delo;
-       
osebno ime ali firmo in naslov zavezanca za plačilo prispevka za osebno
dopolnilno delo;
-       
znesek prihodka;
-       
obdobje, v katerem je bil prihodek dosežen.
Podatki iz evidence se uporabljajo za
nadzor izpolnjevanja pogojev za osebno dopolnilno delo, za poročanje zaradi
uveljavljanja pravic iz pokojninskega in invalidskega zavarovanja ter
zdravstvenega zavarovanja v skladu s tem zakonom in za davčni nadzor.
15. člen
(vrednotnica za opravljanje osebnega
dopolnilnega dela)
(1) Vrednotnico se pridobi na podlagi
vložitve zahtevka za pridobitev vrednotnice prek spletnega portala e-uprava ali
osebno na upravni enoti, ki za posameznika vloži zahtevek prek spletnega
portala e-uprava.
(2) Vrednotnica je izdana ob predložitvi
naloga za plačilo prispevka za pokojninsko in invalidsko zavarovanje ter naloga
za plačilo prispevka za zdravstveno zavarovanje in zavarovanje za poškodbo pri
delu in poklicno bolezen v skladu z zakonom, ki ureja zdravstveno varstvo in
zdravstveno zavarovanje, pri ponudniku plačilnih storitev ali na upravni enoti.
(3) Zahtevek za
pridobitev vrednotnice in vrednotnica morata vsebovati podatke, potrebne za nadzor
po tem zakonu, podatke, potrebne za obračun in nadzor pravilnosti obračuna in
plačila prispevka za pokojninsko in invalidsko zavarovanje ter prispevka za
zdravstveno zavarovanje in prispevka za poškodbo pri delu in poklicno bolezen v
skladu z zakonom, ki ureja zdravstveno varstvo in zdravstveno zavarovanje, in
podatke, potrebne za uveljavljanje pravic na podlagi plačanih prispevkov.
(4) Zahtevke za
pridobitev vrednotnice, ki se štejejo tudi za obračun prispevkov za socialno
varnost, vložen pri davčni upravi, ministrstvo, pristojno za javno upravo,
redno posreduje davčni upravi. Za izvajanje nadzora se podatki o izdanih
vrednotnicah hranijo pet let.
16. člen
(podzakonski akt za osebno dopolnilno
delo)
Minister, pristojen za preprečevanje dela
in zaposlovanja na črno, v soglasju z ministrom, pristojnim za finance,
podrobneje predpiše dela, ki se štejejo za osebno dopolnilno delo, način
priglasitve osebnega dopolnilnega dela, obrazec in način poročanja o doseženem
prihodku, vsebino in obliko zahtevka za pridobitev vrednotnice, vsebino in
obliko vrednotnice ter podrobnejše opredeli podatke, način njihovega
posredovanja in uporabe za oblikovanje prijave podatkov o zavarovalni dobi in
osnovi za pokojninsko in invalidsko zavarovanje.
17. člen
(kratkotrajno delo)
(1) Za kratkotrajno delo se šteje
brezplačno opravljanje dela v mikrodružbi ali zavodu z najmanj enim in največ
10 zaposlenimi ali pri samozaposleni osebi z največ 10 zaposlenimi,
kadar ga opravljajo:
-       
zakonec ali zunajzakonski partner ali partner v registrirani istospolni
skupnosti lastnika ali solastnika mikrodružbe ali zavoda ali samozaposlene
osebe,
-       
zakonec ali zunajzakonski partner ali partner v registrirani istospolni
skupnosti enega od staršev lastnika ali solastnika mikrodružbe ali zavoda ali
samozaposlene osebe,
-       
oseba, s katero je lastnik ali solastnik mikrodružbe ali zavoda ali
samozaposlene osebe v sorodu v ravni vrsti do prvega kolena,
-       
starši in otroci zakonca ali zunajzakonskega partnerja ali partnerja v
registrirani istospolni skupnosti lastnika ali solastnika mikrodružbe ali
zavoda ali samozaposlene osebe.
(2) Delo osebe iz prejšnjega odstavka se
lahko opravlja največ 40 ur mesečno.
(3) Kratkotrajno delo se mora glede
zaposlovanja oseb, mlajših od 18 let, delovnega časa, nočnega dela, odmorov in
počitkov ter varstva nekaterih kategorij delavcev opravljati v skladu s
predpisi o delovnih razmerjih in predpisi o varnosti in zdravju pri delu.
(4) Delodajalec vodi evidenco o opravljenem
kratkotrajnem delu, ki vsebuje:
-       
osebno ime, naslov in davčno številko osebe, ki opravlja kratkotrajno
delo,
-       
uro začetka in zaključka opravljanja kratkotrajnega dela, kot jo je
potrdila oseba, ki opravlja kratkotrajno delo, po dnevih,
-       
skupno število ur opravljenega kratkotrajnega dela na mesečni ravni.
(5) Evidenco o opravljenem kratkotrajnem
delu predloži delodajalec v podpis osebi, ki opravlja kratkotrajno delo, dnevno
ob začetku in zaključku opravljanja kratkotrajnega dela. Za izvajanje nadzora
delodajalec hrani evidenco še dve leti po prenehanju opravljanja kratkotrajnega
dela osebe, ki je to delo opravljala.
(6) V skladu s predpisi o zdravstvenem
zavarovanju je oseba, ki opravlja kratkotrajno delo, zavarovana za primer
poškodbe pri delu in poklicne bolezni.
III. NADZOR
18. člen
(nadzorni organi)
(1) Naslednji inšpektorati in drugi organi
(v nadaljnjem besedilu: nadzorni organi) v okviru pooblastil, določenih s tem
zakonom in s posebnimi zakoni, nadzorujejo, odkrivajo, vodijo postopek in
odločajo o prekršku:
-       
inšpektorat, pristojen za trg, za kršitve določb 3. člena tega zakona,
razen šeste alineje; za kršitve določb 4. člena tega zakona v delu, ki se
nanaša na pravne osebe, tuje pravne subjekte in na samozaposlene osebe, in za
kršitve določb prve alineje prvega odstavka 6. člena tega zakona v delu, ki se
nanaša na pravne osebe, tuje pravne subjekte in na samozaposlene osebe;
-       
organ, pristojen za carino (v nadaljnjem besedilu: carinska uprava), za
kršitve določb šeste alineje 3. člena tega zakona, 4. člena tega zakona v delu,
ki se nanaša na posameznike, 5. člena tega zakona ter prve alineje prvega
odstavka 6. člena tega zakona v delu, ki se nanaša na posameznike;
-       
inšpektorat, pristojen za delo, za kršitve določb druge alineje prvega
odstavka 6. člena tega zakona;
-       
inšpektorat, pristojen za promet, za kršitve določb tega zakona, razen
določb 5. člena tega zakona ter druge alineje prvega odstavka 6. člena tega
zakona za področja, na katerih izvaja pristojnost po posebnih zakonih,
-       
davčna uprava za kršitve določb 3. člena tega zakona, razen šeste
alineje.
(2) Nadzor nad kršitvami določb tega
zakona, ki se nanašajo na izpolnjevanje posebnih pogojev za opravljanje
dejavnosti, izvajajo nadzorni organi, pristojni za nadzor na področju
kmetijstva in okolja, gozdarstva, energetike in prostora, zdravja, šolstva in
športa ter notranjih zadev.
(3) Drugi nadzorni organi, ki niso nadzorni
organi iz prvega ali drugega odstavka tega člena, in ki pri opravljanju nalog
inšpekcijskega nadzora na podlagi svojih predpisov ugotovijo kršitve tega
zakona, ugotovijo dejansko stanje in o ugotovitvah sestavijo zapisnik, ki ga
posredujejo pristojnemu nadzornemu organu.
19. člen
(postopek nadzora)
(1) Če pri izvajanju svojih pristojnosti
organ, pristojen za nadzor 3. člena tega zakona, ugotovi kršitve tega člena, z
odločbo prepove opravljanje dejavnosti ali dela na črno.
(2) Če pri izvajanju svojih pristojnosti
carinska uprava ugotovi kršitve iz prvega do tretjega odstavka 5. člena tega
zakona, izda odločbo, s katero prepove opravljanje dela posamezniku, ki je
zaposlen na črno.
(3) Če pri izvajanju svojih pristojnosti
inšpektorat, pristojen za delo, ugotovi, da obstaja sum zaposlitve na črno,
izda odločbo, s katero prepove opravljanje dela posamezniku, ki je zaposlen na
črno, in o tem nemudoma seznani carinsko upravo.
(4) Zoper odločbo o prepovedi opravljanja dejavnosti
ali dela oziroma zoper odločbo o prepovedi opravljanja dela posameznika, ki je
zaposlen na črno, je dovoljena pritožba. Rok za pritožbo je osem dni od dneva
vročitve. Pritožba zoper odločbo ne zadrži izvršitve odločbe.
(5) Nadzorni organi, ki pri izvajanju
svojih pooblastil ugotovijo, da obstaja sum neizpolnjevanja davčnih obveznosti
oziroma neplačanih prispevkov za obvezna socialna zavarovanja, o tem obvestijo
davčno upravo.
(6) Premoženjska korist, pridobljena s
kršitvijo 3. člena tega zakona, se odvzame. Glede odvzema premoženjske koristi
nadzorni organi ravnajo v skladu z zakonom, ki ureja prekrške.
(7) Nadzorni organi iz tega zakona imajo
neposreden vpogled v seznam posameznikov, ki opravljajo osebno dopolnilno delo,
v evidenco vplačanih vrednotnic in v podatke o vključitvi oseb iz 17. člena
tega zakona v obvezno zdravstveno zavarovanje, vključno z osebnimi podatki.
(8) Za namene preprečevanja dela in
zaposlovanja na črno, pobiranja davkov in prispevkov ter ugotavljanja pogojev
za izbris osebe iz seznama davčna uprava pridobiva podatke neposredno s
povezovanjem evidenc in ima neposreden vpogled v podatke evidenc. V ta namen se
davčni register in evidenca o davkih preko davčne številke poveže s seznamom
posameznikov, ki opravljajo osebno dopolnilno delo, s podatki o vloženih
zahtevkih za pridobitev vrednotnice in s podatki o plačanih prispevkih za
pokojninsko in invalidsko zavarovanje ter zdravstveno zavarovanje na upravnih
enotah, s katerimi razpolaga ministrstvo, pristojno za javno upravo.
(9) Za namen ugotavljanja lastnosti
zavarovanca in priznavanja pravic iz pokojninskega in invalidskega zavarovanja
Zavod za pokojninsko in invalidsko zavarovanje Slovenije pridobiva podatke
neposredno s povezovanjem evidenc in ima neposreden vpogled v podatke evidenc.
V ta namen se matična evidenca zavarovancev in uživalcev pravic poveže s
seznamom posameznikov, ki opravljajo osebno dopolnilno delo, s podatki o
vloženih zahtevkih za pridobitev vrednotnice in s podatki o plačanih prispevkih
za pokojninsko in invalidsko zavarovanje.
(10) Nadzorni organ, ki pri svojem delu
zazna poklicno bolezen, poškodbo pri delu ali smrt osebe, zaposlene na črno, o
tem obvesti Zavod za zdravstveno zavarovanje Slovenije.
20. člen
(komisija)
(1) Za določanje, usklajevanje in spremljanje
področja preprečevanja dela in zaposlovanja na črno imenuje Vlada Republike
Slovenije komisijo za preprečevanje dela in zaposlovanja na črno.
(2) Komisija iz prejšnjega odstavka
opravlja naslednje naloge:
-       
usklajuje vsebine dela nadzornih organov s področja odkrivanja in
preprečevanja dela in zaposlovanja na črno;
-       
predlaga Vladi Republike Slovenije ukrepe za učinkovitejše preprečevanje
in odkrivanje dela in zaposlovanja na črno;
-       
poroča o izvajanju in učinkih tega zakona Ekonomskosocialnemu svetu,
Vladi Republike Slovenije in Inšpekcijskemu svetu Republike Slovenije do konca
junija naslednjega leta za preteklo koledarsko leto;
-       
daje pobude za spremembe predpisov s področja, za katero je
ustanovljena;
-       
vsako leto opredeli dejavnosti, za katere ocenjuje, da se v njih
državljani tretjih držav v večji meri nezakonito zaposlujejo, in pripravi načrt
inšpekcijskih pregledov;
-       
vsako koledarsko leto pripravi poročilo o opravljenih inšpekcijskih
pregledih iz prejšnje alineje in o rezultatih teh pregledov obvesti Evropsko
komisijo do konca junija naslednjega leta za preteklo koledarsko leto.
(3) Mandat članov komisije traja pet let.
Komisijo sestavljajo predstavnik ministrstva, pristojnega za preprečevanje dela
in zaposlovanja na črno, ministrstva, pristojnega za gospodarstvo, ministrstva,
pristojnega za finance, ministrstva, pristojnega za pravosodje, ministrstva,
pristojnega za notranje zadeve, predstavniki nadzornih organov iz tega zakona,
predstavnik delodajalcev in predstavnik delojemalcev. Predsednik komisije je predstavnik
ministrstva, pristojnega za preprečevanje dela in zaposlovanja na črno.
(4) Predsednik in člani komisije opravljajo
delo v komisiji kot del svojih rednih delovnih obveznosti.
(5) Komisija odloča, če so na seji navzoči
najmanj predsednik ali njegov namestnik in polovica članov komisije.
(6) Strokovno tehnična opravila za komisijo
in postopke za imenovanje komisije opravlja ministrstvo, pristojno za delo.
IV. KAZENSKE DOLOČBE
21. člen
(globe za kršitev prepovedi dela na črno)
(1) Z globo od 2.000 do 26.000 eurov se za
prekršek kaznuje pravna oseba ali tuj pravni subjekt, ki je pravna oseba, kadar
opravlja dejavnost, ki ni določena v ustanovitvenem aktu, ali če nima z zakonom
predpisanih listin o izpolnjevanju pogojev za opravljanje dejavnosti, določene
v ustanovitvenem aktu (prva alineja 3. člena).
(2) Z globo od 2.000 do 26.000 eurov se za
prekršek kaznuje samozaposlena oseba ali tuj pravni subjekt, ki je
samozaposlena oseba, kadar opravlja dejavnost, ki ni vpisana v register, ali če
nima z zakonom predpisanih listin o izpolnjevanju pogojev za opravljanje te
dejavnosti (druga alineja 3. člena).
(3) Z globo od 2.000 do 26.000 eurov se za
prekršek kaznuje tuj pravni subjekt, kadar opravlja dejavnost v Republiki
Sloveniji brez registrirane podružnice ali brez predpisanega dovoljenja (četrta
alineja 3. člena).
(4) Z globo od 2.000 do 26.000 eurov se za
prekršek kaznuje pravni subjekt, ki ima sedež v državi članici Evropske unije,
Evropskem gospodarskem prostoru ali Švicarski konfederaciji, kadar ne opravlja
dejavnosti storitev v skladu z zakonom, ki ureja storitve na notranjem trgu
(peta alineja 3. člena).
(5) Z globo od 520 do 2.600 eurov se
kaznuje za prekršek iz prvega, drugega, tretjega in četrtega odstavka tega
člena tudi odgovorna oseba pravne osebe, odgovorna oseba tujega pravnega
subjekta, odgovorna oseba samozaposlene osebe, odgovorna oseba v državnem
organu ali v samoupravni lokalni skupnosti.
(6) Z globo od 1.000 do 7.000 eurov se za
prekršek kaznuje posameznik, kadar opravlja dejavnost ali delo in ni vpisan ali
nima priglašenega dela, kakor to določa ta ali drugi zakoni (šesta alineja 3.
člena).
22. člen
(globe za omogočanje dela na črno)
(1) Z globo od 2.600 do 15.600 eurov se
kaznuje delodajalec, ki ni posameznik, kadar omogoči opravljanje dela na črno
eni ali več osebam, za katere ve, da opravljajo delo na črno, ali če sklene
pogodbo glede opravljanja dela z drugo pravno osebo, tujim pravnim subjektom,
samozaposleno osebo ali posameznikom, za katere ve, da opravljajo delo na črno
(4. člen).
(2) Z globo od 420 do 1.600 eurov se
kaznuje za prekršek iz prejšnjega odstavka tudi odgovorna oseba delodajalca.
(3) Z globo od 1.000 do 5.000 eurov se za
prekršek iz prvega odstavka tega člena kaznuje posameznik.
23. člen
(globe za kršitev prepovedi zaposlovanja
na črno)
(1) Z globo od 5.000 do 26.000 eurov se
kaznuje delodajalec, ki ni posameznik, kadar:
-       
omogoči delo posamezniku, s katerim ni sklenil pogodbe o zaposlitvi,
oziroma ki ga ni prijavil v obvezna socialna zavarovanja, ali ga je v času
trajanja delovnega razmerja odjavil iz obveznih socialnih zavarovanj (prva
alineja prvega odstavka 5. člena);
-       
omogoči delo posamezniku, s katerim ni sklenil pogodbe civilnega prava,
na podlagi katere se lahko opravlja delo, oziroma ki ga ni zavaroval v skladu z
zakoni, ki urejajo obvezna socialna zavarovanja, ali z upokojencem ni sklenil
pogodbe o opravljanju začasnega ali občasnega dela v skladu z zakonom, ki ureja
trg dela (druga alineja prvega odstavka 5. člena);
-       
omogoči delo dijaku ali študentu v nasprotju s predpisi, ki urejajo
občasno ali začasno delo dijakov in študentov (tretja alineja prvega odstavka
5. člena);
-       
(prenehala
veljati)
-       
nezakonito zaposli državljana tretje države (peta alineja prvega
odstavka 5. člena).
(2) Z globo od 500 do 2.500 eurov se
kaznuje za prekršek iz prejšnjega odstavka tudi odgovorna oseba delodajalca.
(3) Z globo od 500 do 2.500 eurov se
kaznuje posameznik, ki mu je delodajalec omogočil delo brez sklenitve pogodbe o
zaposlitvi, pogodbe civilnega prava, na podlagi katere se lahko opravlja delo,
pogodbe o opravljanju začasnega ali občasnega dela v skladu z zakonom, ki ureja
trg dela, ali mu je omogočil delo v nasprotju s predpisi, ki urejajo občasno
ali začasno delo dijakov in študentov (prvi odstavek 5. člena).
(4) Z globo od 100 do 2.500 eurov se
kaznuje posameznik, če nima pogodbe civilnega prava ali pogodbe o opravljanju
začasnega ali občasnega dela, na podlagi katere opravlja delo, za čas
opravljanja dela ves čas na kraju opravljanja dela (drugi odstavek 5. člena).
(5) Z globo od 1.000 do 5.000 eurov se
kaznuje posameznik, kadar v svojem imenu in za svoj račun zaposli posameznika,
ki zanj opravlja delo na črno (tretji odstavek 5. člena).
(6) Z globo od 5.000 do 15.600 eurov se
kaznuje delodajalec, ki ni posameznik, kadar ni izročil pisne pogodbe o
zaposlitvi v roku iz petega odstavka 5. člena tega zakona (peti odstavek 5.
člena).
(7) Z globo od 500 do 2.500 eurov se
kaznuje za prekršek iz prejšnjega odstavka tudi odgovorna oseba delodajalca.
(8) Z globo od 5.000 do 15.000 eurov se
kaznuje delodajalec, ki ni posameznik, kadar v 15 dneh od ugotovitve kršitve ne
poravna vseh obveznosti iz sedmega in osmega odstavka 5. člena tega zakona ali
v osmih dneh od poteka roka za plačilo nadzornemu organu ne predloži dokazila,
da je te obveznosti poravnal (sedmi in osmi odstavek 5. člena).
(9) Z globo od 2.500 do 5.000 eurov se
kaznuje posameznik, kadar v 15 dneh od ugotovitve kršitve ne poravna vseh
obveznosti iz šestega in osmega odstavka 5. člena tega zakona ali v osmih dneh
od poteka roka za plačilo nadzornemu organu ne predloži dokazila, da je te
obveznosti poravnal.
(10) Z globo od 2.500 do 5.000 eurov se
kaznuje delodajalec, kadar pred sklenitvijo delovnega razmerja od državljana
tretje države ne zahteva, da mu na podlagi desetega odstavka 5. člena tega
zakona predloži dokazilo o zakonitem prebivanju v Republiki Sloveniji (deseti
odstavek 5. člena).
(11) Z globo od 1.200 do 2.500 eurov se
kaznuje delodajalec, kadar kopije dokazila o zakonitem prebivanju v Republiki
Sloveniji ne hrani ves čas zaposlitve državljana tretje države (deseti odstavek
5. člena).
(12) Z globo od 1.200 do 2.500 eurov se za
prekršek iz osmega, desetega in enajstega odstavka tega člena zakona kaznuje
tudi odgovorna oseba delodajalca.
(13) Ne glede na tretji odstavek tega člena
se posameznik, ki je zaposlen na črno, za prekršek ne kaznuje, če v času
trajanja zaposlitve na črno, še preden je uveden postopek nadzora po tem
zakonu, prijavi delodajalca v zvezi s kršenjem določb 5. člena tega zakona.
(14) Z globo od 1.200 do 2.500 eurov se
kaznuje delodajalec, ki ne predloži evidence o opravljenem kratkotrajnem delu v
podpis osebi, ki opravlja kratkotrajno delo, dnevno ob začetku in zaključku
opravljanja kratkotrajnega dela (peti odstavek 17. člena).
24. člen
(globe za nedovoljeno oglaševanje)
(1) Z globo od 1.600 do 15.600 eurov se
kaznuje pravna oseba, tuj pravni subjekt, samozaposlena oseba ali delodajalec,
ki ni posameznik, kadar naroči, objavi ali posreduje oglas ali oglasno
sporočilo v časopise, revije, na radio, televizijo in v druge elektronske
medije ali na drug način, ki je dostopen javnosti, ki ponuja ali oglašuje delo
na črno po določbah tega zakona, ali objavi potrebo po delavcu, čigar delo ni
vezano na registrirano ali priglašeno dejavnost (prvi odstavek 6. člena).
(2) Z globo od 500 do 1.500 eurov se
kaznuje za prekršek iz prejšnjega odstavka tudi odgovorna oseba pravne osebe,
odgovorna oseba tujega pravnega subjekta, odgovorna oseba samozaposlene osebe,
odgovorna oseba delodajalca, odgovorna oseba v državnem organu ali v
samoupravni lokalni skupnosti.
(3) Z globo od 500 do 2.500 eurov se
kaznuje posameznik za prekršek iz prvega odstavka tega člena, ali če oglašuje
delo, ki se opravlja na podlagi pogodbe civilnega prava (drugi odstavek 6.
člena).
25. člen
(globa v hitrem postopku)
Za prekrške iz tega zakona se lahko v
hitrem postopku izreče globa tudi v znesku, ki je višji od najnižje predpisane
globe, določene s tem zakonom.
26. člen
(globa za prekrške, storjene iz
koristoljubnosti ali za pridobitev večje protipravne premoženjske koristi)
(1) Kdor stori prekršek iz 21. do 24. člena
tega zakona, razen iz šestega odstavka 21. člena tega zakona, in je ta storjen
iz koristoljubnosti ali pa je pridobljena večja protipravna premoženjska
korist, se kaznuje s trikrat višjo globo od predpisane globe iz 21. do 24.
člena tega zakona.
(2) Kdor stori prekršek iz šestega odstavka
21. člena tega zakona in je ta storjen iz koristoljubnosti ali pa je pridobljena
večja protipravna premoženjska korist, se kaznuje z globo od 3.000 do 15.000
eurov.
(3) Večja protipravna premoženjska korist
je korist, ki presega 5.000 eurov.
27. člen
(izločitev iz postopkov javnega naročanja
in izguba ali omejitev pravic do javnih sredstev ter obveznost njihovega
vračila)
(1) Pravna oseba, tuj pravni subjekt ali
samozaposlena oseba, ki zaposli državljana tretje države, ki nezakonito prebiva
v Republiki Sloveniji za pet let od pravnomočnosti odločbe, s katero je bila
izrečena globa za prekršek iz pete alineje prvega odstavka 23. člena tega
zakona izgubi ali se ji omeji pravica do javnih sredstev, vključno s sredstvi
Evropske unije, dodeljenimi na podlagi javnega razpisa ali javnega povabila,
namenjenega programom zaposlovanja in usposabljanja, ki predstavljajo državno
pomoč ali pomoč po pravilu »de minimis«.
(2) Dajalci pomoči v postopkih dodeljevanja
sredstev iz prejšnjega odstavka pri pristojnem nadzornem organu preverijo, ali
je bila pravni osebi, tujemu pravnemu subjektu ali samozaposleni osebi, ki
kandidira za sredstva iz prejšnjega odstavka, pravnomočno izrečena globa za
prekršek iz pete alineje prvega odstavka 23. člena tega zakona.
(3) Pravna oseba, tuj pravni subjekt ali
samozaposlena oseba iz prvega odstavka tega člena mora vrniti javna sredstva,
vključno s sredstvi Evropske unije, dodeljenimi na podlagi javnega razpisa ali
javnega povabila, namenjenega programom zaposlovanja in usposabljanja, ki
predstavljajo državno pomoč ali pomoč po pravilu »de minimis«, izplačana v
obdobju dvanajstih mesecev pred sestavo prvega zapisnika nadzornega organa do
pravnomočno izrečene globe za prekršek iz pete alineje prvega odstavka 23.
člena tega zakona.
(4) V pogodbi, iz katere izhaja
upravičenost do javnih sredstev, vključno s sredstvi Evropske unije,
dodeljenimi na podlagi javnega razpisa ali javnega povabila, namenjenega
programom zaposlovanja in usposabljanja, ki predstavljajo državno pomoč ali
pomoč po pravilu »de minimis«, se določi obveznost vračila sredstev iz
prejšnjega odstavka.
(5) Dajalci pomoči vsakih šest mesecev pri
pristojnem nadzornem organu preverijo, ali je bila pravni osebi, tujemu
pravnemu subjektu ali samozaposleni osebi, ki so ji bila dodeljena sredstva po
pogodbi iz prejšnjega odstavka, pravnomočno izrečena globa za prekršek iz pete
alineje prvega odstavka 23. člena tega zakona.
(6) Organ, ki odloči o prekršku iz pete
alineje prvega odstavka 23. člena tega zakona, v treh delovnih dneh od
pravnomočnosti te odločitve o tem obvesti, ministrstvo, pristojno za finance. V
obvestilu navede polno ime in matično številko pravne osebe, tujega pravnega
subjekta ali samozaposlene osebe ter datum, od katerega ta oseba izgubi ali se
ji omeji pravica do javnih sredstev, vključno s sredstvi Evropske unije,
dodeljenimi na podlagi javnega razpisa ali javnega povabila, namenjenega
programom zaposlovanja in usposabljanja, ki pomenijo državno pomoč ali pomoč po
pravilu »de minimis«.

Zakon o preprečevanju dela in zaposlovanja na
črno – ZPDZC – 1 (Uradni list RS, št. 32/14) vsebuje naslednje prehodne in
končne določbe:
»V. PREHODNE IN KONČNE DOLOČBE
28. člen
(pokojninsko in
invalidsko zavarovanje ter zdravstveno zavarovanje oseb, ki opravljajo osebno
dopolnilno delo)
(1) Do ustrezne ureditve v zakonu, ki ureja
pokojninsko in invalidsko zavarovanje, in v zakonu, ki ureja zdravstveno
varstvo in zdravstveno zavarovanje, se za zavarovanje za pokojninsko in
invalidsko zavarovanje ter zdravstveno zavarovanje za posameznike, ki opravljajo
osebno dopolnilno delo, uporabljajo določbe 28. do 32. člena tega zakona.
(2) Posameznik, ki opravlja osebno
dopolnilno delo iz 12. člena tega zakona, se obvezno zavaruje za pokojninsko in
invalidsko zavarovanje v skladu z 18. členom Zakona o pokojninskem in
invalidskem zavarovanju (Uradni list RS, št. 96/12, 39/13 in 101/13 –
ZIPRS1415; v nadaljnjem besedilu: ZPIZ-2) in za poškodbo pri delu in poklicno
bolezen v skladu s 5. točko 17. člena Zakona o zdravstvenem varstvu in
zdravstvenem zavarovanju (Uradni list RS, št. 72/06 – uradno prečiščeno
besedilo, 114/06 – ZUTPG, 91/07, 76/08, 62/10 – ZUPJS, 87/11, 40/12 – ZUJF,
21/13 – ZUTD-A, 91/13, 99/13 – ZSVarPre-C, 99/13 – ZUPJS-C in 111/13 –
ZMEPIZ-1; v nadaljnjem besedilu: ZZVZZ) pod pogojem, da je vključen v
zdravstveno zavarovanje na podlagi prvega odstavka 15. člena ali 20. člena
ZZVZZ.
(3) Ne glede na prejšnji odstavek se
posameznik, ki opravlja osebno dopolnilno delo in je uživalec pokojnine ali je
obvezno pokojninsko in invalidsko zavarovan s polnim delovnim oziroma
zavarovalnim časom, obvezno zavaruje za invalidnost in smrt, ki je posledica
poškodbe pri delu ali poklicne bolezni v skladu z 20. členom ZPIZ-2.
(4) Do začetka uporabe 12. do 16. člena
tega zakona, posameznik, ki opravlja osebno dopolnilno delo, ni obvezno
pokojninsko in invalidsko zavarovan na podlagi 18. ali 20. člena ZPIZ-2, ni
obvezno zavarovan za poškodbo pri delu in poklicno bolezen na podlagi 5. točke
17. člena ZZVZZ in ne plačuje prispevka iz 55.a člena ZZVZZ.
29. člen
(višina prispevka
za osebno dopolnilno delo)
(1) Višina prispevkov za osebno dopolnilno
delo za pokojninsko in invalidsko zavarovanje znaša sedem eurov ter za
zdravstveno zavarovanje dva eura na posamezno vrednotnico. Višina prispevkov se
usklajuje z gibanjem povprečne plače, izplačane za obdobje od januarja do
decembra preteklega leta, v primerjavi s povprečno plačo, izplačano za enako
obdobje leto pred tem in jo enkrat letno določi minister, pristojen za delo,
najpozneje do 1. aprila v koledarskem letu.
(2) Prispevek za pokojninsko in invalidsko
zavarovanje se šteje za prispevek zavarovanca in prispevek delodajalca.
(3) Ne glede na prejšnji odstavek se za
zavarovance iz tretjega odstavka prejšnjega člena šteje, da je plačan prispevek
za posebne primere zavarovanja po ZPIZ-2.
(4) S plačilom prispevka za zdravstveno
zavarovanje iz prvega odstavka tega člena se šteje, da je plačan prispevek iz
četrte alineje drugega odstavka 55. člena ZZVZZ v zvezi s tretjim odstavkom 57.
člena ZZVZZ in prispevek iz 55.a člena ZZVZZ.
30. člen
(zavezanci za
plačilo prispevka za osebno dopolnilno delo in zavezanci za prijavo)
(1) Zavezanec za plačilo prispevka za
posameznike iz prvega odstavka 12. člena tega zakona je oseba, ki želi, da se
pri njej opravijo dela, ki se štejejo za osebno dopolnilno delo.
(2) Zavezanec za plačilo prispevka za
posameznike iz tretjega odstavka 12. člena tega zakona je posameznik, ki
opravlja osebno dopolnilno delo.
(3) Zavezanec za prijavo v zdravstveno
zavarovanje iz drugega odstavka 28. člena tega zakona je posameznik, ki
priglasi osebno dopolnilno delo.
31. člen
(pobiranje
prispevka)
(1) Prispevek za pokojninsko in invalidsko
ter zdravstveno zavarovanje na podlagi osebnega dopolnilnega dela pobira davčna
uprava.
(2) Če ni s tem zakonom drugače določeno,
se glede postopka pobiranja prispevka, pravic in obveznosti zavezanca,
varovanja podatkov in pristojnosti davčnega organa uporablja zakon, ki ureja
davčni postopek in davčno službo.
(3) Zahtevek za pridobitev vrednotnice se
šteje za obračun prispevkov za socialno varnost po zakonu, ki ureja davčni
postopek, vložen pri davčnem organu. Za ta obračun se ne uporabljajo določbe
zakona, ki ureja davčni postopek, s katerimi se ureja predložitev davčnega
obračuna po izteku predpisanega roka, popravljanje pomanjkljivosti oziroma
pomot v davčnem obračunu ter popravljanje davčnega obračuna, če je davčna
obveznost izkazana previsoko.
(4) Obveznost za plačilo prispevka za
pokojninsko in invalidsko ter zdravstveno zavarovanje na podlagi osebnega
dopolnilnega dela nastane z vložitvijo zahtevka za pridobitev vrednotnice. Če
se delo opravlja v nasprotju s sedmim odstavkom 12. člena tega zakona,
obveznost za plačilo prispevkov nastane z začetkom opravljanja dela,
(5) Obveznost za plačilo prispevka iz
prejšnjega odstavka mora biti plačana najpozneje v 10 dneh od nastanka
obveznosti za plačilo prispevka.
(6) V postopkih, ki jih davčna uprava začne
na zahtevo stranke, ni mogoče zahtevati vračila prispevka.
(7) Zavezanec za plačilo prispevka iz
prejšnjega člena plača prispevek prek spletnega portala e-uprava ali osebno na
upravni enoti, ki za posameznika plačilo opravi prek spletnega portala
e-uprava. Pri plačilu prispevka v gotovini na upravni enoti se ne glede na
zakon, ki ureja davčni postopek, šteje, da je prispevek plačan na dan plačila
prispevka na upravni enoti.
32. člen
(ugotovitev
zavarovalne dobe in osnove za pokojninsko in invalidsko zavarovanje za
posameznike, ki opravljajo osebno dopolnilno delo)
(1) Posamezniku iz prvega odstavka 28.
člena tega zakona se prizna sorazmerni del obdobja zavarovanja v obveznem
pokojninskem in invalidskem zavarovanju na način, ki velja za osebe, ki
opravljajo delo v okviru drugega pravnega razmerja v skladu z zakonom, ki ureja
pokojninsko in invalidsko zavarovanje.
(2) Posamezniku iz prejšnjega odstavka se
na podlagi plačanih prispevkov za pokojninsko in invalidsko zavarovanje iz
naslova osebnega dopolnilnega dela v preteklem koledarskem letu ugotovi znesek
osnove, ki se upošteva za izračun pokojninske osnove.
(3) Znesek osnove iz prejšnjega odstavka se
ugotovi tako, da se na podlagi vsote vplačanih prispevkov za pokojninsko in
invalidsko zavarovanje iz preteklega koledarskega leta izračuna višina osnove,
ob upoštevanju določbe prejšnjega odstavka. Višina osnove se ugotovi na podlagi
prispevnih stopenj, ki veljajo za plačilo prispevkov za pokojninsko in
invalidsko zavarovanje v skladu z zakonom, ki ureja prispevke za socialno
varnost, na dan plačila teh prispevkov.
(4) Zavod za pokojninsko in invalidsko
zavarovanje Slovenije na podlagi podatkov, ki mu jih posreduje davčna uprava,
ugotovi obdobja zavarovanja in osnovo za posameznike iz prvega in drugega
odstavka tega člena na način, ki velja za osebe, ki opravljajo delo v okviru
drugega pravnega razmerja v skladu z zakonom, ki ureja pokojninsko in invalidsko
zavarovanje, če s tem zakonom ni drugače določeno.
(5) Davčna uprava posreduje Zavodu za
pokojninsko in invalidsko zavarovanje Slovenije podatke, ki so potrebni za
ugotovitev obdobja zavarovanja in osnove v obveznem pokojninskem in invalidskem
zavarovanju na podlagi evidence obračunov prispevkov za socialno varnost.
(6) Za osebe iz drugega odstavka tega člena
Zavod za pokojninsko in invalidsko zavarovanje Slovenije oblikuje tudi prijavo
v zavarovanje in odjavo iz zavarovanja v skladu z zakonom, ki ureja pokojninsko
in invalidsko zavarovanje, vendar je ne vloži pri prijavno odjavni službi
Zavoda za zdravstveno zavarovanje Slovenije.
33. člen
(dopolnitev
Zakona o javnem naročanju)
Do ustrezne ureditve v Zakonu o javnem
naročanju (Uradni list RS, št. 12/13 – uradno prečiščeno besedilo; v nadaljnjem
besedilu: ZJN-2) ministrstvo, pristojno za finance, v evidenco ponudnikov z
negativnimi referencami iz drugega odstavka 77.a člena ZJN-2 uvrsti tudi
ponudnika, ki je storil prekršek iz pete alineje prvega odstavka 23. člena tega
zakona.
34. člen
(prenehanje
veljavnosti)
(1) Z dnem uveljavitve tega zakona
prenehajo veljati:
-       
176.c člen Zakona o urejanju trga dela (Uradni list RS, št. 80/10, 40/12
– ZUJF, 21/13, 63/13 in 100/13);
-       
Zakon o preprečevanju dela in zaposlovanja na črno (Uradni list RS, št.
12/07 – uradno prečiščeno besedilo, 29/10, 57/12 in 21/13 – ZUTD-A; v
nadaljnjem besedilu: ZPDZC);
-       
Navodilo za opravljanje kratkotrajnega dela (Uradni list RS, št. 88/12);
-       
Pravilnik o delih, ki se štejejo za osebno dopolnilno delo, ter o
postopku priglasitve teh del (Uradni list RS, št. 30/02).
(2) Ne glede na določbo prejšnjega odstavka
se ZPDZC in Navodilo za opravljanje kratkotrajnega dela (Uradni list RS, št.
88/12) uporabljata do začetka uporabe tega zakona, razen 12. člena ZPDZC, ki se
uporablja do 31. 12. 2014. Pravilnik o delih, ki se štejejo za osebno
dopolnilno delo, ter o postopku priglasitve teh del (Uradni list RS, št. 30/02)
se uporablja do začetka uporabe podzakonskega akta iz 16. člena tega zakona.
(3) Osebe, ki imajo na dan uveljavitve tega
zakona priglašeno osebno dopolnilno delo po določbah ZPDZC in Pravilnika o
delih, ki se štejejo za osebno dopolnilno delo, ter o postopku priglasitve teh
del (Uradni list RS, št. 30/02), se morajo ponovno priglasiti za opravljanje
osebnega dopolnilnega dela na podlagi tega zakona v šestih mesecih po dnevu
začetka uporabe podzakonskega akta iz 16. člena tega zakona.
35. člen
(končanje
postopkov inšpekcijskega nadzora)
Postopki inšpekcijskega nadzora, ki so se
začeli pred začetkom uporabe tega zakona, se končajo pred nadzornimi organi,
pred katerimi tečejo ob začetku uporabe tega zakona.
36. člen
(imenovanje
komisije)
Komisija za preprečevanje dela in
zaposlovanja na črno iz 20. člena tega zakona se imenuje v treh mesecih od
začetka uporabe tega zakona.
37. člen
(podzakonski
akt)
Podzakonski akt iz 16. člena tega zakona se
izda do 31. decembra 2014.
38. člen
(uveljavitev in
uporaba zakona)
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne devetdeseti
dan po njegovi uveljavitvi, razen 12. do 16. člena, prvega do tretjega odstavka
28. člena in 29. do 32. člena tega zakona, ki se začnejo uporabljati
1. januarja 2015.«.

Zakon o zaposlovanju, samozaposlovanju in delu
tujcev – ZZSDT (Uradni list RS, št. 47/15) vsebuje naslednjo končno določbo:
»82. člen
(uveljavitev
zakona)
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne 1. septembra 2015.«.

Zakon o spremembah Zakona o preprečevanju dela
in zaposlovanja na črno – ZPDZC-1A (Uradni list RS, št. 43/19) vsebuje naslednjo končno določbo:
»KONČNA DOLOČBA
2. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o javnem
naročanju – ZJN-3B (Uradni list RS, št. 121/21) vsebuje naslednjo končno določbo:
»36. člen
(začetek
veljavnosti)
Ta zakon začne veljati 1. januarja
2022.«.

Zakon o ohranjanju in razvoju rokodelstva – ZORR
(Uradni list RS, št. 78/23) vsebuje naslednjo končno določbo:
»33. člen
(začetek
veljavnosti zakona)
Ta zakon začne veljati petnajsti dan po
objavi v Uradnem listu Republike Slovenije.«.