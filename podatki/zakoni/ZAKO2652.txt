PRVI DEL
Trasirana menica
I. poglavje
Izdaja in oblika trasirane menice
1. člen
Trasirana menica obsega: 
1)     označbo,
da je menica napisano v samem besedilu listine v jeziku, v katerem je menica
sestavljena; 
2)     nepogojno
nakazilo, naj se plača določena vsota denarja; 
3)     ime
tistega, ki naj plača (trasat); 
4)     navedbo
dospelosti; 
5)     kraj,
kjer je treba plačati; 
6)     ime
tistega, kateremu ali po čigar odredbi je treba plačati (remitent); 
7)     navedbo
dneva in kraja izdaje menice; 
8)     podpis
tistega, ki je izdal menico (trasant).
2. člen
Listina, v kateri ne bi bilo katere koli izmed sestavin,
naštetih v prednjem členu, se ne šteje za trasirano menico. Od tega so izvzeti
primeri, ki so določeni v naslednjih odstavkih. 
Trasirana menica, v kateri ni navedena dospelost, se šteje za
menico na vpogled. 
Če ni posebne navedbe, se šteje kraj, ki je naveden poleg
trasatovega imena, za plačilni kraj in obenem za trasatovo prebivališče. 
Trasirana menica, na kateri ni naveden kraj izdaje, se šteje
za izdano v kraju, ki je naveden poleg trasantovega podpisa.
3. člen
Trasirana menica se lahko glasi po odredbi trasanta samega. 
Izda (trasira) se lahko tudi na trasanta. 
Izda (trasira) se lahko na račun tretje osebe.
4. člen
Trasirana menica je lahko plačljiva pri tretji osebi, bodisi
v trasatovem prebivališču, bodisi v drugem kraju (domicilirana trasirana
menica).
5. člen
V trasirani menici, plačljivi ob vpogledu ali na določen čas
po vpogledu, sme trasant odrediti, da se vsota, navedena v njej, obrestuje. V
vsaki drugi menici se šteje ta odreditev obresti za nezapisano. 
Obrestno mero je treba v menici navesti; če se to ne stori,
se šteje, kakor da odredba o obrestih ni napisana. 
Obresti teko od dne izdaje menice, če ni navedeno kaj
drugega.
6. člen
Če je napisana menična vsota s črkami in številkami, in sicer
različno, velja vsota, zapisana s črkami. 
Če je napisana menična vsota večkrat s črkami ali večkrat s
številkami, velja najmanjša vsota.
7. člen
Čeprav so na menici podpisi oseb, ki so nesposobne, da se
menično zavezujejo, ali lažni podpisi, ali podpisi izmišljenih oseb, ali
podpisi, ki iz katerega koli drugega razloga ne zavezujejo oseb, ki so
podpisale menico, ali ki je v njihovem imenu menica podpisana, to ne vpliva na
zavezo ostalih podpisnikov.
8. člen
Kdor se podpiše na menico kot zastopnik drugega, čeprav za to
ni bil pooblaščen, je po njej osebno zavezan, če pa je plačal, ima iste
pravice, kot bi jih imela dozdevno zastopana oseba. Prav to velja tudi za
zastopnika, ki je prekoračil svoje pooblastilo.
9. člen
Trasant je odgovoren za akcept in plačilo menice. 
Odgovornosti za akcept se lahko oprosti. Nasprotno pa se
šteje vsaka odredba, s katero bi se hotel oprostiti odgovornosti za plačilo, za
nezapisano.
II. poglavje
Indosament
10. člen
Vsaka menica se lahko prenese z indosamentom, tudi če ni
izrečno trasirana po odredbi. 
Če zapiše trasant v menici besede »ne po odredbi« ali drug
izraz, ki pomeni isto, se menica prenese lahko samo v obliki in z učinkom
navadnega odstopa (cesije). 
Menica se lahko indosira tudi trasatu samemu, najsi jo je
akceptiral ali ne, trasantu ali kateremu koli drugemu zavezancu. Te osebe jo
lahko dalje indosirajo.
11. člen
Indosament mora biti nepogojen. Vsak pogoj, ki bi bil
postavljen, se šteje za nezapisanega. 
Delni indosament je ničen. 
Indosament na prinosilca velja za indosament in blanko.
12. člen
Indosament se mora napisati na menico ali na list, ki je
zvezan z njo (alonž), indosant ga mora podpisati. 
Ni treba, da navaja indosament koristnika, lahko pa sestoji
tudi iz samega podpisa indosanta (indosament in blanko). V tem zadnjem primeru
mora biti indosament, da je veljaven, napisan na hrbtu menice ali na alonži.
13. člen
Z indosamentom se prenašajo vse pravice, ki izvirajo iz
menice. 
Če indosament ni izpolnjen (blanko), sme imetnik menice: 
1)     izpolniti
indosament in blanko bodisi s svojim imenom, bodisi z imenom druge osebe; 
2)     menico
dalje indosirati blanko ali na ime druge osebe; 
3)     kar
predati menico tretji osebi, ne da bi izpolnil indosament in blanko in ne da bi
postavil nov indosament.
14. člen
Indosant je odgovoren za akcept in plačilo menice, razen če
ni v indosamentu odrejeno drugače. 
Prepovedati sme, da se menica dalje indosira; v tem primeru
ni odgovoren osebam, ki se jim menica pozneje indosira.
15. člen
Kdor ima menico v rokah, se šteje za njenega zakonitega
imetnika, če dokaže svojo pravico z nepretrgano vrsto indosamentov. To velja
tudi, če je poslednji indosament in blanko (tretji odstavek 11. člena tega
zakona). Kolikor zadeva to dokazovanje, se štejejo prečrtani indosamenti, kakor
da jih ni. Če pride za indosamentom in blanko drug indosament, se šteje, da je
pridobil podpisnik tega drugega indosamenta menico z indosamentom in blanko. 
Če je komu po kakršnem koli dogodku prešla menica, jo mora
tisti, ki jo ima in ki je svojo pravico dokazal, kakor je predpisano v
prejšnjem odstavku, izročiti samo, če jo je pridobil nepošteno ali pa je, ko jo
je pridobil, ravnal z veliko malomarnostjo.
16. člen
Osebe, od katerih se zahteva, da izpolnijo svoje zaveze iz
menice, ne morejo uveljaviti zoper njenega imetnika ugovorov, ki so utemeljeni
v njihovih osebnih razmerjih s trasantom ali s kakšnim prejšnjim imetnikom
menice, razen če ni sedanji imetnik menice ravnal, ko jo je pridobil, zavestno
v dolžnikovo škodo. 
Če se menica, ki je bila ob času izdaje nepopolna, pozneje
izpolni v nasprotju s sklenjenim sporazumom, se kršitev tega sporazuma ne more
ugovarjati imetniku menice, razen če je ni pridobil nepošteno ali če je takrat,
ko jo je pridobil, ravnal z veliko malomarnostjo.
17. člen
Če ima indosament pripombo »vrednost za izterjavo«, »za
inkaso«, »kot pooblastilo« ali kakršno koli drugo pripombo, ki pomeni naročilo,
lahko imetnik menice izvaja vse pravice, ki izvirajo iz nje, indosirati pa sme
menico le kot prenos pooblastila. 
Menični zavezanci smejo uveljaviti v takem primeru zoper
imetnika menice samo tiste ugovore, ki se smejo uveljaviti zoper indosanta. 
Naročilo, ki se sestoji v indosamentu iz prvega odstavka tega
člena (indosament - pooblastilo), ne ugasne zaradi smrti tistega, ki je nalog
dal, niti ne, če nastopi njegova opravilna nesposobnost.
18. člen
Če je v indosamentu pripomba »vrednost za varnost«, »vrednost
za zastavo« ali kakršna koli druga pripomba, ki pomeni zastavitev, sme izvajati
imetnik menice, vse pravice, ki izvirajo iz menice, vendar sme menico
indosirati samo kot prenos pooblastila. 
Menični zavezanci ne morejo uveljaviti v takem primeru zoper
imetnika menice ugovorov, ki so utemeljeni v njihovih osebnih razmerjih z
indosantom, razen če ni ravnal imetnik, ko je pridobil menico, zavestno v
dolžnikovo škodo.
19. člen
Indosament, napisan po dospelosti, ima isti učinek kakor
indosament pred dospelostjo. Vendar pa ima indosament, postavljen po protestu
zaradi neplačila ali po preteku roka, določenega za napravo tega protesta, samo
učinek navadnega odstopa. 
Dokler se ne dokaže nasprotno, se šteje, da je bil nedatirani
indosament postavljen pred pretekom roka, določenega za napravo protesta.
III. poglavje
Akceptiranje
20. člen
Imetnik trasirane menice, pa tudi tisti, ki jo samo ima v
rokah, jo sme predložiti trasatu prav do dospelosti zaradi akceptiranja v
njegovem prebivališču.
21. člen
V vsaki trasirani menici lahko trasant odredi, da se mora
predložiti zaradi akceptiranja, in za to navede rok ali pa ga ne navede. 
Trasant lahko tudi prepove predložitev menice v akceptiranje,
razen če ni to trasirana menica, plačljiva pri tretji osebi ali v drugem kraju,
kakor v kraju, v katerem prebiva trasat, ali če ni trasirana menica na določen
čas po vpogledu. 
Trasant lahko prav tako odredi, da se menica ne sme
predložiti zaradi akceptiranja pred določenim časom. 
Tudi vsak indosant lahko odredi, da se mora trasirana menica
predložiti zaradi akceptiranja, ter določi za to rok ali ne, razen če ni
trasant v njej prepovedal predložitev zaradi akceptiranja.
22. člen
Menica, trasirana na določen čas po vpogledu, se mora
predložiti zaradi akceptiranja v enem letu od dneva izdaje. 
Trasant lahko ta rok skrajša ali pa odredi daljšega. 
Te roke smejo indosanti skrajšati.
23. člen
Trasat lahko zahteva, da se mu predloži menica še enkrat
naslednji dan po prvi predložitvi zaradi akceptiranja. Na to, da se tej zahtevi
ni ugodilo, se smejo sklicevati prizadete osebe samo, če je ta zahteva zapisana
v protestu. 
Imetnik ni dolžan, pustiti menico, predloženo zaradi
akceptiranja, v trasatovih rokah.
24. člen
Akcept se piše na samo menico. Izraža se z besedo »priznam«, »sprejeta«
ali z drugo besedo, ki pomeni isto; akcept podpiše trasat. Tudi sam trasatov
podpis na licu menice velja za akcept. 
Če je trasirana menica plačljiva na določen čas po vpogledu
ali če jo je treba predložiti na podlagi posebne odredbe zaradi akceptiranja v
določenem roku, mora biti akcept datiran z dnem, ko se je dal, razen če imetnik
menice ne zahteva, da se datira z dnem, ko je menico predložil zaradi
akceptiranja. Če se akcept ne datira, mora dati imetnik menice, da obdrži svoje
regresne pravice zoper indosante in trasanta, to opustitev ugotoviti s
pravočasno napravljenim protestom.
25. člen
Akcept mora biti nepogojen, vendar ga sme trasat omejiti na
del menične vsote. 
Vsaka druga oddaljitev od meničnih sestavin, obsežena v
akceptu, je enaka odklonitvi akcepta. Vendar je akceptant zavezan po vsebini
svojega akcepta.
26. člen
Če ni navedel trasant v menici kot plačilni kraj kraja trasatovega
prebivališča, ampak drugi kraj, ne da bi bil imenoval osebo, ki naj plača
(domiciliat), sme navesti trasat to osebo ob akceptu. Če se to ne stori, se
šteje, da se je akceptant zavezal, sam plačati v plačilnem kraju. 
Če je menica plačljiva v trasatovem prebivališču, lahko
navede trasat v akceptu naslov v tem kraju, kjer naj se plača (plačilno mesto).
27. člen
S akceptom se trasat zaveže, plačati menico ob dospelosti. 
Če se menica ne plača, je imetnik, najsi bi bil to trasant
sam, na podlagi menice upravičen za neposredno tožbo zoper akceptanta za vse,
kar se sme zahtevati po 47. in 48. členu tega zakona.
28. člen
Šteje se, da je trasat odklonil akceptiranje menice, če je že
napisan akcept prečrtal, preden je menico vrnil. Dokler se ne dokaže nasprotno,
se šteje, da je bil akcept prečrtan, preden je bila menica vrnjena. 
Vendar pa je trasat, če je pismeno obvestil imetnika menice
ali kakega podpisnika o tem, da je menico akceptiral, proti njim zavezan po
vsebini danega akcepta.
IV. poglavje
Aval
29. člen
Plačilo menice se da zavarovati za vso menično vsoto ali za
določen njen del z avalom (menično poroštvo). 
To zavarovanje da lahko tretja oseba, pa tudi oseba, ki je
menico že podpisala.
30. člen
Aval se daje na menici ali na alonži; podpiše ga avalist. 
Aval se izraža z besedama »per aval«, »kot porok« ali s
katerim koli drugim izrazom, ki pomeni isto. 
Za aval zadostuje podpis na licu menice, razen če ne gre za
trasatov ali trasantov podpis. 
Iz avala mora biti razvidno, za koga je dan. Če to ni razvidno,
velja, da je dan za trasanta.
31. člen
Avalist je odgovoren prav tako, kakor tisti, za katerega je
porok. 
Njegova zaveza velja tudi, če je zaveza, za katero je porok,
nična iz katerega koli drugega razloga razen zaradi formalne pomanjkljivosti. 
Če plača menico, pridobi avalist pravice iz menice zoper
tistega, za katerega je bil porok, kakor tudi zoper tiste, ki so temu po menici
odgovorni (regresna pravica).
V. poglavje
Dospelost
32. člen
Menica se lahko izda: 
na vpogled, 
na določen čas po vpogledu, 
na določen čas po dnevu izdaje, 
na določen dan. 
Nične so menice, v katerih je dospelost drugače določena,
kakor tudi menice z več dospelostmi.
33. člen
Menica po vpogledu je plačljiva, kakor hitro se predloži.
Predložiti jo je treba v plačilo v enem letu od dne izdaje. Trasant sme ta rok
skrajšati ali odrediti daljšega. Te roke smejo indosanti skrajšati. 
Trasant sme odrediti, da po vpogledu plačljiva menica ne sme
biti predložena v plačilo pred določenim časom. V takem primeru začne teči rok
za predložitev šele od tega časa.
34. člen
Dospelost menice na določen čas po vpogledu se izračuna po
dnevu akcepta ali po dnevu protesta. 
Če protest ni napravljen, se šteje glede akceptanta, da je
postavljen nedatirani akcept zadnji dan roka, določenega za predložitev zaradi
akceptiranja.
35. člen
Menica, ki se glasi na en mesec ali na več mesecev po dnevu
izdaje ali po dnevu vpogleda, dospe na ustrezni dan tistega meseca, v katerem
se mora plačati. Če v tem mesecu ni ustreznega dneva, dospe menica zadnji dan
tega meseca. 
Če se glasi menica na en mesec ali na več celih mesecev in na
pol meseca od dneva izdaje ali po vpogledu, se računajo najprej celi meseci. 
Če je dospelost odrejena na začetek, na polovico (sredi
januarja, sredi februarja itd.), ali na konec meseca, je treba razumeti s tem
izrazom prvi, petnajsti ali zadnji dan meseca. 
Izraza »8 dni« ali »15 dni« ne pomenita enega ali dveh
tednov, ampak celih 8 ali 15 dni. 
Izraz »pol meseca« pomeni 15 dni.
36. člen
Če je menica plačljiva na določen dan v takem kraju, kjer ne
velja isti koledar, ki velja v kraju izdaje, se šteje, da je dan dospelosti
odrejen po koledarju, ki velja v plačilnem kraju. 
Če se trasira menica, plačljiva na določen čas od dneva
izdaje, med dvema krajema, katerih koledarja sta različna, se preračuna dan
izdaje na dan, ki mu ustreza v koledarju plačilnega kraja, in potem se določi
dospelost. Roki za predložitev menic se računajo po predpisih prejšnjega
odstavka. 
Ti predpisi se ne uporabljajo, če je razvidno iz kake posebne
odredbe v menici ali iz bistvenih sestavin menice, da se je nameravalo kaj
drugega.
VI. poglavje
Plačilo
37. člen
Menica, plačljiva na določen dan ali na določen čas po dnevu
izdaje ali po dnevu vpogleda, se mora predložiti v plačilo ali na sam plačilni
dan ali pa na enega od dveh delavnikov, ki prideta takoj za njim. 
Če se predloži menica kakemu zavodu za obračunavanje, se
šteje za predloženo v plačilo.
38. člen
Ko trasat plača menico, sme zahtevati od imetnika, naj mu jo
izroči s potrdilom na njej, da je plačana. 
Imetnik menice ne sme odkloniti delnega plačila. 
Ob delnem plačilu sme trasat zahtevati, da se to plačilo
zaznamuje na menici in da se mu izda o njem pobotnica.
39. člen
Imetnik menice se ne more prisiliti, da sprejme plačilo pred
dospelostjo menice. 
Če plača trasat menico pred dospelostjo, jo plača na svojo
lastno nevarnost in škodo. 
Kdor plača menico ob dospelosti, je veljavno prost zaveze,
razen če ni pri tem na njegovi strani zlega namena ali velike malomarnosti.
Preizkusiti mora, ali je vrsta indosamentov pravilna, ne pa tudi, ali so
podpisi indosantov pristni.
40. člen
Če je plačljiva menica v denarju, ki v plačilnem kraju ni v
tečaju, se sme plačati menična vsota z denarjem, ki je tu v tečaju, in sicer po
vrednosti, ki jo ima na dan dospelosti. Če je dolžnik v zamudi, sme imetnik
menice izbirati in zahtevati, da se menična vsota izplača z domačim denarjem po
tečaju, ki velja na dan dospelosti ali na plačilni dan. 
Vrednost tujega denarja se določi po običajih, ki veljajo v
plačilnem kraju. Vendar pa trasant lahko odredi, da se obračuna vsota, ki jo je
treba plačati, po tečaju, odrejenem v menici. 
Ti predpisi se ne uporabljajo, če je trasant odredil, da se
mora plačati prav v denarju, navedenem v menici (odredba efektivnega plačila v
tujem denarju). 
Predpisi drugega in tretjega odstavka tega člena se
uporabljajo, kolikor niso v nasprotju z veljavnimi valutnimi in deviznimi
predpisi. 
Če je navedena menična vsota v denarju, ki ima isto ime,
vendar pa različno vrednost v državi, kjer je bila menica izdana, in v tisti
kjer naj se plača, se šteje, da je mišljen denar plačilnega kraja.
41. člen
Če se ne predloži menica v plačilo v roku, ki je določen v 37.
členu tega zakona, sme položiti vsak dolžnik menično vsoto pri rednem sodišču
prve stopnje plačilnega kraja, če tega ni, pa pri pristojnem upravnem organu
občinske skupščine, ob stroških in na nevarnost in škodo imetnika menice.
VII. poglavje
Regres zaradi neakceptiranja in zaradi neplačila
42. člen
Imetnik menice ima regres zoper indosante, trasanta in ostale
zavezance: 
ob dospelosti: 
če menica ni plačana v celoti ali deloma; 
in pred dospelostjo: 
1)     če
je bil akcept popolnoma ali deloma odklonjen; 
2)     če
je pred akceptom ali po akceptu uveden stečaj oziroma prisilna likvidacija nad
premoženjem trasata ali če trasat ustavi plačila, najsi ta ustavitev ni
ugotovljena s sodno odločbo; ali če je ostala izvršba nad njegovim premoženjem
brezuspešna; 
3)     če
je uveden stečaj oziroma prisilna likvidacija nad premoženjem trasanta menice,
ki se ne sme predložiti zaradi akceptiranja.
43. člen
Delna ali popolna odklonitev akcepta, kakor tudi delna ali
popolna odklonitev plačila se mora ugotoviti z javno listino (protest zaradi
neakceptiranja ali zaradi neplačila). 
Protest zaradi neakceptiranja je treba napraviti v rokih,
odrejenih za predložitev zaradi akceptiranja. Če je bila v primeru, določenem v
prvem odstavku 23. člena tega zakona, predložena menica prvikrat zadnji dan
roka, se lahko napravi protest tudi še prihodnji dan. 
Protest zaradi neplačila menice, plačljive na določen dan ali
na določen čas po dnevu izdaje ali po vpogledu, se mora napraviti na enega od
dveh delavnikov, ki prideta takoj za plačilnim dnem menice. Če gre za menico,
plačljivo po vpogledu, se mora napraviti protest po predpisih prednjega
odstavka, ki veljajo za napravo protesta zaradi neakceptiranja. 
Če se napravi protest zaradi neakceptiranja, ni treba
predlagati menice v plačilo, niti ne napraviti protesta zaradi neplačila. 
Če trasat pred akceptiranjem ali po akceptiranju ustavi
plačila ali če je ostala izvršba nad njegovim premoženjem brezuspešna, ima
imetnik menice regres šele, ko predloži trasatu menico v plačilo in ko napravi
protest. 
Če je pred akceptiranjem ali po akceptiranju uveden stečaj
oziroma prisilna likvidacija nad trasatovim premoženjem, kakor tudi, če je
uveden stečaj nad premoženjem trasanta menice, ki se ne sme predložiti zaradi
akceptiranja, ima imetnik menice regres, ko predloži sodno odločbo o uvedbi
stečaja.
44. člen
O odklonitvi akcepta ali plačila mora obvestiti imetnik
menice svojega indosanta in trasanta v štirih delavnikih po dnevu protesta ali
po dnevu, ko se je menica predložila, če je v njej odredba »brez stroškov«. Če
je protest nadomeščen po predpisu 77. člena tega zakona, se računa rok od
dneva, ko se je vpisala izjava o odklonitvi v protestni register. 
Vsak indosant mora v dveh delavnikih po dnevu prejetega
obvestila sporočiti to obvestilo indosantu, ki je pred njim, ter navesti imena
in naslove tistih, ki so dali prejšnja obvestila, in tako dalje po vrsti prav
do trasanta. 
Če se po prejšnjih odstavkih daje obvestilo kakemu podpisniku
menice, se mora poslati v roku, ki velja za tega podpisnika, prav takšno
obvestilo tudi njegovemu avalistu. Če kateri od indosantov ni navedel svojega
naslova, ali pa ga je navedel nečitljivo, zadostuje, da se pošlje obvestilo
indosantu, ki je pred njim. 
Obvestilo se da lahko v kakršni koli obliki, pa tudi kar z
vrnitvijo menice. 
Kdor daje obvestilo, mora dokazati, da je storil to v
predpisanem roku. Šteje se, da je pravočasno tudi, če je pismo, s katerim se
daje obvestilo, oddano na pošto v predpisanem roku. 
Kdor ne da obvestila v zgoraj določenem roku, ne izgubi
zaradi tega svojih meničnih pravic, vendar pa je odgovoren za škodo, ki je
nastala zaradi njegove opustitve, do višine menične vsote.
45. člen
Trasant, indosant ali avalist lahko z odredbo »brez stroškov«,
»brez protesta« ali s kakršno koli drugo ustrezno odredbo, napisano in
podpisano na menici, oprosti njenega imetnika dolžnosti, napraviti zaradi
izvajanja regresa protest zaradi neakceptiranja ali neplačila. 
Ta odredba ne oprosti imetnika menice niti tega, da mora
predložiti menico v predpisanih rokih, niti tega, da mora pravočasno dati
obvestilo. Prekoračenje rokov mora dokazati tisti, ki uveljavlja to zoper
imetnika menice. 
Odredba, ki jo je napisal trasant, učinkuje proti vsem
podpisnikom; če jo je napisal indosant ali avalist, učinkuje samo proti
tistemu, ki jo je napisal. Če napravi imetnik menice v nasprotju z odredbo, ki
jo je napisal trasant, protest, trpi sam protestne stroške. Če izvira odredba
od indosanta ali avalista, se stroški protesta, če se napravi, lahko izterjajo
od vseh podpisnikov.
46. člen
Vsi tisti, ki so menico trasirali, akceptirali, indosirali
ali avalirali, so odgovorni imetniku menice solidarno. 
Imetnik menice ima pravico, postopati zoper vse te osebe
posamezno ali zoper več izmed njih ali zoper vse skupaj; pri tem pa ni dolžan
držati se reda, po katerem so se zavezali. 
Isto pravico ima vsak podpisnik menice, ki jo je izkupil. 
Uveljavljanje zahteve zoper enega zavezanca ne brani, da se
ne bi postopalo zoper ostale, najsi pridejo za tistim, zoper katerega se je
postopalo najprej.
47. člen
Imetnik menice lahko zahteva od tistega, zoper katerega
izvaja regres: 
1)     znesek,
za katerega menica ni bila akceptirana ali plačana, kakor tudi obresti, če so
bile v menici odrejene; 
2)     zamudne
obresti, obračunane v skladu z zveznim zakonom, ki ureja višino obrestne mere
zamudnih obresti; 
3)     stroške
protesta, poslanih obvestil in prav tako ostale stroške. 
Če se zahteva regres pred dospelostjo, se odbije od menične
vsote eskont po meri, ki jo določi Narodna banka Jugoslavije, kakršna velja na
dan regresa.
48. člen
Kdor je menico izkupil, lahko zahteva od tistih, ki so njemu
odgovorni: 
1)     ves
znesek, ki ga je sam plačal, 
2)     od
tega zneska obresti v višini eskontne mere, ki jo mesečno določa Narodna banka
Jugoslavije, računano od dneva, ko je bil izkupljeni znesek menice izplačan;
3)     stroške,
ki jih je imel.
49. člen
Vsak zavezanec, zoper katerega se izvaja ali zoper katerega
se lahko izvaja regres, je upravičen zahtevati, ko plača regresno vsoto, da se
mu izroči menica obenem s protestom in računom, na katerem je potrjeno plačilo.
Vsak indosant, ki je menico izkupil, lahko prečrta svoj
indosament ali indosamente indosantov, ki so za njim.
50. člen
Če se vrši regres zaradi delnega akcepta, sme zahtevati
tisti, ki je plačal del vsote, za katerega menica ni bila akceptirana, da se to
plačilo zaznamuje na menici in da se mu izda o tem pobotnica. Razen tega mu
mora izdati imetnik menice prepis menice s svojim potrdilom, da se ujema z
izvirnikom, kakor tudi proteste zaradi nadaljnjega regresa.
51. člen
Vsakdo, ki ima pravico regresa, si sme iskati, če ni
dogovorjeno nasprotno, poplačila z novo menico, trasirano na vpogled na eno
izmed oseb, ki so njemu odgovorne, in plačljivo v prebivališču te osebe
(povratna menica). 
Povratna menica obsega poleg zneskov, navedenih v 47. in 48.
členu tega zakona, še mešetarino in takso za povratno menico. 
Če trasira povratno menico imetnik, se določi menična vsota
po tečaju, ki ga ima menica po vpogledu, trasirana iz izplačilnega kraja
prvotne menice na prebivališče zavezanca, na katerega se trasira. 
Če trasira povratno menico indosant, se določi menična vsota
po tečaju, ki ga ima menica na vpogled, trasirana iz prebivališča trasanta
povratne menice na zavezančevo prebivališče.
52. člen
S pretekom rokov: 
za predložitev menice na vpogled ali na
določen čas po vpogledu, 
za napravo protesta zaradi neakceptiranja
ali zaradi neplačila, 
za predložitev menice, ki ima odredbo »brez
stroškov«, v plačilo, 
izgubi imetnik menice svoje pravice zoper
indosante, zoper trasanta in zoper ostale zavezance, izvzemši akceptanta. 
Če se ne predloži menica v akceptiranje v roku, ki ga je
odredil trasant, izgubi imetnik menice regresno pravico tako zaradi neplačila
kakor zaradi neakceptiranja, razen če ne izhaja iz vsebine odredbe, da se je
hotel trasant samo oprostiti odgovornosti za akcept. 
Če je rok za predložitev odrejen v kakem indosamentu, se
lahko s tem okoristi samo indosant, ki je napisal indosament.
53. člen
Če se menica ne more predložiti v določenih rokih ali protest
ne napraviti zaradi nepremagljive ovire (zakoniti predpisi kake države ali kak
drug primer višje sile), se ti roki podaljšajo. 
Imetnik menice mora o primeru višje sile nemudoma obvestiti
svojega indosanta in to obvestilo zaznamovati na menici ali na alonži z datumom
in svojim podpisom; za ostale veljajo predpisi 44. člena tega zakona. 
Ko višja sila odpade, mora imetnik menico nemudoma predložiti
zaradi akceptiranja ali zaradi plačila in napraviti, če je treba, protest. 
Če traja višja sila več kakor 30 dni po dospelosti, za regres
ni treba menice ne predložiti ne protestirati. 
Pri menici na vpogled in na določen čas po vpogledu teče 30
dnevni rok od dne, ko je imetnik menice obvestil svojega indosanta o višji
sili, pa čeprav je storil to pred potekom rokov za predložitev, pri menicah na
določen čas po vpogledu se 30 dnevni rok podaljša za ta čas po vpogledu,
naveden v menici. 
Za primer višje sile se ne štejejo tiste ovire, ki so zgolj
osebne za imetnika menice ali za tistega, ki mu je imetnik menice zaupal
predložitev menice ali napravo protesta.
VIII. poglavje
Intervencija
1. Skupni predpisi
54. člen
Trasant, indosant ali avalist sme v menici navesti osebo, ki
naj po potrebi akceptira ali plača (intervenient). 
Intervenient sme menico, če so izpolnjeni spodaj predpisani
pogoji, akceptirati ali plačati za katerega koli zavezanca, zoper katerega se
lahko izvaja regres. 
Intervenient je lahko tretja oseba, pa tudi trasat sam, ali
katera koli oseba, ki je po menici že zavezana, izvzemši akceptanta. 
Intervenient mora o svoji intervenciji v dveh delavnikih
obvestiti tistega, za katerega je posredoval. Če prekorači ta rok, je odgovoren
do višine menične vsote za škodo, ki je nastala zaradi tega prekoračenja.
2. Akceptiranje z intervencijo
55. člen
Akceptiranje z intervencijo je dopustno vselej, kadar ima
pred dospelostjo menice njen imetnik pravico regresa po menici, ki se sme
predložiti zaradi akceptiranja. 
Če je na menici navedena oseba, ki naj po potrebi menico
akceptira ali po potrebi v plačilnem kraju plača, se imetnik take menice pred
dospelostjo ne more poprijeti svoje regresne pravice zoper tistega, ki je
navedel na menici tako osebo, kakor tudi ne zoper podpisnika, ki so za njim,
razen če je predložil menico navedeni osebi in napravil protest, potem ko je ta
odklonila akceptiranje. 
V drugih primerih sme imetnik menice odkloniti akceptiranje z
intervencijo. Če pa ga dopusti, izgubi regres, ki ga ima pred dospelostjo zoper
tistega, za katerega je dan akcept, kakor tudi zoper podpisnike, ki so za njim.
56. člen
Akcept z intervencijo se zapiše na menici. Podpiše ga
intervenient. V njem se navede, za koga je dan; če se to ne stori, se šteje, da
je dan za trasanta.
57. člen
Če intervenient akceptira menico, je odgovoren njenemu
imetniku in indosantom, ki so za dolžnikom, za katerega je interveniral, prav
tako, kakor je odgovoren ta dolžnik. 
Najsi je menica z intervencijo akceptirana, sme tisti, za
katerega je to storjeno, prav tako pa tudi tisti, ki so njemu odgovorni, če
plačajo znesek, naveden v 47. členu tega zakona, zahtevati od imetnika, naj
izroči menico s protestom vred, če je bil umesten, in z računom, na katerem je
potrjeno plačilo. 
3. Plačilo z intervencijo
58. člen
Plačilo z intervencijo je mogoče vselej, kadar dobi imetnik
menice bodisi ob dospelosti bodisi pred dospelostjo pravico do regresa. 
Plačilo z intervencijo obsega ves znesek, ki bi ga moral
sicer poravnati tisti, za katerega je bilo intervenirano. 
Plačati je treba najpozneje naslednji dan po zadnjem dnevu,
dopuščenem za napravo protesta zaradi neplačila.
59. člen
Če so akceptirali menico intervenienti, ki imajo svoje
prebivališče v plačilnem kraju, ali če so v menici navedene osebe, ki imajo v
tem kraju svoje prebivališče, da jo plačajo po potrebi, jo mora imetnik menice
predložiti vsem tem osebam in, če je treba, napraviti protest zaradi neplačila
najpozneje naslednji dan po zadnjem dnevu, dopuščenem za napravo protesta. 
Če se protest ne napravi v tem roku, izpadejo iz zaveze:
tisti, ki je navedel naslov po potrebi ali za katerega je bila menica z
intervencijo akceptirana, prav tako pa tudi indosanti, ki so za njim.
60. člen
Imetnik menice, ki odkloni plačilo z intervencijo, izgubi
regres zoper tiste, ki bi bili s tem plačilom prosti.
61. člen
Plačilo z intevencijo se mora potrditi s pobotnico na menici
z navedbo tistega, za katerega je plačano. Če se ta oseba ne navede, se šteje,
da je plačano za trasanta. 
Menica in protest, če je napravljen, se izročita
intervenientu - plačniku.
62. člen
Intervenient - plačnik pridobi pravice, ki izhajajo iz menice
zoper tistega, za katerega je plačal, in zoper tiste, ki so po menici njemu
zavezani. Vendar ne sme menice dalje indosirati. 
Indosanti, ki so za podpisnikom, za katerega je plačano, so
prosti zaveze. 
Če ponudi plačilo več intervenientov, ima prednost tisti, ki
oprosti največ zavezancev. Če ravna intervenient vede v nasprotju s tem
pravilom, izgubi regres zoper tiste, ki bi bili prosti.
IX. poglavje
Razmnoževanje in prepisi
1. Razmnoževanje
63. člen
Trasirana menica se lahko izda v dveh ali več istovetnih
izvodih. 
Ti izvodi morajo biti v svojem besedilu označeni z zaporedno
številko; če se to ne stori, se šteje vsak izvod za posebno menico. 
Vsak imetnik menice, v kateri ni navedena, da je izdana samo
v enem izvodu, lahko zahteva, da se mu izda na njegove stroške še en ali več
izvodov. Zaradi tega se mora obrniti do svojega neposrednega indosanta, ki mora
to sporočiti svojemu indosantu in tako dalje po vrsti prav do trasanta.
Indosanti morajo na novih izvodih ponoviti svoje indosamente.
64. člen
Plačilo enega meničnega izvoda oprosti zaveze tudi glede vseh
drugih izvodov, tudi če se v menici ni odredilo, da s plačilom enega izvoda
izgubijo veljavnost tudi ostali izvodi. Trasat ostane zavezan po vsakem
akceptiranem izvodu, ki se mu ne vrne. 
Indosant, ki je prenesel izvode na razne osebe, in vsi
naslednji indosanti so odgovorni za vse nevrnjene izvode, na katerih je njihov
podpis.
65. člen
Kdor pošlje en izvod zaradi akceptiranja, mora navesti na
ostalih izvodih ime osebe, v katere rokah je ta izvod. Ta oseba ga mora
izročiti zakonitemu imetniku katerega koli drugega izvoda. 
Če tega noče storiti, sme zakoniti imetnik tega drugega
izvoda izvajati regres šele, ko ugotovi s protestom: 
1)     da
se mu na njegovo zahtevo ni izročil izvod, poslan zaradi akceptiranja, 
2)     da
tudi na noben drug izvod ni bilo mogoče dobiti akcepta ali plačila.
2. Prepisi
66. člen
Vsak imetnik menice ima pravico, napraviti ji prepise. 
Prepis mora obsegati natančno prepisano izvirno menico z
indosamenti in vsemi drugimi odredbami, ki so na njej. V prepisu je treba
navesti, kje se končuje. 
Prepis se lahko indosira in avalira na isti način in z istim
učinkom, kakor izvirna menica.
67. člen
V prepisu je treba navesti osebo, v katere rokah je izvirna
menica. Če to ni storjeno, prepis nima menično-pravne veljavnosti. 
Oseba, v katere rokah je izvirna menica, mora izročiti menico
zakonitemu imetniku prepisa. Če to odkloni, sme imetnik prepisa izvajati regres
zoper tiste, ki so indosirali ali avalirali prepis šele, ko ugotovi s
protestom, da mu izvirna menica ni bila izročena na njegovo zahtevo. 
Če ima izvirna menica po zadnjem indosamentu, ki je bil dan,
preden je bil napravljen prepis, odredbo »začenši tu velja indosament samo na
prepisu« ali kakršno koli drugo označbo, ki pomeni isto, je ničen vsak
indosament, ki bi bil dan po tem na izvirni menici.
X. poglavje
Predrugačene menice
68. člen
Če se predrugači menično besedilo, so odgovorni tisti, ki so
podpisali menico, ko je bila že predrugačena, po predrugačenem besedilu,
prejšnji podpisniki pa so odgovorni po prvotnem besedilu.
XI. poglavje
Protest
69. člen
Protest se napravi pri sodišču, ki je krajevno pristojno za
osebo, zoper katero se napravi protest. (se
preneha uporabljati)
Na sodišču sprejema proteste sodnik, lahko pa jih tudi pooblaščena
uradna oseba, ki ji predsednik sodišča zaupa to dolžnost z razporedom. (se
preneha uporabljati)
Funkcionar, ki vodi zvezni upravni organ za pravosodje, sme v
soglasju s funkcionarjem, ki vodi zvezni pravni organ za promet in zveze,
predpisati, da se protesti lahko napravijo tudi pri poštah. (se
preneha uporabljati)
70. člen
Če se napravi protest, predloži protestni organ po določbi 106.
člena tega zakona menico tistemu, zoper katerega se zahteva protest, ter ga
pozove, naj opravi zahtevano storitev. 
Če se iskana oseba ne najde v svoji poslovalnici, če jo ima,
oziroma v stanovanju, če poslovalnice nima, ali če se tudi najde, pa ji iz
katerega koli vzroka ni mogoče sporočiti zahteve, protestni organ ni dolžan
ponoviti protestnega postopka. 
Da poslovalnice ali stanovanja ni bilo mogoče najti, se šteje
za dokazano samo, če je v protestu zaznamovano, da je protestni organ brezuspešno
povpraševal o tem pri pristojnem občinskem upravnem organu. 
Če bi protestni organ ne bil dovolj skrben pri povpraševanju
za poslovalnico ali stanovanje, ostane protest vendarle veljaven, organ pa se s
tem ne oprosti odgovornosti za škodo.
71. člen
Protest mora obsegati: 
1)     prepis
protestirane menice oziroma protestiranega meničnega prepisa, kakor tudi vseh
izjav oziroma pripomb na njih; če se napravi protest po menici, izdani v tujem
jeziku, se mora priložiti tudi prevod menice z overitvijo po tisti osebi, ki
napravi protest; 
2)     ime
ali firma osebe, na katere zahtevo in zoper katero se napravi protest; 
3)     potrdilo,
da iskana oseba ni opravila storitve, ki se na podlagi menice zahteva od nje,
ali da je protestni organ ni mogel najti v njeni poslovalnici ali stanovanju,
ali da ji, če jo je tudi našel, iz katerega koli vzroka ni mogel sporočiti
zahteve; 
4)     kraj,
dan, mesec, leto in uro, ko se je, in prostor, kjer je bil opravljen ali se je
brezuspešno poizkusil protestni postopek; 
5)     datum
protesta, številko, pod katero je vpisan v protestni register, uradni podpis
protestnega organa in pečat. 
Tisti del menice ali prepisa, ki se ne da prebrati, zaznamuje
protestni organ v protestu kot nečitljivega. 
Če iskana oseba obrazloži, zakaj odklanja storitev, ali če
postavi trasat zahtevo po prvem odstavku 23. člena tega zakona, je treba tudi
to zaznamovati v protestu.
72. člen
Če se zahteva na podstavi iste menice več storitev ali če se
zahteva ista storitev od več oseb, se lahko napravi namesto več protestov samo
en protest.
73. člen
Opuščena storitev, zaradi katere se zahteva protest, se lahko
opravi tudi v roke oziroma v navzočnosti protestnega organa (69. člena tega
zakona). Odredba ali navodilo, ki bi nasprotovalo temu, nima veljavnosti proti
osebi, ki naj opravi storitev. 
Če se menični dolg plača, potrdi protestni organ to plačilo
na menici ter jo izroči osebi, ki je plačala. 
Če plača menični dolžnik del menične vsote, se to zaznamuje
na izvirni menici ali v protestu in izda o tem plačilniku pobotnica na prepisu
protestirane menice.
74. člen
Če menični zavezanec plača menično vsoto, odkloni pa plačilo
protestnih stroškov, je treba to okoliščino ugotoviti s protestom, menico samo
pa izročiti plačniku. Povračilo protestnih stroškov se lahko zahteva na
podstavi tega protesta.
75. člen
Listina o protestu se mora nemudoma izročiti imetniku menice
ali osebi, ki je v njegovem imenu predložila menico, v protest.
76. člen
Protestni organ mora vso vsebino napravljenih protestov
vpisati po vrsti po njihovem datumu in številki v poseben register. 
Oblika in način, kako naj se vodi protestni register,
predpiše funkcionar, ki vodi zvezni upravni organ za pravosodje. 
Na podstavi protestnega registra izdaja protestni organ
osebam, prizadetim po menici, overjene prepise protesta proti plačilu takse.
77. člen
Če trasant v besedilu menice ne zahteva za protest oblike
javne listine, sme biti protest zaradi neakceptiranja ali neplačila po
privolitvi imetnika menice nadomeščen na menici s pismeno izjavo tiste osebe,
od katere se zahteva storitev (trasat, akceptant, domiciliat, adresat po
potrebi ali intervenient). Izjava teh oseb mora biti datirana, podpisana in
vpisana v protestnem roku v protestni register, kar mora protestni organ
potrditi na protestirani menici ali alonži. 
Za menice do vštetih 1,000.000.- din sme Zvezni izvršni svet
predpisati, da mora protestni organ namesto protesta po prednjih predpisih (69.
- 77. člen, 1. odstavek tega zakona) poslati s priporočenim pismom prepis
menice vsem meničnim dolžnikom s pripombo, da je menica protestirana. O tem se
izda na zahtevo potrdilo, ki se vpiše v protestnem roku v protestni register. V
takem primeru odpada obvestilo po 44. členu tega zakona.
XII. poglavje
Zastaranje
78. člen
Vsi menično-pravni zahtevki zoper akceptanta zastarajo čez 3
leta od dospelosti. 
Menično-pravni zahtevki imetnika menice zoper indosante in
zoper trasanta zastarajo čez leto dni od dne pravočasno napravljenega protesta,
če pa je na menici odredba »brez stroškov«, od dospelosti. 
Menično-pravni zahtevki indosantov drugih zoper druge in
zoper trasanta zastarajo čez 6 mesecev od dne, ko je indosant menico izkupil,
ali od dne, ko se je uvedel zoper njega postopek pri sodišču.
79. člen
Zastaranje se prekine z vložitvijo tožbe pri sodišču. Tožbi
so enaki: priglasitev menične terjatve v stečaju, uveljavitev menično-pravnega
zahtevka med pravdo, poziv na obrambo, obvestilo, s katerim obvešča toženec
svojega prednika, da je vložena zoper njega regresna tožba,. 
Obvestilo se daje po sodišču ali neposredno s priporočenim
pismom; v tem primeru se vzame dan, ko je bilo oddano pismo na pošto, za dan
obvestitve.
80. člen
Prekinjeno zastaranje začne teči znova: 
1)     če
se je vložila tožba in če se je uveljavil zahtevek med pravdo, od dne zadnjega
pravdnega dejanja, če se pravda ne nadaljuje ne v enem ne v drugem primeru; 
2)     če
se je vložila priglasitev v stečaju oziroma v prisilni likvidaciji, od dne, ko
se konča stečajni postopek, če pa se v stečaju oziroma v prisilni likvidaciji
ugovarja prijavljeni terjatvi, od dne ugovora; 
3)     v
primeru poziva na obrambo in obvestila o vloženi tožbi od dne, ko se pravda
pravnomočno konča.
81. člen
Če je bilo upniku v zadnjih treh mesecih pred pretekom
zastaralnega roka bodisi, ker je prenehalo sodno poslovanje, bodisi zaradi
vojaške službe med vojno, bodisi zaradi višje sile (53. člen tega zakona)
onemogočeno, da uveljavlja svoje menične pravice, zastaranje ne teče, dokler
traja ta zapreka. Prav tako zastaranje ne teče, dokler traja stečaj nad
upnikovim premoženjem. Ko te ovire odpadejo, se zastaranje ne more končati pred
30 dnevi, kolikor bi mu rok pretekel pred tem časom.
82. člen
Če nima oseba, nesposobna za pravdanje, v katerem koli
trenutku v zadnjih treh mesecih zastopnika, se ne more končati zastaranje, ki
teče zoper njo, pred pretekom treh mesecev od trenutka, ko je postala ta oseba
za pravdanje sposobna, ali je dobila zastopnika. Prav to velja tudi za primer,
če zastopnik izgubi sposobnost za pravdanje ali če je glede vložene tožbe ali
tožbe, ki naj bi se vložila, nasprotje koristi med njim in za pravdanje
nesposobno osebo. 
Zastaranje menične terjatve, ki predstavlja del zapuščine ali
obremenjuje kako zapuščino, se ne more končati pred pretekom šestih mesecev po
pokojnikovi smrti.
83. člen
Prekinitev in ustavitev zastaranja učinkuje samo zoper
tistega, zoper katerega je nastopil vzrok za prekinitev oziroma ustavitev.
84. člen
Vzroki za prekinitev in ustavitev zastaranja po inozemskem
pravu učinkujejo po tem zakonu samo, kolikor ustrezajo vzrokom, navedenim v
prednjih členih.
XIII. poglavje
Neopravičena obogatitev
85. člen
Trasant, akceptant in indosant, katerih menične zaveze so
ugasnile zaradi zastaranja ali zaradi tega, ker so se opustila dejanja,
predpisana za ohranitev meničnih pravic, so odgovorni imetniku menice, če so se
na njegovo škodo neopravičeno obogatili. Ostali menični zavezanci so prosti te
odgovornosti. 
Premoženjski zahtevek, ki ima svojo upravičenost v
odgovornosti zaradi neopravičene obogatitve, se sme uveljavljati tudi na
podlagi sodne odločbe o amortizaciji prešle menice. 
Odgovornost zaradi neopravičene obogatitve zastara čez tri
leta; drugače pa se uporabljajo za to zastaranje določbe zakona o obligacijskih
razmerjih.
XIV. poglavje
Zastavna in pridržbena pravica
86. člen
Če prejme imetnik menice zaradi zavarovanja menične terjatve
s pismeno izjavo v zastavo premično stvar ali terjatev, dolžnik pa ne izpolni
svoje menične zaveze o pravem času, je imetnik menice upravičen, da se poplača
iz zastave, ne da bi vložil tožbo zoper zastavitelja. 
V ta namen sme imetnik menice: 
1)     zahtevati
na podlagi menice in zastavne listine pri sodišču, ki je pristojno bodisi zanj
bodisi za zastavitelja, prodajo zastave; sodišče odredi, ne da bi zaslišalo
zastavitelja, javno prodajo; s tem se imetnik menice ne izogne odgovornosti za
zlorabo zastavne pravice; 
2)     izterjati
zastavljene menične in druge terjatve ter se poplačati iz dobljenega denarja;
ali zastavljene terjatve obdržati zase do zneska svoje terjatve. 
Imetnik menice ima vse te pravice tudi v primeru, če pride
zastavitelj v stečaj ali v prisilno likvidacijo. 
Tako o nameravani kakor tudi o izvršeni prodaji ali o tem, da
je zastavo obdržal, mora imetnik menice po možnosti nemudoma obvestiti
dolžnika, pa tudi zastavitelja, če ja ta tretja oseba. 
Če se je imetnik menice za svojo terjatev popolnoma poplačal,
mora izročiti zastavitelju oziroma njegovemu stečajnemu skladu izvirno menico
in dobljeni presežek. Delno poplačilo se mora zaznamovati na menici.
87. člen
S tem, da pridobi imetnik menice pravico do tožbe ali do
regresa, pridobi tudi pravico, pridržati dolžnikov denar, premičnine in
vrednostne papirje, ki so mu prišli po zakoniti poti v roke ali s katerimi
lahko razpolaga. Ne more pa se izvajati pridržbena pravica glede omenjenih
predmetov, če sta dala dolžnik ali tretja oseba ob priliki izročitve ali pred
izročitvijo imetniku menice v vednost, da se dajejo predmeti s posebnim
namenom.
Imetnik menice sme uporabiti pridržbeno pravico tudi za
nedospelo terjatev, če je prišel dolžnik v stečaj ali v prisilno likvidacijo
ali če je ostala izvršba za denarni dolg v njegovo premoženje brezuspešna ali
če je dolžnik trgovec, ki je ustavil svoja plačila. V teh primerih ne
izključuje niti to, da je dolžnik sporočil, da se dajejo predmeti s posebnim
namenom, izvajanja pridržbene pravice, če so prišli dotični predmeti v roke
imetniku menice ali v njegovo razpolaganje, preden so nastopile zgoraj navedene
okoliščine ali preden je izvedel zanje.
88. člen
Imetnik menice mora po možnosti nemudoma obvestiti dolžnika,
da izvaja pridržbeno pravico. 
Če se stranke ne sporazumejo drugače, ugasne pridržbena
pravica imetniku menice, če se zavaruje njegova terjatev v zadostni meri z
depozitom v denarju ali v vrednostih papirjih.
89. člen
Pridržbena pravica ima isti učinek kakor zastavna pravico po 86.
členu tega zakona. Imetnik menice sme z dolžnikovo pismeno privolitvijo ali na
podlagi pravnomočne razsodbe, ki jo je izdalo sodišče, pristojno bodisi za
pridržalca bodisi za dolžnika, in s katero se je priznala pridržbena pravica: 
1)     pridržano
gotovino uporabiti za poplačilo svoje terjatve; 
2)     s
pridržanimi drugimi predmeti ravnati po 86. členu tega zakona.
XV. poglavje
Amortizacija menice
90. člen
Tisti, ki mu je menica prešla, lahko predlaga pri pristojnem
sodišču plačilnega kraja amortizacijo. 
V predlogu je treba navesti glavno vsebino prešle menice in
verjetno izkazati, da je predlagatelj imel to menico ali, da mu je na njeni
podlagi pripadala kaka pravica. 
Če spozna sodišče predložene podatke za zadostne, izda
razglas, v katerem navede glavno vsebino prešle menice s pozivom, naj jo tisti,
ki jo ima v rokah, pokaže sodišču v 60 dneh, ker bi jo drugače sodišče po
preteku tega roka razglasilo za nično. 
Ta razglas se objavi enkrat v Uradnem listu SFRJ. 
Če je plačilni dan že dospel, teče rok za predložitev sodišču
od dneva razglasa, če pa pride plačilni dan šele pozneje, od preteka tega dne.
Če menici na vpogled ali na določen čas po vpogledu rok za predložitev ni
pretekel, teče rok, v katerem naj se prešla menica predloži sodišču, od
zadnjega dne roka, ki je določen za predložitev na vpogled. 
O tem razglasu obvesti sodišče predlagatelja in vse v menici
imenovane osebe.
91. člen
Predlagatelj amortizacije mora napraviti protest, da ohrani
regres zoper trasanta neakceptirane menice kakor tudi zoper trasanta, ki je
prepovedal predložitev menice zaradi akceptiranja, v roku, določenem za napravo
protesta zaradi neakceptiranja ali neplačila, in v za to določenem kraju, ter
pri tem predložiti glavno vsebino prešle menice. Protest nadomešča predložitev
menice zaradi akceptiranja ali zaradi plačila in napravo zadevnih protestov.
Povračilo stroškov za ta protest se ne more zahtevati. 
Na podlagi sodne odločbe, s katero se odreja postopek za
amortizacijo, sme zahtevati predlagatelj po dospelosti prešle menice, če se ni
pogodil drugače, naj položi akceptant, v primeru prednjega odstavka pa trasant,
menično vsoto pri pristojnem organu oblasti po določbi 41. člena tega zakona.
Takega zahtevka ni, če dokaže tisti, od katerega se zahteva položitev menične
vsote, da predlagatelj ni imel pravice zahtevati amortizacije.
92. člen
Če se menica v roku, določenem v razglasu, ne predloži,
razglasi sodišče prešlo menico za amortizirano in obvesti o tem akceptanta
oziroma trasanta neakceptirane menice ali trasanta, ki je prepovedal
predložitev menice zaradi akceptiranja z dostavkom, da sme menično vsoto
plačati predlagatelju amortizacije. Sodišče obvesti o amortizaciji menice
predlagatelja in vse v menici imenovane osebe. 
Na podlagi amortizirane menice se ne morejo nobene menične
pravice več uveljavljati. 
Na podlagi odločbe o amortizaciji sme uveljaviti predlagatelj
zoper akceptanta, v primeru prvega odstavka 91. člena tega zakona pa zoper
trasanta svoje menične pravice, kakor da bi imel neamortizirano menico. Vendar
ti menični dolžniki niso zavezani plačati, če dokažejo, da je dobil
predlagatelj odločbo o amortizaciji protipravno.
93. člen
Če se zglasi v roku, ki je določen z razglasom, tisti, v
čigar rokah je menica, za katero se zahteva amortizacija, ustavi sodišče
nadaljnji postopek, ko je bila menica pokazana predlagatelju in ko so bile
zaslišane prizadete osebe.
XVI. poglavje
Nasprotja med zakoni
94. člen
Sposobnost, da se kdo zaveže z menico, določa zakon njegove
države. Če ta zakon napotuje na zakon kakšne druge države, se uporablja zakon
te druge države. 
Kdor bi bil po zakonu, ki je naveden v prejšnjem odstavku,
menično-pravno nesposoben, je vendar le veljavno zavezan, če je dal podpis v
območju države, po katere zakonih bi imel menično-pravno sposobnost.
95. člen
Obliko za prevzemanje meničnih zavez določa zakon države, v
katere območju so te zaveze prevzete. 
Izjeme od tega so: 
1)     če
prevzete menične zaveze niso veljavne po predpisih prednjega odstavka, toda
ustrezajo zakonu države, kjer je bila prevzeta kaka poznejša zaveza, ne vzame
okoliščina, da so prejšnje zaveze oblikovno nepravilne, veljavnosti tem
poznejšim zavezam; 
2)     menične
zaveze med našimi državljani, prevzete v inozemstvu, so veljavne, če ustrezajo
predpisom tega zakona, najsi ne ustrezajo zakonu kraja, kjer so nastale.
96. člen
Obliko in roke protesta, kakor tudi obliko ostalih dejanj,
potrebnih za izvajanje ali za ohranitev meničnih pravic, določa zakon države, v
katere območju je treba napraviti protest ali opraviti dejanje.
97. člen
Učinek zavez, ki jih prevzameta akceptant trasirane menice in
izdajatelj lastne menice, določa zakon, ki velja v kraju, kjer so te listine
plačljive. 
Učinek, ki ga imajo zaveze ostalih meničnih dolžnikov, določa
zakon države, v katere območju so dani podpisi, s katerimi so bile te zaveze
prevzete.
98. člen
Roke za uveljavljanje regresnih zahtevkov določa za vse
menične podpisnike zakon kraja, v katerem je bila menica izdana. 
Prav tako določa zakon kraja, v katerem je bila izdana
listina, ali pridobi imetnik menice terjatev, ki je bila povod za izdajo
listine.
99. člen
Vprašanje, ali se sme akcept omejiti na del vsote in ali mora
imetnik menice sprejeti delno plačilo ali ne, se rešuje po zakonu države, kjer
je trasirana menica plačljiva. 
Po istem zakonu se obravnava tudi vprašanje delnega plačila
lastne menice.
100. člen
Zakon države, kjer je menica plačljiva, določa, kaj je treba
storiti, če se menica izgubi ali če je ukradena.
XVII. poglavje
Splošne goločbe
101. člen
Menično zavezovati se more vsaka oseba, ki se more po
predpisih državljanske ali trgovinske zakonodaje zavezati s pogodbo.
102. člen
Nepismena oseba ali oseba, ki ne more pisati, se menično
zaveže z znakom roke na menici ali alonži, overjenim od sodišča. Štampilja,
pečat in podpis s hebrejskimi črkami se štejejo za znak roke. 
Menična zaveza se sme sprejeti za nepismeno osebo samo na
podlagi pooblastila, ki ga je dala ta oseba in sodišče overilo. S tem se ne
spremenijo zakonite določbe o podpisovanju trgovske firme. 
Uradna oseba mora sodno overiti: da osebno ali po privedenih
pričah pozna osebo, ki se hoče menično zavezati ali dati pooblastilo, nadalje
da se je omenjeni osebi prebrala izjava, s katero se menično zavezuje ali daje
pooblastilo, in da je ta oseba potrdila, da ustreza to njeni volji. Overitev
mora imeti uradno številko, pečat in podpis uradne osebe.
103. člen
Podpis slepih oseb na menici velja samo, če ga overi sodišče
tako, kakor je predpisano v prednjem členu. Prav tako velja tudi za
pooblastilo, ki ga je dal kdo zaradi prevzema menične zaveze.
104. člen
Če dospe menica na priznan praznik, se sme zahtevati njeno
plačilo šele naslednji delavnik. Prav tako se smejo opraviti vsa druga dejanja,
ki se tičejo menice, posebno predložitev zaradi akceptiranja in protest, samo
na delavnik. 
S praznikom sta po tem zakonu mišljena nedelja in državni
praznik, uvedena z zveznim ali republiškim zakonom
Če se mora katero od teh dejanj opraviti v določenem roku, ki
mu je zadnji dan priznan praznik, se podaljša ta rok do prvega delavnika, ki
pride takoj po preteku roka. Prazniki med rokom se pri izračunavanju roka vštevajo.
105. člen
Ne v zakonite roke ne v roke, določene v menici, se ne všteje
dan, ko začno teči. 
Dopuščeni niso nikakršni čakalni dnevi, ne zakoniti, ne
sodni.
106. člen
Predložitev menice zaradi akceptiranja ali zaradi plačila in
vsa druga dejanja, ki so po tem zakonu potrebna, da se izvajajo in ohranijo
menične pravice, se morajo opraviti v poslovalnici in v času, ki ga je določil
pristojni organ za poslovanje. Če poslovalnice ni mogoče najti ali če iz menice
ni razvidno, ali ima iskana oseba poslovalnico, jo je treba iskati v
stanovanju. 
V primeru drugega odstavka 26. člena tega zakona se menica
predloži v plačilo v prostoru ali pri osebi, kakor ju je navedel trasat. 
Dejanje se lahko opravi tudi izven lokala, stanovanja ali
poslovnega časa, če v to privoli oseba, nasproti kateri ga je treba opraviti.
DRUGI DEL
Lastna menica
107. člen
Lastna menica obsega: 
1)     Označbo,
da je menica, napisano v samem besedilu listine v jeziku, v katerem je menica
sestavljena; 
2)     nepogojno
obljubo, da se bo plačala določena vsota denarja; 
3)     navedbo
dospelosti; 
4)     kraj,
kjer je treba plačati; 
5)     ime
tistega, kateremu ali po čigar odredbi je treba plačati; 
6)     navedbo
dneva in kraja, kjer je lastna menica izdana; 
7)     podpis
tistega, ki izdaja menico (izdajatelj).
108. člen
Listina, v kateri ne bi bilo katerekoli izmed sestavin,
naštetih v prednjem členu, ne velja za lastno menico, razen v primerih, ki so
določeni v naslednjih odstavkih. 
Lastna menica, v kateri ni navedena dospelost, se šteje za
menico na vpogled. 
Če ni izrečno določeno, velja za plačilni kraj, obenem pa
tudi za kraj izdajateljevega prebivališča tisti kraj, ki je naveden kot kraj
izdaje menice. 
Lastna menica, v kateri ni naveden kraj izdaje, se šteje za
izdano v kraju, ki je naveden poleg izdajateljevega imena.
109. člen
Za lastno menico se uporabljajo, kalikor ne nasprotujejo
njeni naravi, tile predpisi tega zakona o trasirani menici: 
o indosamentu (10. - 19. člen), 
o dospelosti (32. - 36. člen), 
o plačilu (37. - 41. člen), o regresu zaradi
neplačila (42. - 49., 51. - 53. člen), 
o intervenciji (54., 58. - 62. člen), 
o prepisih (66. in 67. člen), 
o predrugačenju menice (68. člen), 
o protestu (69. - 77. člen), 
o zastaranju (78. - 84. člen), 
o neopravičeni obogatitvi, zastavni in
pridržbeni pravici (85. - 89. člen), 
o amortizaciji (90. - 93. člen), 
o nasprotju med zakoni (94. - 100. člen), 
splošne določbe (101. - 106. člen), 
Za lastno menico se prav tako uporabljajo predpisi o menici,
plačljivi pri tretji osebi ali v kraju, ki je drugačen od trasatovega
prebivališča (4. in 26. člen), o določitvi obresti (5. člen), o razlikah v
navedbah vsote, ki jo je treba plačati (6. člen), o veljavnosti podpisa na
menici, ki obsega podpise, omenjene v 7. členu, o veljavnosti podpisa osebe, ki
nastopa brez pooblastila ali ki prekorači svoje pooblastilo (8. člen), kakor
tudi o poznejši izpolnitvi 2. odstavek 16. člen. 
Za lastno menico se uporabljajo tudi predpisi o avalu (29. - 31.
člen). Če se v primeru, določenem v zadnjem odstavku 30. člena, v avalu ne
navede, za koga je dan, velja, da je dan za izdajatelja lastne menice.
110. člen
Izdajatelj lastne menice je odgovoren tako, kakor akceptant
trasirane menice. 
Lastne menice, plačljive na določen čas po vpogledu, se
morajo predložiti na vpogled izdajatelju v rokih, določenih v 22. členu tega
zakona. Izdajatelj potrdi vpogled z datiranim podpisom na sami menici, rok po
vpogledu pa teče od datuma vpogleda. Če izdajatelj odkloni potrditev vpogleda,
je treba to odklonitev ugotoviti s protestom (24. člen tega zakona); od datuma
protesta teče rok po vpogledu.

Zakon o menici (Uradni list FLRJ, št. 104/46)
vsebuje naslednje prehodne in končne določbe:
»TRETJI DEL
Prehodne in končne določbe
111. člen
Za spore, ki nastanejo na podlagi tožbe, ki jo vloži imetnik
menice zoper njene podpisnike, je pristojno tudi sodišče, v katerega območju je
plačilni kraj.
112. člen
Če je na podlagi listine po drugem odstavku 26. člena zakona
o ureditvi in delovanju kreditnega sistema ali na podlagi razsodbe oziroma
plačilnega naloga, izdanega po menici zoper določene menične podpisnike, katri
od njih opravil naloženo plačilo (izkupil menico), je ta listina, razsodba
oziroma plačilni nalog, po katerih se je obsojeni podpisnik ravnal, obenem s
potrdilom in računom, na keterem je potrjeno plačilo, ter s protestom, če ga je
bilo treba napraviti, zadosten izvršilni naslov za uveljavljanje njegovih
regresnih pravic zoper njemu odgovorne menične dolžnike, ki so obseženi s to
listino, razsodbo oziroma plačilnim nalogom.
113. člen
Izjemno od 2. člena zakona o razveljavljenju pravnih
predpisov, izdanih pred 6. aprilom 1941 in med sovražnikovo okupacijo (Uradni
list FLRJ, št. 86 z dne 25. oktobra 1946), veljajo za menice, izdane, preden je
dobil ta zakon veljavo, predpisi meničnega zakona z dne 29. novembra 1928. 
Prav tako se presoja po tem zakonu oblika in učinek meničnih
izjav, ki so bile dane po uveljavitvi tega zakona na menicah, izdanih poprej.
To velja tudi za dejanja, ki so potrebna za ohranitev in uveljavljanje meničnih
pravic.
114. člen
Vlada FLRJ predpiše z uredbo, katere dneve je šteti po tem
zakonu za praznike. 
Vlada FLRJ sme predpisati če tako razmere zahtevajo, v zvezi
z določbami 53. člena tega zakona z uredbo ustrezno zavarovanje za regresne
menične dolžnike s tem, da se odložijo roki za plačilo menic podobno, kadar
koli tuja država izda predpise, s katerimi se preprečuje izvajanje ali
ohranitev pravic iz teh menic. 
Minister za finance FLRJ odredi, katere ustanove je treba
šteti za zavode za obračunavanje po 37. členu tega zakona, kakor tudi
mešetarino iz drugega odstavka 51. člena tega zakona.
115. člen
Ta zakon dobi veljavo z dnem objave v Uradnem listu
Federativne ljudske republike Jugoslavije.«.

Zakon o spremembah in dopolnitvah zakona o
menici (Uradni list SFRJ, št. 16/65) spreminja 112. člen zakona tako, da se
glasi:
»112. člen
Če je na podlagi razsodbe oziroma plačilnega naloga, izdanega
po menici zoper določene menične podpisnike, katri od njih opravil naloženo
plačilo (izkupil menico), je ta listina, razsodba oziroma plačilni nalog, po
katerih se je obsojeni podpisnik ravnal, obenem s potrdilom in računom, na
keterem je potrjeno plačilo, ter s protestom, če ga je bilo treba napraviti,
zadosten izvršilni naslov za uveljavljanje njegovih regresnih pravic zoper
njemu odgovorne menične dolžnike, ki so obseženi s to listino, razsodbo oziroma
plačilnim nalogom.«;
spreminja 114. člen tako, da se glasi:
»114. člen
Vlada FLRJ predpiše z uredbo, katere dneve je šteti po tem
zakonu za praznike. (črtan) 
Zvezni izvršni svet sme glede na resnost razmer v zvezi s 53.
členom tega zakona izdajati predpise o ustreznem zavarovanju za regresne
menične dolžnike s tem, da se odložijo roki za plačilo menic in pod. kadarkoli
tuja država izda predpise, s katerimi se preprečuje izvrševanje ali ohranitev
pravic iz teh menic. 
Zvezni sekretar za finance odredi, katere ustanove je treba
šteti za zavode za obračunavanje po 37. členu tega zakona, kakor tudi
mešetarino iz drugega odstavka 51. člena tega zakona.«;
ter vsebuje naslednjo končno določbo:
»20. člen
Ta zakon začne veljati naslednji dan po objavi v
"Uradnem listu SFRJ".«.

Zakon o spremembi zakona o menici (Uradni list
SFRJ, št. 54/70) vsebuje naslednjo končno določbo:
»2. člen
Ta zakon začne veljati naslednji dan po objavi v
"Uradnem listu SFRJ".«.

Zakon o spremembah zakona o menici (Uradni
list SFRJ, št. 57/89) vsebuje naslednjo končno določbo:
»9. člen
Ta zakon začne veljati osmi dan po objavi v Uradnem listu
SFRJ.«.

Zakon o notariatu (Uradni list RS, št. 13/94)
vsebuje naslednjo končno določbo:
»131. člen
Ta zakon začne veljati trideseti dan po objavi v Uradnem
listu Republike Slovenije.«.

Zakon o spremembah zakona o notariatu (Uradni
list RS, št. 82/94)
vsebuje naslednjo končno določbo:
»4. člen
Ta zakon začne veljati naslednji dan po objavi v Uradnem
listu Republike Slovenije.«.