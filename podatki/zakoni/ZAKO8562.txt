1. člen
(vsebina zakona)
(1) S tem zakonom se ureja zagotavljanje finančnih sredstev
za financiranje in sofinanciranje investicij v športno infrastrukturo v letih
od 2023 do 2027.
(2) Finančna sredstva na podlagi tega zakona so namenjena
financiranju in sofinanciranju investicij v športno infrastrukturo, ki je v 67.
členu Zakona o športu (Uradni list RS, št. 29/17, 21/18 – ZNOrg, 82/20 in 3/22
– ZDeb) opredeljena pod pojmom športni objekti in površine za šport v naravi.
2. člen
(zagotavljanje sredstev)
(1) Za izvajanje investicij iz prejšnjega člena se v
proračunu Republike Slovenije zagotovi skupno 150 milijonov eurov, in sicer na
posebni proračunski postavki pri Ministrstvu za izobraževanje, znanost in
šport.
(2) Finančna sredstva iz prejšnjega odstavka se v letih od
2023 do 2027 zagotovijo v višini 30 milijonov eurov letno.
(3) Ne glede na prejšnji odstavek je letni znesek
zagotovljenih finančnih sredstev lahko tudi višji za znesek, ki ga ni bilo
mogoče realizirati v preteklih letih, pri čemer letni obseg porabe finančnih
sredstev ne sme preseči 60 milijonov eurov, skupni znesek porabe finančnih
sredstev v letih 2023 do 2027 pa ne sme preseči zneska iz prvega odstavka tega
člena.
3. člen
(letni načrt)
(1) Vlada Republike Slovenije z letnim načrtom, ki ga sprejme
najkasneje do 31. marca v tekočem letu, opredeli prioritetna področja za
financiranje in sofinanciranje investicij iz 1. člena tega zakona.
(2) Na podlagi letnega načrta iz prejšnjega odstavka
Ministrstvo za izobraževanje, znanost in šport v Uradnem listu Republike
Slovenije objavi javni razpis v katerem se kot merila za izbor investicij, ki
bodo financirane oziroma sofinancirane, v skladu s tem zakonom, upoštevajo
predvsem:
-       
prispevek k razvoju področja,
-       
dvig kakovosti in trajnosti športne infrastrukture,
-       
specifika oziroma specifične potrebe prostora.
4. člen
(poročanje)
Vlada Republike Slovenije enkrat na leto poroča Državnemu
zboru Republike Slovenije o izvajanju tega zakona, najpozneje do konca meseca
maja za preteklo leto.
KONČNA DOLOČBA
5. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.
Št. 411-10/22-6/14
Ljubljana, dne 6. aprila 2022
EPA 2564-VIII
Državni zbor
Republike Slovenije
Igor Zorčič
predsednik