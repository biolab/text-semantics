1. člen
Zakonske zveze, sklenjene na ozemlju
Ljudske Republike Slovenije pred 9. majem 1946, ki se jim je po prejšnjih
predpisih oporekala veljavnost iz razloga, ker je bil eden izmed zakoncev ali
ker sta bila oba zakonca že prej poročena, pa je bila njuna prejšnja zakonska
zveza samo sodno ločena od mize in postelje, se priznajo za veljavne, če sicer
ni bilo zadržkov iz 15., 18., 19. in 20. člena osnovnega zakona o zakonski
zvezi.
2. člen
Zakonske zveze, sklenjene na ozemlju
Ljudske Republike Slovenije pred 9. majem 1946, ki se jim je po prejšnjih
predpisih oporekala veljavnost iz razloga, ker je bil eden izmed zakoncev ali
ker sta bila oba zakonca že prej poročena, pa je bila njuna prejšnja zakonska
zveza razvezana ali razveljavljena z odločbo cerkvenega sodišča, ki je bila po
takratnih predpisih neveljavna, se priznajo za veljavne, če sicer ni bilo
zadržkov iz 16., 18., 19. in 20. člena osnovnega zakona o zakonski zvezi.
3. člen
Določbe 1. in 2. člena tega zakona se pa ne
uporabljajo:
1.     
če je bila zakonska zveza, ki je bila sklenjena po 1. ali 2. členu tega
zakona, pred uveljavitvijo tega zakona s pravnomočno sodbo rednega sodišča
izrečena za neveljavno, razen če je bila izrečena za neveljavno iz razloga, ker
je bila prejšnja zakonska zveza samo sodno ločena od mize in postelje ali ker
je bila razvezana z odločbo cerkvenega sodišča, ki je bila po takratnih
predpisih neveljavna;
2.     
če zakonska zveza, ki je bila sklenjena po 1. ali 2. členu tega zakona,
ni trajala do uveljavitve tega zakona ali do smrti enega izmed zakoncev ali če
je eden izmed zakoncev obnovil prejšnjo zakonsko zvezo pred uveljavitvijo tega
zakona.
Otroci iz zakonskih zvez, omenjenih v 1. in
2. točki tega člena, pa veljajo za zakonske.
4. člen
V primerih, da je priznana zakonska zveza
po 1. ali 2. členu tega zakona za veljavno, velja prejšnja zakonska zveza za
razvezano; to se mora zaznamovati pri vpisu prejšnje zakonske zveze v poročni
matični knjigi.
5. člen
Zakonske zveze, ki so bile sklenjene na
ozemlju Ljudske Republike Slovenije med sovražnikovo okupacijo zaradi takratnih
razmer brez udeležbe za to pristojnega poročnega organa ali brez oklica, se
priznajo za veljavne, če so izpolnjeni pogoji iz 16., 18., 19. in 29. člena
osnovnega zakona o zakonski zvezi, in ob nadaljnjem pogoju, da sta zakonca ob
sklenitvi zakonske zveze pred dvema pričama izjavila, da hočeta skleniti
zakonsko zvezo, in je zakonska zveza trajala do uveljavitve tega zakona ali do
smrti enega izmed zakoncev.
6. člen
Zakonske zveze, ki so po 1., 2. in 5. členu
tega zakona priznane za veljavne, pa se niso vpisane v poročni matični knjigi,
se morajo najpozneje v šestih mesecih po uveljavitvi tega zakona priglasiti
zaradi vpisa v poročno matično knjigo. Zahtevo za vpis v poročno matično knjigo
s potrebnimi dokazili sme podati vsak zakonec matičarju, pristojnemu za kraj,
kjer je bila zakonska zveza sklenjena, ali za kraj zadnjega skupnega bivališča
zakoncev. Če zakonca več ne živita, sme zahtevati vpis tudi tisti, ki ima
pravno korist od tega, da je zakonska zveza priznana za veljavno.
Matičar zbere potrebne podatke in pošlje
zahtevo za vpis okrajnemu sodišču, v katerega območju je. Sodišče odloči o tem
po zaslišanju vseh prizadetih oseb in po izvedbi potrebnih dokazov. Pravnomočno
odločbo pošlje sodišče matičarju zaradi vpisa v poročno matično knjigo.
Sklenitev zakonske zveze po 1., 2. in 5.
členu tega zakona se lahko dokaže z listinami ali s pričami.
Če se zahteva po prvem odstavku tega člena
ne poda v določenem roku, velja, da zakonske zveze ni, otroci iz take zveze pa
veljajo za zakonske.
7. člen
Priglasiti se morajo matičarju tudi tiste
zakonske zveze, ki so po 1., 2. in 3. členu tega zakona priznane za veljavne in
so že vpisane v poročni matični knjigi, pa je pri tem vpisu zaznamovano, da ta
zakonska zveza ne velja.
V takih primerih se v poročni matični
knjigi zaznamuje na podlagi odločbe okrajnega sodišča, da je zakonska zveza
priznana za veljavno.
Sicer pa veljajo tudi za te primere določbe
6. člena tega zakona.
8. člen
Natančnejša navodila za izvajanje tega
zakona predpišeta sporazumno minister za pravosodje in minister za notranje
zadeve.
9. člen
Ta zakon velja od dneva objave v Uradnem
listu LRS.
U št. 132
Ljubljana, dne 11. maja 1949.
PREZIDIJ LJUDSKE SKUPŠČINE LJUDSKE
REPUBLIKE SLOVENIJE
Sekretar:
France Lubej l. r.
Predsednik:
Josip Vidmar l. r.