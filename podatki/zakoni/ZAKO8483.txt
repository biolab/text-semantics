I. TEMELJNE DOLOČBE
1. člen
Pomurska akademsko-znanstvena unija (v nadaljnjem besedilu:
PAZU) je regionalna institucija, ki združuje doktorice in doktorje znanosti
različnih ved (v nadaljnjem besedilu: doktorji znanosti), druge raziskovalke in
raziskovalce (v nadaljnjem besedilu: raziskovalci) in vrhunske umetnice in
umetnike (v nadaljnjem besedilu: vrhunski umetniki).
2. člen
(1) PAZU je pravna oseba javnega prava s pravicami,
obveznostmi in odgovornostjo, kot veljajo za neposredne proračunske uporabnike.
Posluje po pravilih neposrednega proračunskega uporabnika, tega zakona in
statuta PAZU. Na področju finančnega poslovanja uporablja zakon, ki ureja javne
finance, na področju zaposlovanja pa zakon, ki ureja javne uslužbence, zakon,
ki ureja sistem plač v javnem sektorju, in druge predpise, ki veljajo za
poslovanje neposrednih proračunskih uporabnikov.
(2) Ustanoviteljica PAZU je Republika Slovenija. Ustanoviteljske
pravice in obveznosti izvršuje Vlada Republike Slovenije (v nadaljnjem
besedilu: vlada).
3. člen
Naloge PAZU so prvenstveno namenjene razvoju Pomurja in so:
1.     
obravnavanje temeljnih in aplikativnih vprašanj znanosti in umetnosti;
2.     
sodelovanje pri oblikovanju regionalne in nacionalne politike
znanstvenoraziskovalne dejavnosti, umetniškega ustvarjanja in izobraževanja;
3.     
podajanje ocen, predlogov in mnenja o stanju, razvoju in pospeševanju
znanosti in umetnosti, organizaciji znanstvenoraziskovalnega dela in umetniškega
ustvarjanja;
4.     
sodelovanje pri obravnavi splošnih družbenih in gospodarskih vprašanj;
5.     
podpiranje znanstvene, kulturne, izobraževalne in umetnostne dejavnosti
v Pomurju in širše;
6.     
spodbujanje znanstvene, izobraževalne in umetnostne dejavnosti pripadnikov
madžarske narodne skupnosti v Sloveniji;
7.     
ustvarjanje možnosti za znanstvenoraziskovalno, izobraževalno in
umetnostno delo svojih članic in članov (v nadaljnjem besedilu: člani);
8.     
organiziranje izobraževanja in raziskovalnega dela, tudi v sodelovanju z
univerzami in drugimi znanstvenoraziskovalnimi organizacijami, zlasti na
področjih, ki so pomembna za razvoj Pomurja;
9.     
ustanavljanje zavodov na področju izobraževanja, znanstvene,
raziskovalne in kulturne dejavnosti v Pomurju;
10.  
uveljavljanje vloge in vpliva znanosti in umetnosti v družbi nasploh in
pri obravnavanju gospodarskih vprašanj ter razvoja;
11.  
ocenjevanje in podajanje mnenja o stanju v znanosti, raziskovanju in
izobraževanju;
12.  
obravnavanje temeljnih vprašanj inovativnosti in organiziranosti
gospodarstva z znanstvenoraziskovalnega vidika;
13.  
sodelovanje pri oblikovanju raziskovalne, izobraževalne, tehnološke in
inovacijske politike;
14.  
predlaganje ukrepov za dvig inovativnosti, povečanje kakovosti
raziskovalno-razvojnega dela in za pospeševanje prenosa raziskovalnih dosežkov
v gospodarstvo;
15.  
razvijanje mednarodnega sodelovanja na področjih njenega delovanja;
16.  
druge naloge v skladu s statutom.
4. člen
Za uresničevanje nalog PAZU ustanavlja stalna in občasna
telesa, v katera vključuje poleg svojih članov tudi sodelavke in sodelavce iz
drugih subjektov gospodarske in javne sfere.
5. člen
(1) Statut PAZU določa naloge PAZU v skladu s tem zakonom,
njeno organizacijo, način dela in upravljanje PAZU.
(2) Statut PAZU sprejme skupščina PAZU s soglasjem vlade.
(3) Skupščina PAZU sprejme tudi druge splošne akte, s
katerimi se urejajo vprašanja, pomembna za poslovanje PAZU.
(4) Poslovanje PAZU je javno. Javnost poslovanja PAZU je
podrobneje urejena v statutu PAZU.
II. ČLANI PAZU
6. člen
(1) V PAZU so lahko imenovani doktorji znanosti, raziskovalci
in vrhunski umetniki, ki so s svojim delom prispevali k razvoju Pomurja.
Imenovanje za člana PAZU je družbeno priznanje.
(2) PAZU ima častne, redne in izredne člane.
(3) Za častnega člana PAZU je lahko imenovan, kdor je s
svojim življenjskim znanstvenim, raziskovalnim ali umetniškim delom obogatil
znanost oziroma umetnost predvsem na slovenskem in pomurskem območju.
(4) Za rednega člana PAZU je lahko imenovan doktor znanosti,
raziskovalec ali vrhunski umetnik, ki je ustvaril stvaritve s področja znanosti
in umetnosti, zelo pomembne za Pomurje in Slovenijo.
(5) Za izrednega člana PAZU je lahko imenovan doktor
znanosti, raziskovalec ali vrhunski umetnik, ki je ustvaril pomembna dela, ki
imajo predvsem vpliv na razvoj znanosti in umetnosti Pomurja in Slovenije.
(6) Pogoje za imenovanje v članstvo, mandat, postopek
imenovanja, prenehanje članstva ter pravice in obveznosti članov določa statut
PAZU.
III. UPRAVLJANJE IN ORGANIZACIJA PAZU
7. člen
Organi PAZU so skupščina PAZU, predsedstvo PAZU in predsednik
PAZU. Predsednik PAZU je hkrati predsednik predsedstva PAZU. PAZU ima lahko
tudi druge organe, ki se določijo s statutom.
8. člen
(1) Predsedstvo PAZU je odgovorno za izvajanje odločitev in
smernic skupščine PAZU in za pripravo predloga programa dela ter finančnega
načrta in zaključnega računa.
(2) Člani predsedstva PAZU so predsednik PAZU, trije
podpredsedniki, generalni sekretar in trije člani. Člane predsedstva PAZU
imenuje skupščina PAZU izmed svojih rednih članov.
(3) Mandat članov predsedstva PAZU traja štiri leta. Po
preteku mandata so lahko ponovno imenovani.
(4) Delovanje predsedstva PAZU je podrobneje določeno v
statutu PAZU.
9. člen
(1) Predsednik PAZU predstavlja in zastopa PAZU ter je
odgovoren za zakonitost dela PAZU.
(2) Predsednika PAZU imenuje skupščina PAZU z večino glasov
prisotnih članov, vendar ne manj kot deset članov. Mandat predsednika PAZU je 4
leta in je lahko ponovno imenovan.
(3) Predsednik PAZU je za svoje delo odgovoren skupščini
PAZU.
10. člen
Skupščina PAZU je organ upravljanja PAZU in jo sestavljajo
vsi redni in izredni člani. Pri delu skupščine PAZU lahko sodelujejo tudi
častni člani PAZU.
11. člen
Skupščina PAZU ima naslednje pristojnosti:
1.     
obravnava temeljna vprašanja uresničevanja nalog PAZU;
2.     
sprejema program dela PAZU;
3.     
sprejema finančni načrt in zaključni račun PAZU;
4.     
voli člane PAZU;
5.     
voli in razrešuje organe PAZU;
6.     
sprejema statut PAZU;
7.     
opravlja druge naloge, ki jih določata zakon in statut.
12. člen
V statutu PAZU se podrobneje določijo naloge posameznih
organov, pogoji za sklepčnost in imenovanje ter postopek predlaganja za
imenovanje posameznih organov PAZU.
13. člen
Posamezniki, ki sklenejo pogodbo o zaposlitvi s PAZU, so
javni uslužbenci. Zanje se glede delovnih razmerij uporabljajo določbe
predpisov, ki veljajo za javne uslužbence v državnih organih.
IV. SREDSTVA PAZU
14. člen
(1) Finančna sredstva za delovanje PAZU zagotavlja Republika
Slovenija iz državnega proračuna na podlagi finančno ovrednotenega letnega
programa dela, h kateremu da soglasje vlada.
(2) Finančna sredstva, ki jih zagotavlja Republika Slovenija,
so namenjena za izvajanje nalog PAZU iz 3. člena tega zakona.
(3) Sredstva lahko PAZU pridobiva tudi iz drugih virov.
15. člen
(1) Nadzor nad pravilnim in smotrnim poslovanjem PAZU
opravlja Računsko sodišče Republike Slovenije.
(2) Nadzor nad namensko porabo proračunskih sredstev
opravljata ministrstvo, pristojno za znanost, in ministrstvo, pristojno za
finance.
V. PREHODNA DOLOČBA
16. člen
(1) Ustanovna skupščina PAZU se skliče najpozneje v dveh
mesecih od dneva začetka veljavnosti tega zakona.
(2) Ustanovno skupščino PAZU skliče Združenje Pomurska
akademsko znanstvena unija, ki je bilo ustanovljeno dne 28. marca 2003 in
registrirano pri UE Murska Sobota, v skladu z njegovim statutom.
(3) Člani ustanovne skupščine PAZU so vsi člani Združenja
Pomurske akademsko znanstvene unije, ki se udeležijo ustanovne skupščine PAZU,
najmanj pa deset članov, ki na ustanovni skupščini odločajo z večino glasov.
(4) Ustanovna skupščina PAZU sprejme statut PAZU in imenuje
predsednika PAZU ter ostale člane predsedstva PAZU.
(5) Člani ustanovne skupščine PAZU postanejo redni člani
PAZU.
(6) Skupščina PAZU sprejme poslovnik o delu organov PAZU v
šestih mesecih od uveljavitve tega zakona.
VI. KONČNA DOLOČBA
17. člen
Ta zakon začne veljati petnajsti dan po objavi v Uradnem
listu Republike Slovenije.
Št. 630-04/21-1/20
Ljubljana, dne 16. marca 2022
EPA 2200-VIII
Državni zbor
Republike Slovenije
Igor Zorčič
predsednik