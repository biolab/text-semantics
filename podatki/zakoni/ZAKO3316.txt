1. člen
Republika Slovenija daje poroštvo za
obveznosti Ekološko razvojnega sklada Republike Slovenije, javnega sklada (v
nadaljnjem besedilu: EKO sklad) iz naslova kredita, ki ga EKO sklad najame pri
Evropski investicijski banki Luksemburg, v znesku 10 mio EUR, za projekt
financiranja okoljskih projektov, pod naslednjimi pogoji:
-       
končni rok za črpanje kredita je 30. september 2004;
-       
valuta črpanja je EUR ali valuta ene izmed držav članic Evropske
investicijske banke, ki ni udeležena v tretji fazi EMU, ali katerakoli valuta,
s katero se v širšem obsegu trguje na glavnih mednarodnih denarnih trgih;
-       
začetek odplačila kredita je najkasneje 5 let od črpanja posamezne
tranše in konec najmanj 7 in največ 15 let od črpanja posamezne tranše;
-       
valuta odplačila glavnice je enaka kot valuta črpanja posamezne tranše;
-       
obrestna mera je obrestna mera, ki jo določi Evropska investicijska
banka za izbrano valuto črpanja ter jo sprejme kreditojemalec in je lahko
spremenljiva (variabilna) ali stalna (fiksna); kreditojemalec se za obrestno
mero odloča za vsak črpani znesek posebej;
-       
obresti za spremenljivo obrestno mero so plačljive četrtletno, za stalno
obrestno mero pa polletno; plačilo obresti se izvrši v istih valutah kot
plačilo glavnice;
-       
zamudne obresti so vsota pogodbenih obresti in dodatnih obresti in
znašajo 2,50% letno za zapadel in neodplačan znesek kredita in se obračunajo za
čas od dneva zapadlosti do dneva dejanskega plačila zapadlega zneska kredita;
-       
provizija za odlog napovedanega črpanja kredita je 1,00% letno in se obračuna
za obdobje od prvotno določenega dneva črpanja do dejanskega dneva črpanja;
-       
provizija za odpoved dela nečrpanega kredita je 0,75% letno za odpovedan
znesek črpanja in se obračuna za čas od dneva vložitve zahtevka za črpanje do
dneva odpovedi tega zneska;
-       
provizija za nepravočasno razveljavitev odobrenega črpanja dela kredita
je enaka znesku, ki se zaračuna pavšalno, po polovični letni obrestni meri, ki
bi sicer veljala za ta del kredita;
-       
razpise za material in dela, ki se financirajo s sredstvi kredita
Evropske investicijske banke, ne glede na odstotek sredstev te banke v okviru
posameznega razpisa, kreditojemalec opravlja na podlagi odprtih mednarodnih
razpisov pod enakimi pogoji za udeležence iz vseh držav.
V primeru, da EKO sklad ne bi poravnaval
svojih dospelih obveznosti po kreditni pogodbi iz prejšnjega odstavka, bo
Republika Slovenija na poziv Evropske investicijske banke odplačala te
obveznosti namesto EKO sklada.
2. člen
Pogodbo o poroštvu z Evropsko investicijsko
banko podpiše v imenu Republike Slovenije minister, pristojen za finance ali
oseba, ki jo za to pooblasti vlada.
Ministrstvo, pristojno za finance, skrbi za
izvajanje tega zakona ter vseh pravic in obveznosti Republike Slovenije, ki iz
njega izhajajo.
Poroštvo iz prvega odstavka tega člena se
všteva v letno kvoto, ki se določi za izdajo poroštev države z zakonom o izvrševanju
proračuna Republike Slovenije
3. člen
Če Republika Slovenija plača obveznosti
namesto EKO sklada, pridobi pravico regresiranja izplačanih zneskov od
kreditojemalca, skupaj z vsemi stroški, ki so v zvezi s tem nastali.
EKO sklad sklene z ministrstvom, pristojnim
za finance, pogodbo o načinu zavarovanja poroštva Republike Slovenije v roku 90
dni po začetku veljavnosti poroštvene pogodbe iz 2. člena tega zakona. S
pogodbo se uredijo viri za vračilo zneskov, plačanih iz naslova poroštva,
instrumenti zavarovanja in realizacije terjatev ter način urejanja odnosov v
primeru statusnih sprememb EKO sklada.
4. člen
Ta zakon začne veljati naslednji dan po
objavi v Uradnem listu Republike Slovenije.
Št. 440-03/02-110/1
Ljubljana, dne 14. februarja 2002.
Predsednik
Državnega zbora
Republike Slovenije
Borut Pahor l. r.