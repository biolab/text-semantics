I. poglavje
SPLOŠNE DOLOČBE
1. člen
(vsebina zakona)
(1) Ta zakon določa pogoje, pod katerimi lahko pravne in
fizične osebe, registrirane za opravljanje dejavnosti, s sedežem v Republiki
Sloveniji, začasno izvajajo storitve v drugi državi članici Evropske unije (v
nadaljnjem besedilu: država članica EU) ter pogoje, pod katerimi lahko pravne
in fizične osebe, registrirane za opravljanje dejavnosti, s sedežem v drugi
državi članici EU, začasno izvajajo storitve v Republiki Sloveniji.
(2) Ne glede na prejšnji odstavek se ta zakon ne uporablja za
čezmejno izvajanje storitev samozaposlenih oseb, ki običajno opravljajo
dejavnost v dveh ali več državah članicah EU in delodajalcev, katerih napoteni
delavci običajno opravljajo delo v dveh ali več državah članicah EU ter
čezmejno izvajanje storitev pomorščakov.
(3) Določbe tega zakona, ki se uporabljajo za začasno
izvajanje storitev pravnih in fizičnih oseb, registriranih za opravljanje
dejavnosti v drugi državi članici EU kot je tista, v kateri imajo sedež, se
uporabljajo tudi za čezmejno izvajanja storitev v države članice Evropskega
združenja za prosto trgovino oziroma iz njih.
2. člen
(predpisi Evropske unije)
(1) S tem zakonom se v pravni red Republike Slovenije
prenašajo:
-       
Direktiva Evropskega parlamenta in Sveta 96/71/ES z dne
16. decembra 1996 o napotitvi delavcev na delo v okviru opravljanja
storitev (UL L št. 18 z dne 21. 1. 1997, str. 1), zadnjič spremenjena z
Direktivo 2018/957/EU Evropskega parlamenta in Sveta z dne 28. junija 2018
o spremembi Direktive 96/71/ES o napotitvi delavcev na delo v okviru
opravljanja storitev (UL L št. 173 z dne 9. 7. 2018, str. 16);
-       
Direktiva 2014/67/EU Evropskega parlamenta in Sveta z dne 15. maja
2014 o izvrševanju Direktive 96/71/ES o napotitvi delavcev na delo v okviru
opravljanja storitev in spremembi Uredbe (EU) št. 1024/2012 o upravnem
sodelovanju prek informacijskega sistema za notranji trg (uredba IMI) (UL L št.
159 z dne 28. 5. 2014, str. 11);
-       
Direktiva 2018/957/EU Evropskega parlamenta in Sveta z dne
28. junija 2018 o spremembi Direktive 96/71/ES o napotitvi delavcev na
delo v okviru opravljanja storitev (UL L št. 173 z dne 9. 7. 2018, str.
16).
(2) S tem zakonom se delno ureja izvajanje naslednjih uredb:
-       
Uredbe (ES) št. 883/2004 Evropskega parlamenta in Sveta z dne
29. aprila 2004 o koordinaciji sistemov socialne varnosti (UL L št. 166 z
dne 30. 4. 2004, str. 1), zadnjič spremenjene z Uredbo Komisije (EU) št.
1372/2013 z dne 19. Decembra 2013 o spremembi Uredbe (ES) št. 883/2004
Evropskega parlamenta in Sveta o koordinaciji sistemov socialne varnosti in
Uredbe (ES) št. 987/2009 Evropskega parlamenta in Sveta o določitvi podrobnih
pravil za izvajanje Uredbe (ES) št. 883/2004 (UL L št. 346 z dne 20. 12.
2013, str. 27; v nadaljnjem besedilu: Uredba 883/2004/ES);
-       
Uredbe (ES) št. 987/2009 Evropskega parlamenta in Sveta z dne
16. septembra 2009 o določitvi podrobnih pravil za izvajanje Uredbe (ES)
št. 883/2004 o koordinaciji sistemov socialne varnosti (UL L št. 284 z dne
30. 10. 2009, str. 1), zadnjič spremenjene z Uredbo Komisije (EU) št.
1368/2014 z dne 17. decembra 2014 o spremembi Uredbe (ES) št. 987/2009
Evropskega parlamenta in Sveta o določitvi podrobnih pravil za izvajanje Uredbe
(ES) št. 883/2004 o koordinaciji sistemov socialne varnosti in Uredbe Komisije
(EU) št. 1372/2013 z dne 19. decembra 2013 o spremembi Uredbe (ES) št.
883/2004 Evropskega parlamenta in Sveta o koordinaciji sistemov socialne
varnosti in Uredbe (ES) št. 987/2009 Evropskega parlamenta in Sveta o določitvi
podrobnih pravil za izvajanje Uredbe (ES) št. 883/2004 (UL L št. 366 z dne
20. 12. 2014, str. 15; v nadaljnjem besedilu Uredba 987/2009/ES);
-       
Uredbe (EU) št. 1231/2010 Evropskega parlamenta in Sveta z dne
24. novembra 2010 o razširitvi uporabe uredb (ES) št. 883/2004 in (ES) št.
987/2009 na državljane tretjih držav, za katere se navedeni uredbi ne
uporabljata le na podlagi njihovega državljanstva (UL L št. 344 z dne
29. 12. 2010, str. 1).
3. člen
(opredelitev pojmov)
Posamezni izrazi, uporabljeni v tem zakonu, pomenijo:
1.     
čezmejno izvajanje storitve je začasno opravljanje dejavnosti
delodajalca ali tujega delodajalca z napotitvijo delavcev na delo oziroma
začasno opravljanje dejavnosti samozaposlene ali tuje samozaposlene osebe v
drugi državi članici EU, na podlagi ohranjene vključitve v ustrezna socialna
zavarovanja v državi članici EU, kjer ima delodajalec oziroma tuji delodajalec
ali samozaposlena oziroma tuja samozaposlena oseba sedež;
2.     
delodajalec ali delodajalka (v nadaljnjem besedilu: delodajalec) je
pravna ali fizična oseba, registrirana za opravljanje dejavnosti, s sedežem v
Republiki Sloveniji, ki zaposluje delavca ali delavko (v nadaljnjem besedilu:
delavec) na podlagi pogodbe o zaposlitvi;
3.     
država napotitve je država članica EU, v kateri delodajalec oziroma tuji
delodajalec ali samozaposlena oziroma tuja samozaposlena oseba čezmejno izvaja
storitev;
4.     
država zaposlitve je država članica EU, v kateri ima delodajalec oziroma
tuji delodajalec sedež ter v kateri je napoteni delavec vključen v sistem
socialnega zavarovanja;
5.     
povezani gospodarski družbi sta družbi, ki sta v večinski lasti iste
gospodarske družbe oziroma gospodarski družbi, med katerima ima ena glede na
drugo neposredno ali posredno večinski delež vpisanega kapitala, večino
glasovalnih pravic ali lahko imenuje več kot polovico članov njenega upravnega,
vodstvenega ali nadzornega organa;
6.     
napoteni delavec je vsaka fizična oseba, ne glede na njeno
državljanstvo, ki v okviru čezmejnega izvajanja storitev delodajalca oziroma
tujega delodajalca, pri katerem je zaposlena in na tej podlagi vključena v
ustrezna socialna zavarovanja v državi, kjer ima delodajalec sedež, začasno
opravlja delo v drugi državi članici EU, kot je tista, v kateri običajno
opravlja delo;
7.     
naročnik storitve ali naročnica storitve (v nadaljnjem besedilu: naročnik
storitve) je pravna ali fizična oseba, za katero delodajalec ali tuji
delodajalec oziroma samozaposlena ali tuja samozaposlena oseba čezmejno izvaja
storitve;
8.     
potrdilo A1 je dokument, ki potrjuje, da se za napotenega delavca
oziroma samozaposleno ali tujo samozaposleno osebo v času čezmejnega izvajanja
storitve še naprej uporabljajo predpisi o socialni varnosti države članice EU,
v kateri ima delodajalec ali tuji delodajalec oziroma samozaposlena ali tuja
samozaposlena oseba sedež;
9.     
samozaposlena oseba je fizična oseba, registrirana za opravljanje
dejavnosti, s sedežem v Republiki Sloveniji;
10.  
tuja samozaposlena oseba je fizična oseba, registrirana za opravljanje
dejavnosti, s sedežem v drugi državi članici EU kot je Republika Slovenija;
11.  
tuji delodajalec ali tuja delodajalka (v nadaljnjem besedilu: tuji
delodajalec) je pravna ali fizična oseba, registrirana za opravljanje
dejavnosti, s sedežem v drugi državi članici EU kot je Republika Slovenija, ki
zaposluje delavca v skladu s predpisi države, v kateri ima sedež.
II. poglavje
ČEZMEJNO IZVAJANJE STORITEV
DELODAJALCEV IN SAMOZAPOSLENIH OSEB
4. člen
(pogoji čezmejnega izvajanja storitev delodajalcev)
(1) Delodajalec lahko čezmejno izvaja storitev pod pogojem,
da:
-       
običajno opravlja dejavnost v Republiki Sloveniji,
-       
ne krši pomembnejših določb delovnopravne zakonodaje, ki se nanašajo na
pravice delavca,
-       
napoteni delavec običajno ne opravlja dela v državi napotitve,
-       
se storitev izvaja v okviru dejavnosti, za katero je delodajalec
registriran v Republiki Sloveniji, razen v primeru napotitve delavca v povezano
gospodarsko družbo in
-       
se storitev izvaja na enega izmed dovoljenih načinov.
(2) Pogoj iz prve alineje prejšnjega odstavka se šteje za
izpolnjenega, če:
-       
je delodajalec najmanj dva meseca vpisan v Poslovni register Slovenije;
-       
ima delodajalec odprt transakcijski račun, ki je prijavljen v davčni
register v skladu z zakonom, ki ureja finančno upravo, in ni blokiran;
-       
ima delodajalec, ki zaposluje od pet do deset delavcev, zaposlenega
najmanj enega delavca, ki je na tej podlagi neprekinjeno vključen v obvezno
pokojninsko in invalidsko zavarovanje, obvezno zdravstveno zavarovanje,
zavarovanje za starševsko varstvo in zavarovanje za primer brezposelnosti (v
nadaljnjem besedilu: obvezna socialna zavarovanja) v Republiki Sloveniji že
najmanj šest mesecev oziroma, če je obdobje od ustanovitve krajše, od
ustanovitve dalje ali da ima delodajalec, ki zaposluje več kot deset delavcev,
zaposlene najmanj tri delavce, ki so na tej podlagi neprekinjeno vključeni v
obvezna socialna zavarovanja v Republiki Sloveniji že najmanj šest mesecev
oziroma, če je obdobje od ustanovitve krajše, od ustanovitve dalje;
-       
v zadnjih 12 mesecih oziroma, če je obdobje od ustanovitve krajše, od
ustanovitve dalje skupno število ur vključitve vseh delavcev, zaposlenih pri
delodajalcu v tem obdobju, v obvezna socialna zavarovanja na podlagi napotitve
ni preseglo 80 odstotkov skupnega števila ur vključitve istih delavcev v
obvezna socialna zavarovanja na podlagi delovnega razmerja pri istem
delodajalcu in
-       
delodajalec pod kazensko in materialno odgovornostjo izjavi, da v
Republiki Sloveniji dejansko običajno opravlja dejavnost.
(3) Pogoj iz druge alineje prvega odstavka tega člena se
šteje za izpolnjenega, če:
-       
delodajalcu v zadnjih treh letih ni bila več kot enkrat pravnomočno
izrečena globa zaradi prekrška v zvezi s plačilom za delo, delovnim časom ali
zaposlovanjem na črno in
-       
je za zadnjih šest mesecev pred mesecem vložitve vloge za izdajo
potrdila A1 oziroma za obdobje od ustanovitve, če je to krajše od šestih
mesecev, predlagal obračune davčnega odtegljaja za dohodke iz delovnega
razmerja in nima neporavnanih zapadlih davčnih obveznosti. Če delodajalčeva
obveznost predložitve obračuna davčnega odtegljaja za dohodke iz delovnega
razmerja za zadnji mesec pred vložitvijo vloge še ni nastala, se izpolnjevanje
tega pogoja ugotavlja na podlagi podatkov za zadnjih šest mesecev pred
vložitvijo vloge ali za obdobje od ustanovitve, če je to krajše od šestih
mesecev, za katerega je obveznost predložitve obračuna davčnega odtegljaja za
dohodke iz delovnega razmerja že nastala.
(4) Pogoj iz tretje alineje prvega odstavka tega člena se
šteje za izpolnjenega, če je delavec najmanj 30 dni neprekinjeno vključen v
obvezna socialna zavarovanja v Republiki Sloveniji na podlagi zaposlitve za
polni delovni čas ali v ustrezna socialna zavarovanja na drugi zakonski
podlagi.
(5) Pogoj zaposlitve za polni delovni čas iz prejšnjega
odstavka se ne uporablja za delavca, vključenega v obvezna socialna zavarovanja
Republike Slovenije na podlagi zaposlitve za krajši delovni čas od polnega, če
mu je delovni čas skrajšan v skladu s predpisi o pokojninskem in invalidskem
zavarovanju ali starševskem varstvu oziroma če je pri delodajalcu, ki ga
namerava napotiti, zaposlen za krajši delovni čas od polnega že najmanj šest
mesecev.
(6) Pogoj iz pete alineje prvega odstavka tega člena se šteje
za izpolnjenega, če se storitev izvaja na enega izmed naslednjih načinov:
-       
za lasten račun in pod lastnim vodstvom na podlagi sklenjene pogodbe z
naročnikom storitve,
-       
na podlagi akta o napotitvi v povezano gospodarsko družbo ali
-       
v okviru opravljanja dejavnosti zagotavljanja dela delavcev uporabniku.
(7) Uporabnik lahko čezmejno izvaja storitve tudi z delavci,
ki so bili k njemu napoteni na podlagi dogovora z delodajalcem za zagotavljanja
dela, pod pogojem, da je med delodajalcem za zagotavljanje dela in delavcem ves
čas trajanja napotitve ohranjeno delovno razmerje. Pri tem se šteje, da je
delavca na kraj opravljanja dela, kjer storitev izvaja uporabnik, napotil delodajalec
za zagotavljanje dela.
5. člen
(pogoji čezmejnega izvajanja storitev samozaposlenih oseb)
(1) Samozaposlena oseba lahko čezmejno izvaja storitev pod
naslednjimi pogoji:
-       
samozaposlena oseba običajno opravlja dejavnost v Republiki Sloveniji,
-       
storitev se izvaja v okviru dejavnosti, za katero je samozaposlena oseba
registrirana v Republiki Sloveniji in
-       
storitev se izvaja na podlagi sklenjene pogodbe z naročnikom storitve.
(2) Pogoj iz prve alineje prejšnjega odstavka se šteje za
izpolnjenega, če:
-       
je samozaposlena oseba že najmanj dva meseca vpisana v Poslovni register
Slovenije,
-       
je samozaposlena oseba že najmanj dva meseca vključena v obvezna
socialna zavarovanja v Republiki Sloveniji na podlagi samozaposlitve,
-       
samozaposlena oseba nima neporavnanih zapadlih davčnih obveznosti in
-       
samozaposlena oseba pod kazensko in materialno odgovornostjo izjavi, da
v Republiki Sloveniji dejansko običajno opravlja dejavnost.
6. člen
(obveznosti)
(1) Pred začetkom izvajanja storitve delodajalec oziroma
samozaposlena oseba pridobi potrdilo A1.
(2) Delodajalec čezmejne storitve izvaja ob upoštevanju
določb zakona, ki ureja delovna razmerja, ki se nanašajo na opravljanje dela v
tujini.
(3) Delodajalec delavcu v času napotitve zagotavlja pravice v
skladu z določbami zakona ali drugega predpisa ter kolektivne pogodbe ali
drugih aktov s splošno veljavnostjo ali veljavnostjo na ravni dejavnosti, ki v
državi napotitve urejajo delovni čas, odmore in počitke, nočno delo, minimalni
letni dopust, plačo, varnost in zdravje pri delu, posebno varstvo delavcev in
zagotavljanje enakopravnosti, če je to za delavca ugodneje.
(4) Po pridobitvi potrdila A1 sta delodajalec in napoteni
delavec dolžna Zavod za zdravstveno zavarovanje Slovenije (v nadaljnjem
besedilu: ZZZS) obvestiti o vseh spremembah, ki se pojavijo med obdobjem
napotitve, še posebej pa, če napotitev ni bila izvedena ali je bila zaključena
pred načrtovanim datumom.
7. člen
(pristojni organ za izdajo potrdila A1)
Pristojni nosilec za izdajo in razveljavitev potrdila A1 v
Republiki Sloveniji je ZZZS, ki v ta namen opravlja naslednje naloge:
-       
izdaja, razveljavlja in odpravlja potrdila A1,
-       
nudi administrativno pomoč pristojnim nosilcem v drugih državah članicah
EU ter z njimi sodeluje s ciljem izvajanja 12. člena Uredbe 883/2004/ES,
-       
izvaja dogovore, ki jih je sklenilo ministrstvo, pristojno za delo, s
pristojnim organom v drugi državi članici EU na podlagi določbe 16. člena
Uredbe 883/2004/ES.
8. člen
(pogoji za izdajo potrdila A1)
(1) ZZZS delodajalcu izda potrdilo A1, če:
-       
delavec, za katerega je bila vložena vloga za izdajo potrdila A1, nima
že veljavnega potrdila A1, izdanega za isto obdobje;
-       
delodajalec pod kazensko in materialno odgovornostjo izjavi, da v
primeru, za katerega je bila vložena vloga za izdajo potrdila A1, ne gre za
okoliščine, v katerih je izključena možnost napotitve na podlagi prvega
odstavka 12. člena Uredbe 883/2004/ES, prvega ali drugega odstavka Uredbe
987/2009/ES ali Sklepa A2 Upravne komisije za koordinacijo sistemov socialne
varnosti o razlagi člena 12 Uredbe (ES) št. 883/2004 Evropskega parlamenta in
Sveta v zvezi z zakonodajo, ki se uporablja za napotene delavce in
samozaposlene delavce, ki začasno opravljajo delo zunaj pristojne države;
-       
v času odločanja o vlogi izpolnjuje pogoje za čezmejno izvajanje
storitev, določene v prvi, drugi in tretji alineji prvega odstavka 4. člena
tega zakona in
-       
mu v zadnjih dvanajstih mesecih ni bilo razveljavljeno potrdilo A1 na
podlagi tretje alineje tretjega odstavka 11. člena tega zakona.
(2) ZZZS samozaposleni osebi izda potrdilo A1, če:
-       
samozaposlena oseba nima veljavnega potrdila A1, izdanega za isto
obdobje;
-       
samozaposlena oseba pod kazensko in materialno odgovornostjo izjavi, da
v primeru, za katerega je bila vložena vloga za izdajo potrdila A1, ne gre za
okoliščine, v katerih je izključena možnost čezmejnega izvajanja storitve na
podlagi drugega odstavka 12. člena Uredbe 883/2004/ES, tretjega ali četrtega
odstavka Uredbe 987/2009/ES ali Sklepa A2 Upravne komisije za koordinacijo
sistemov socialne varnosti o razlagi člena 12 Uredbe (ES) št. 883/2004
Evropskega parlamenta in Sveta v zvezi z zakonodajo, ki se uporablja za
napotene delavce in samozaposlene delavce, ki začasno opravljajo delo zunaj
pristojne države;
-       
v času odločanja o vlogi izpolnjuje pogoje za čezmejno izvajanje storitev,
določene v prvi alineji prvega odstavka 5. člena tega zakona in
-       
mu v zadnjih dvanajstih mesecih ni bilo razveljavljeno potrdilo A1 na
podlagi tretje alineje tretjega odstavka 11. člena tega zakona.
9. člen
(postopek izdaje potrdila A1)
(1) Delodajalec ali samozaposlena oseba prek državnega
portala za podjetja in podjetnike (sistem e-VEM) vloži vlogo za izdajo potrdila
A1 največ 30 dni pred predvidenim začetkom čezmejnega izvajanja storitve.
(2) Vloga za izdajo potrdila A1 poleg drugih vsebuje obvezne podatke
o:
-       
osebnem imenu, priimku ob rojstvu, spolu, datumu in kraju rojstva,
enotni matični številki in državljanstvu delavca oziroma samozaposlene osebe,
-       
naslovu v Republiki Sloveniji, na katerem delavec oziroma samozaposlena
oseba prebiva,
-       
datumu začetka in datumu konca napotitve oziroma čezmejnega izvajanja
storitve samozaposlene osebe,
-       
delih in nalogah, ki jih bo napoteni delavec oziroma samozaposlena oseba
opravljala v okviru čezmejnega izvajanja storitev,
-       
naslovu oziroma, če se bo storitev izvajala na lokaciji brez naslova,
kraju izvajanja storitve,
-       
nazivu oziroma osebnem imenu, sedežu oziroma naslovu vlagatelja ter
njegove kontaktne podatke,
-       
nazivu oziroma osebnem imenu in naslovu naročnika storitve.
(3) Poleg podatkov iz prejšnjega odstavka mora vloga za
izdajo potrdila A1 vsebovati izjavo vlagatelja, dano pod kazensko in materialno
odgovornostjo, da v Republiki Sloveniji dejansko običajno opravlja dejavnost
ter da v primeru, za katerega je bila vložena vloga za izdajo potrdila A1, ne
gre za okoliščine iz druge alineje prvega odstavka oziroma druge alineje
drugega odstavka 8. člena tega zakona.
(4) Vlogi za izdajo potrdila A1 delodajalec priloži kopijo
pogodbe o zaposlitvi, sklenjeno z delavcem, ki ga namerava napotiti, v skladu z
določbami zakona, ki ureja delovna razmerja, ki se nanašajo na opravljanje dela
v tujini ter pogodbo o izvajanju storitve oziroma akt o napotitvi. Vlogi za
izdajo potrdila A1 samozaposlena oseba priloži pogodbo o izvajanju storitve.
(5) Če so pogoji za izdajo potrdila A1 izpolnjeni, ga ZZZS
izda v obliki samostojne listine v petih delovnih dneh od prejema popolne
vloge, in sicer za čas napotitve delavca oziroma za čas čezmejnega izvajanja
storitve samozaposlene osebe, kot izhaja iz vloge za izdajo potrdila A1.
(6) Če pogoji za izdajo potrdila A1 niso izpolnjeni, ZZZS
vlogo za izdajo potrdila A1 z odločbo zavrne.
(7) Zoper izdane odločbe in sklepe ZZZS po tem zakonu ni
dovoljena pritožba, možen pa je upravni spor.
(8) S prvim dnem napotitve, navedenim na vlogi za izdajo
potrdila A1, napoteni delavec pridobi lastnost zavarovanca v skladu z ustrezno
zavarovalno podlago za delavce, ki v okviru čezmejnega izvajanja storitve delo
začasno opravljajo v drugi državi članici Evropske unije, pri čemer ZZZS
spremembo zavarovalne podlage izvede po uradni dolžnosti.
(9) Minister, pristojen za delo, skupaj z ministrom,
pristojnim za zdravje, s podzakonskim aktom predpiše obrazec vloge za izdajo
potrdila A1, postopek za vračilo prispevkov in povračilo stroškov uveljavljenih
pravic iz obveznega zdravstvenega zavarovanja ter postopek čezmejnega povračila
sredstev v primeru odprave potrdila A1.
10. člen
(dvom o opravljanju dejavnosti po izdaji potrdila A1)
(1) Če po izdaji potrdila A1 ZZZS prejme obvestilo o obstoju
dvoma, da delodajalec oziroma samozaposlena oseba dejansko običajno opravlja
dejavnost v Republiki Sloveniji, zaprosi Inšpektorat Republike Slovenije za
delo (v nadaljnjem besedilu: IRSD) za nadzor nad izvajanjem prve alineje prvega
odstavka 4. člena v povezavi s peto alinejo drugega odstavka 4. člena tega
zakona oziroma prve alineje prvega odstavka 5. člena v povezavi s četrto
alinejo drugega odstavka 5. člena tega zakona.
(2) IRSD v postopku nadzora iz prejšnjega odstavka upošteva
zlasti, ali:
-       
ima delodajalec oziroma samozaposlena oseba v Republiki Sloveniji
primerne poslovne prostore za opravljanje dejavnosti, v okviru katere se
storitev izvaja,
-       
ima delodajalec oziroma samozaposlena oseba zaposleno administrativno
osebje, ki opravlja delo na sedežu oziroma poslovnih prostorih delodajalca
oziroma samozaposlene osebe v Republiki Sloveniji,
-       
delodajalec oziroma samozaposlena oseba oglašuje predmetno dejavnost v
Republiki Sloveniji in
-       
v zadnjih šestih mesecih ni prišlo do spremembe dejavnosti delodajalca
oziroma samozaposlene osebe ali do spremembe v ustrezen register vpisanih
ustanoviteljev oziroma zastopnikov.
(3) O dejstvih, ugotovljenih v postopku iz prejšnjega
odstavka, IRSD obvesti ZZZS.
11. člen
(prenehanje veljavnosti in odprava potrdila A1)
(1) Potrdilo A1 preneha veljati:
-       
s potekom obdobja napotitve oziroma čezmejnega izvajanja storitve, za
katerega je bil izdan;
-       
z dnem prenehanja napotitve oziroma čezmejnega izvajanja storitve, in
sicer na podlagi obvestila vlagatelja ali napotenega delavca, da je napotitev
oziroma čezmejno izvajanje storitve predčasno prenehalo;
-       
z dnem odjave napotenega delavca oziroma samozaposlene osebe iz
obveznega socialnega zavarovanja v Republiki Sloveniji ali
-       
z razveljavitvijo.
(2) ZZZS potrdilo A1 odpravi na podlagi obvestila tujega
pristojnega organa, da:
-       
se storitev ne izvaja v skladu s podatki na potrdilu A1;
-       
delodajalec izvaja storitev kljub neizpolnjenemu pogoju iz pete alineje
prvega odstavka 4. člena tega zakona ali
-       
samozaposlena oseba čezmejno izvaja storitev brez sklenjene pogodbe z
naročnikom storitve.
(3) ZZZS potrdilo A1 razveljavi na podlagi:
-       
ugotovitve, da delodajalec ni predložil obračuna davčnega odtegljaja za
dohodke iz delovnega razmerja za svoje delavce oziroma ima neporavnane zapadle
obveznosti iz naslova izplačanih dohodkov iz delovnega razmerja, in sicer z
dnem ugotovitve te nepravilnosti;
-       
obvestila IRSD, da je bila v postopku iz četrtega odstavka 18. člena
tega zakona delodajalcu oziroma samozaposleni osebi pravnomočno izrečena globa
zaradi prekrška po zakonu, ki ureja inšpekcijski nadzor ali
-       
obvestila IRSD, da je bilo v postopku iz prejšnjega člena ugotovljeno,
da delodajalec oziroma samozaposlena oseba dejansko običajno ne opravlja
dejavnosti v Republiki Sloveniji.
(4) Za namen iz prve alineje prejšnjega odstavka ZZZS mesečno
preverja, ali je delodajalec, ki razpolaga z veljavnim potrdilom A1 za
napotenega delavca, predložil obračun davčnega odtegljaja za dohodke iz
delovnega razmerja za svoje delavce oziroma ali ima neporavnane zapadle
obveznosti iz naslova izplačanih dohodkov iz delovnega razmerja.
(5) V primerih iz druge, tretje ali četrte alineje prvega
odstavka in v primerih iz drugega odstavka tega člena, ZZZS o navedenem obvesti
pristojni organ države članice EU, v kateri se storitev izvaja.
III. poglavje
ČEZMEJNO IZVAJANJE STORITEV TUJIH
DELODAJALCEV IN TUJIH SAMOZAPOSLENIH OSEB V REPUBLIKI SLOVENIJI
12. člen
(pogoji čezmejnega izvajanja storitev tujih delodajalcev)
(1) Tuji delodajalec lahko čezmejno izvaja storitev v
Republiki Sloveniji pod pogojem, da:
-       
običajno opravlja dejavnost v državi zaposlitve,
-       
napoteni delavec običajno ne opravlja dela v Republiki Sloveniji,
-       
ne krši pomembnejših določb delovnopravne zakonodaje, ki se nanašajo na
pravice napotenega delavca,
-       
se storitev izvaja v okviru dejavnosti, za katere je tuji delodajalec
registriran v državi zaposlitve, razen v primeru napotitve delavca v povezano
gospodarsko družbo in
-       
se storitev izvaja na enega izmed dovoljenih načinov.
(2) Pogoja iz prve in druge alineje prejšnjega odstavka se
štejeta za izpolnjena, če tuji delodajalec razpolaga z veljavnim potrdilom A1
za napotenega delavca.
(3) Če se v postopku inšpekcijskega nadzora kljub veljavnemu
potrdilu A1 pojavi dvom, da tuji delodajalec dejansko opravlja dejavnost v
državi zaposlitve, IRSD o navedenem presoja zlasti na podlagi podatkov,
pridobljenih s strani pristojnih organov države zaposlitve, pri čemer se
smiselno uporablja določba drugega odstavka 10. člena tega zakona.
(4) Če se v postopku nadzora kljub veljavnemu potrdilu A1
pojavi utemeljen dvom, da napoteni delavec običajno ne opravlja dela v
Republiki Sloveniji, nadzorni organ o tem obvesti ZZZS, ki ugotovi, da je pogoj
iz druge alineje prvega odstavka tega člena izpolnjen, če napoteni delavec v
zadnjih 12 mesecih pred napotitvijo ni bil vključen v obvezna socialna
zavarovanja v Republiki Sloveniji na podlagi zaposlitve ali samozaposlitve.
(5) Pogoj iz tretje alineje prvega odstavka tega člena se
šteje za izpolnjenega, če tujemu delodajalcu v zadnjih treh letih ni bila več
kot enkrat pravnomočno izrečena globa zaradi prekrška v zvezi z zagotavljanjem
pravic napotenim delavcem, ki začasno opravljajo delo v Republiki Sloveniji,
kot jih določa zakon, ki ureja delovna razmerja.
(6) Pogoj iz pete alineje prvega odstavka tega člena se šteje
za izpolnjenega, če se storitev izvaja za lasten račun in pod lastnim vodstvom
na podlagi sklenjene pogodbe z naročnikom storitve oziroma primerljivega akta v
primeru napotitve v povezano gospodarsko družbo ali v okviru opravljanja
dejavnosti zagotavljanja dela delavcev uporabniku.
(7) Uporabnik lahko čezmejno izvaja storitve tudi z delavci,
ki so bili k njemu napoteni na podlagi dogovora z delodajalcem za zagotavljanje
dela, pod pogojem, da je med delodajalcem za zagotavljanje dela in delavcem ves
čas trajanja napotitve ohranjeno delovno razmerje. Pri tem se šteje, da je
delavca na kraj opravljanja dela, kjer storitev izvaja uporabnik, napotil
delodajalec za zagotavljanje dela.
(8) Na podlagi ugotovitve, da se storitev izvaja kljub
neizpolnjenim pogojem iz prvega odstavka tega člena ali v nasprotju s podatki
na potrdilu A1, nadzorni organ z odločbo prepove nadaljnje izvajanje storitve
tujega delodajalca in o tem obvesti ZZZS.
(9) Na podlagi obvestila nadzornega organa iz prejšnjega
odstavka ZZZS tujemu pristojnemu organu predlaga preklic potrdila A1.
13. člen
(pogoji čezmejnega izvajanja storitev tujih samozaposlenih
oseb)
(1) Tuja samozaposlena oseba lahko čezmejno izvaja storitev v
Republiki Sloveniji pod naslednjimi pogoji:
-       
razpolaga z veljavnim potrdilom A1,
-       
storitev se izvaja v okviru dejavnosti, za katere je samozaposlena oseba
registrirana v državi, v kateri ima sedež in
-       
storitev se izvaja na podlagi sklenjene pogodbe z naročnikom storitve.
(2) Na podlagi ugotovitve nadzornega organa, da se storitev
izvaja kljub neizpolnjenim pogojem iz prejšnjega odstavka ali v nasprotju s
podatki na potrdilu A1, nadzorni organ z odločbo prepove nadaljnje izvajanje
storitve tuje samozaposlene osebe, ZZZS pa tujemu pristojnemu organu predlaga
preklic potrdila A1.
14. člen
(obveznosti tujega delodajalca in delavca)
(1) Tuji delodajalec pred začetkom čezmejnega izvajanja
storitve opravi prijavo pri Zavodu Republike Slovenije za zaposlovanje (v
nadaljnjem besedilu: Zavod), ki vključuje podatke o:
1.     
nazivu in sedežu tujega delodajalca,
2.     
osebnem imenu, datumu rojstva in državljanstvu napotenega delavca ter
naslovu začasnega prebivališča v Republiki Sloveniji,
3.     
osebnem imenu in datumu rojstva osebe, ki je s strani tujega delodajalca
pooblaščena za stike z nadzornimi organi, vključno s pošiljanjem in prejemanjem
dokumentov in obvestil ter vročanjem, v skladu z določbami zakona, ki ureja
splošni upravni postopek,
4.     
vrsti storitve,
5.     
nazivu delovnega mesta napotenega delavca,
6.     
predvidenem datumu začetka in konca izvajanja storitve – obdobje
napotitve,
7.     
naslovu oziroma – če se bo storitev izvajala na lokaciji brez naslova –
kraju izvajanja storitve.
(2) O opravljeni prijavi iz prejšnjega odstavka Zavod tujemu
delodajalcu izda potrdilo.
(3) Če v obdobju napotitve iz prvega odstavka tega člena
nastopijo okoliščine, zaradi katerih čezmejne storitve ni bilo mogoče izvesti v
12 mesecih, tuji delodajalec izvajanje storitev podaljša na 18 mesecev, in
sicer pod pogojem, da opravi prijavo z obrazloženim obvestilom pri Zavodu.
(4) Trajanje napotitve je seštevek napotitvenih obdobij, če
tuji delodajalec enega napotenega delavca nadomesti z drugim napotenim delavcem
ob upoštevanju istovrstnosti storitve in naziva delovnega mesta.
(5) Tuji delodajalec zagotovi, da se v času čezmejnega
izvajanja storitve v Republiki Sloveniji na kraju opravljanja storitve hranijo
in na zahtevo nadzornega organa dajo na voljo kopija pogodbe med naročnikom
storitve in tujim delodajalcem oziroma primerljivi akt v primeru napotitve v
povezano gospodarsko družbo, potrdilo o opravljeni prijavi začetka izvajanja
storitev, izpisek iz ustreznega registra za opravljanje dejavnosti, potrdilo o
opravljeni prijavi, v skladu z zakonom, ki ureja obrtno dejavnost, potrdilo o
zakoniti ustanovitvi v državi zaposlitve, izvodi pogodb o zaposlitvi, izvodi
plačilnih list, evidenca prisotnosti, listine s področja varnosti in zdravja
pri delu, dokazila o izplačanih plačah ali izvodi enakovrednih dokumentov za
vse napotene delavce ter potrdilo A1. Tuji delodajalec na zahtevo nadzornega
organa zagotovi prevode opredeljenih dokumentov v slovenski jezik.
(6) Nadzorni organ lahko od tujega delodajalca zahteva
dokumentacijo iz prejšnjega odstavka še 24 mesecev po zaključku izvajanja
storitve.
(7) Tuji delodajalec napotenemu delavcu, ki v Republiki
Sloveniji opravlja delo v okviru čezmejnega izvajanja storitev, zagotovi
pravice v skladu z določbami zakona, ki ureja delovna razmerja, ki se nanašajo
na položaj delavcev, napotenih na delo v Republiko Slovenijo.
(8) Napoten delavec v okviru čezmejnega izvajanja storitve
tujega delodajalca v Republiki Sloveniji opravlja delo na podlagi urejenega
prebivanja v skladu s predpisi, ki urejajo prebivanje tujcev v Republiki
Sloveniji.
15. člen
(obveznosti tuje samozaposlene osebe)
(1) Tuja samozaposlena oseba pred začetkom čezmejnega
izvajanja storitve v Republiki Sloveniji opravi prijavo pri Zavodu, ki
vključuje podatke o:
1.     
nazivu in sedežu tuje samozaposlene osebe,
2.     
naslovu začasnega prebivališča tuje samozaposlene osebe v Republiki
Sloveniji,
3.     
vrsti storitve,
4.     
predvidenem datumu začetka in konca izvajanja storitve,
5.     
naslovu oziroma, če se bo storitev izvajala na lokaciji brez naslova,
kraju izvajanja storitve.
(2) O opravljeni prijavi iz prejšnjega odstavka Zavod tuji
samozaposleni osebi izda potrdilo.
(3) Tuja samozaposlena oseba zagotovi, da se v času
čezmejnega izvajanja storitve v Republiki Sloveniji na kraju opravljanja
storitve hranijo in na zahtevo nadzornega organa dajo na voljo izpisek iz
ustreznega registra za opravljanje dejavnosti, potrdilo o opravljeni prijavi, v
skladu z zakonom, ki ureja obrtno dejavnost, kopija pogodbe med naročnikom
storitve in samozaposleno osebo, potrdilo o opravljeni prijavi začetka
izvajanja storitve ter veljavno potrdilo A1. Tuja samozaposlena oseba na
zahtevo nadzornega organa zagotovi prevode opredeljenih dokumentov v slovenski
jezik.
(4) Nadzorni organ lahko od tuje samozaposlene osebe zahteva
dokumentacijo iz prejšnjega odstavka še 24 mesecev po zaključku izvajanja
storitve.
(5) Tuja samozaposlena oseba v Republiki Sloveniji opravlja
delo v okviru čezmejnega izvajanja storitve na podlagi urejenega prebivanja v
skladu s predpisi, ki urejajo prebivanje tujcev v Republiki Sloveniji.
16. člen
(subsidiarna odgovornost)
(1) Če tuji delodajalec, ki je podizvajalec in v Republiki
Sloveniji čezmejno izvaja storitev v okviru gradbene dejavnosti, napotenemu
delavcu za delo, opravljeno v okviru čezmejnega izvajanja storitve, ne zagotovi
plače v skladu z določbami zakona, ki ureja delovna razmerja, je za izpolnitev
te obveznosti subsidiarno odgovoren pogodbenik s sedežem oziroma prebivališčem
v Republiki Sloveniji, katerega neposredni podizvajalec je tuji delodajalec.
(2) Za podizvajalca iz prvega odstavka tega člena se šteje
pravni subjekt, ki mu je bil s pogodbo v izvajanje oddan del storitve ali
celotna storitev, za izvedbo katere je glavni izvajalec sklenil pogodbo z
naročnikom storitve.
(3) Če tuji delodajalec, ki opravlja dejavnost zagotavljanja
dela delavcev uporabniku s sedežem oziroma prebivališčem v Republiki Sloveniji,
napotenemu delavcu za delo, opravljeno v okviru čezmejnega izvajanja storitve,
ne zagotovi plače in drugih prejemkov iz delovnega razmerja v skladu z
določbami zakona, ki ureja delovna razmerja, je za izpolnitev te obveznosti za
obdobje, v katerem je delavec pri njem opravljal delo, subsidiarno odgovoren
uporabnik.
IV. poglavje
SODELOVANJE MED DRŽAVAMI ČLANICAMI EU
NA PODROČJU ČEZMEJNEGA IZVAJANJA STORITEV Z NAPOTITVIJO DELAVCEV
17. člen
(pristojni organi za sodelovanje)
(1) Ministrstvo, pristojno za delo, ZZZS, IRSD in Finančna
uprava Republike Slovenije (v nadaljnjem besedilu: davčni organ) so pristojni
za sodelovanje z organi drugih držav članic EU na področju napotitev delavcev v
okviru čezmejnega izvajanja storitev.
(2) Sodelovanje med državami članicami EU v okviru tega
poglavja vključuje upravno sodelovanje, ki lahko vključuje tudi pošiljanje in
vročanje dokumentov, ter sodelovanje pri izvrševanju kazni, ki jih zaradi
kršitev predpisov na področju napotitve delavcev naložijo pristojni organi ali
potrdijo upravni ali pravosodni organi.
(3) Sodelovanje med državami članicami EU v okviru tega
poglavja poteka preko Informacijskega sistema za notranji trg in se izvaja
brezplačno.
18. člen
(upravno sodelovanje)
(1) Ministrstvo, pristojno za delo, na podlagi prošenj
pristojnih organov drugih držav članic EU zagotavlja informacije v zvezi z
delovnopravnimi pogoji, ki so jih tuji delodajalci dolžni zagotoviti delavcem,
napotenim na ozemlje Republike Slovenije ter druge informacije v zvezi s
predpisi Republike Slovenije, ki se nanašajo na napotitev delavcev v okviru
čezmejnega izvajanja storitev.
(2) ZZZS na podlagi prošenj pristojnih organov drugih držav
članic EU zagotavlja informacije v zvezi z vključitvijo napotenih delavcev
delodajalca v obvezna socialna zavarovanja v Republiki Sloveniji.
(3) Davčni organ na podlagi prošenj pristojnih organov drugih
držav članic EU zagotavlja informacije v zvezi z izpolnjevanjem davčnih
obveznosti delodajalca, ki čezmejno izvaja storitve. V teh primerih sme davčni
organ pristojnim organom drugih držav članic EU razkriti podatke, ki so davčna
tajnost.
(4) IRSD na podlagi prošenj pristojnih organov drugih držav
članic EU zagotavlja izvedbo preverjanj, pregledov in preiskav, kar vključuje
tudi pridobivanje informacij s strani delodajalcev, ki napotujejo delavce v
druge države članice EU, potrebnih za izvajanje učinkovitega nadzora s strani
pristojnih organov v državi napotitve.
(5) Za potrebe izvajanja učinkovitega nadzora nad skladnostjo
čezmejnega izvajanja storitve tujega delodajalca z določbami 12. člena tega
zakona, nadzorni organ po potrebi naslovi prošnjo za posredovanje informacij na
pristojni organ države zaposlitve.
(6) Ministrstvo, pristojno za delo, ZZZS, IRSD in davčni
organ informacije, za katere zaprosijo pristojni organih drugih držav članic EU
ali Evropska komisija, posredujejo najkasneje v 25 delovnih dneh od prejema
prošnje.
(7) Ne glede na določbo prejšnjega odstavka pristojni organi
v nujnih primerih informacije zagotovijo v dveh delovnih dneh od prejema
prošnje, če se prošnja nanaša na podatke o sedežu delodajalca in njegovi
registrirani glavni in stranskih dejavnostih ter je nujnost utemeljena ter
izkazana v prošnji.
(8) Če pri obravnavi prošenj pristojnih organov drugih držav
članic EU pride do težav, pristojni organi v najkrajšem možnem času o tem
obvestijo organ, ki je prošnjo poslal.
19. člen
(sodelovanje pri izvrševanju sankcij)
(1) Ministrstvo, pristojno za delo, je pristojni organ za
sodelovanje z drugimi državami članicami EU na področju izvrševanja sankcij
(glob, taks, dodatnih dajatev in drugo), ki jih zaradi kršitev predpisov na
področju napotitve delavcev naložijo pristojni organi ali potrdijo upravni ali
pravosodni organi, kar vključuje sodelovanje pri vročanju odločb, ki nalagajo
sankcije ter sodelovanje pri izterjavi sankcij.
(2) Izvrševanje sankcij iz prejšnjega odstavka vključuje
pomoč pri:
-       
vročanju odločb, ki nalagajo sankcije delodajalcem, če je bila odločba
izdana s strani pristojnih organov države napotitve, vendar je ni bilo mogoče
vročiti v skladu s predpisi države napotitve;
-       
izterjavi sankcij na podlagi pravnomočnih odločb, ki nalagajo sankcije,
izdanih s strani pristojnih organov države napotitve, če sankcije ni bilo
mogoče izterjati v skladu s predpisi države napotitve.
(3) Prošnja za pomoč iz prejšnjega odstavka mora vsebovati
podatke o imenu in naslovu kršitelja, povzetek dejstev in okoliščin kršitve,
vrsti kršitve in relevantna pravila v zvezi s tem, dokument za izvršitev in vse
druge pomembne povezane informacije, dokumente ter kontaktne podatke organa, ki
je izrekel sankcijo in organa, pristojnega za dodatne informacije v zvezi s
sankcijo, če gre za drug organ kot je organ, ki je sankcijo izrekel.
(4) Prošnja za pomoč, ki se nanaša na vročitev, mora poleg
navedenega v prejšnjem odstavku vsebovati tudi podatek o namenu vročitve in
obdobju, v katerem naj se vročitev opravi.
(5) Prošnja za pomoč, ki se nanaša na izterjavo, mora poleg
podatkov iz tretjega odstavka tega člena vsebovati tudi datum izvršljivosti in
druge datume, pomembne za postopek izterjave, vključno s tem, ali je bila
oziroma kako je bila odločba oziroma sodba vročena, opis vrste in zneska
sankcije, potrditev organa, ki je zaprosil za pomoč, da so zoper sankcijo
izčrpana pravna sredstva ter terjatev, na katero se prošnja nanaša.
(6) Ministrstvo, pristojno za delo, lahko zavrne izvršitev
prošnje za vročitev oziroma izterjavo, če je prošnja nepopolna ali, če:
-       
vročitve oziroma izterjave zaradi dejanskih okoliščin ali zakonskih ovir
ni mogoče opraviti;
-       
skupna denarna sankcija ne presega višine zneska, ki je na podlagi
zakona, ki ureja izvrševanje proračuna, določen kot najvišji dovoljen skupni
dolg posameznega dolžnika do istega uporabnika proračuna, ki se v poslovnih
knjigah razknjiži, ali
-       
zoper odločitev o prekršku ni zagotovljeno pravno varstvo.
(7) Po prejemu prošnje iz prvega alineje drugega odstavka
tega člena, ministrstvo, pristojno za delo, najpozneje v roku enega meseca od
prejema prošnje z navedenim seznani kršitelja, na katerega se prošnja nanaša in
prošnjo odstopi IRSD, ki kršitelju v skladu s predpisi Republike Slovenije
vroči odločbo, s katero mu je bila naložena sankcija.
(8) Po prejemu prošnje iz druge alineje drugega odstavka tega
člena ministrstvo, pristojno za delo, najpozneje v enem mesecu od prejema
prošnje z navedenim seznani kršitelja, na katerega se prošnja nanaša ter
posreduje predlog za izvršbo davčnemu organu.
(9) Davčni organ sankcijo izterja v eurih, v skladu s
predpisi Republike Slovenije. Če je sankcija izrečena v drugi valuti, se znesek
pretvori v eure po menjalnem tečaju Banke Slovenije, veljavnem na dan izreka
kazni. Izterjane sankcije so prihodek proračuna Republike Slovenije. Glede
vprašanj postopka prisilne izterjave, odpisa zaradi neizterljivosti,
ugotavljanja zastaranja pravice do izterjave in pristojnosti davčnega organa se
uporabljata zakon, ki ureja davčni postopek, in zakon, ki ureja finančno
upravo.
(10) O izvedenih ukrepih v zvezi s prošnjo za sodelovanje pri
izvrševanju sankcij oziroma o razlogih za zavrnitev njene izvršitve
ministrstvo, pristojno za delo, v najkrajšem možnem času obvesti organ, ki je
za pomoč zaprosil.
(11) Če nadzorni organ izda odločbo, s katero tujemu
delodajalcu izreče globo za prekršek iz tega zakona, ki je v skladu s predpisi
Republike Slovenije ni bilo mogoče vročiti, na ministrstvo, pristojno za delo,
naslovi prošnjo za pomoč pri vročitvi, ki vsebuje podatke iz tretjega in
četrtega odstavka tega člena. Ministrstvo, pristojno za delo, prošnjo za
sodelovanje pri vročitvi nemudoma posreduje tujemu pristojnemu organu.
(12) Če pravnomočno izrečene globe za prekršek iz tega zakona
ni bilo mogoče izterjati, nadzorni organ na ministrstvo, pristojno za delo,
naslovi prošnjo za pomoč pri izterjavi, ki vsebuje podatke iz tretjega in
petega odstavka tega člena. Ministrstvo, pristojno za delo, prošnjo za
sodelovanje pri izterjavi nemudoma posreduje tujemu pristojnemu organu. Globe,
izterjane s strani tujega pristojnega organa, so prihodek proračuna države
napotitve.
(13) Države članice EU si pomoč iz tega člena nudijo
brezplačno in niso upravičene do povračila stroškov, ki bi nastali pri
zagotavljanju te pomoči.
V. poglavje
EVIDENCE
20. člen
(vrste in namen)
(1) Na podlagi tega zakona se vodita evidenca prijav
izvajanja storitev ter evidenca izdanih potrdil A1 po tem zakonu.
(2) Za namen odločanja o izdaji, odpravi ali razveljavitvi
potrdil A1, spremljanja stanja na trgu dela, izvajanja nadzora ter za
znanstvenoraziskovalne in statistične namene Zavod upravlja evidenco prijave
izvajanja storitev, ZZZS pa evidenco izdanih potrdil A1 po tem zakonu.
21. člen
(vsebina evidenc)
(1) Evidenca Zavoda o prijavah izvajanja storitev vsebuje
podatke o:
1.     
nazivu ali osebnem imenu tujega delodajalca ali tuje samozaposlene
osebe,
2.     
naslovu in sedežu tujega delodajalca ali tuje samozaposlene osebe,
3.     
osebnem imenu in datumu rojstva odgovorne osebe tujega delodajalca,
4.     
osebnem imenu in datumu rojstva imenovanega napotenega delavca, ki bo
vez med tujim delodajalcem in pristojnimi nadzornimi organi,
5.     
vrsti storitve,
6.     
kraju in trajanju izvajanja storitve,
7.     
nazivu ali osebnemu imenu naročnika storitve,
8.     
sedežu ali prebivališču naročnika storitve,
9.     
osebnih imenih, datumih rojstev, državljanstvih napotenih delavcev in
naslovu njihovega začasnega prebivališča v Republiki Sloveniji ter o trajanju
napotitve.
(2) Evidenca ZZZS o izdanih potrdilih A1 po tem zakonu
vsebuje podatke o:
1.     
nazivu ali osebnem imenu vlagatelja,
2.     
sedežu oziroma naslovu vlagatelja,
3.     
osebnem imenu, spolu, datumu in kraju rojstva, enotni matični številki
in državljanstvu delavca oziroma samozaposlene osebe,
4.     
naslovu v Republiki Sloveniji, na katerem delavec oziroma samozaposlena
oseba prebiva,
5.     
kraju in trajanju napotitve oziroma čezmejnega opravljanja storitve,
6.     
nazivu oziroma osebnemu imenu naročnika storitve, 
7.     
sedežu oziroma naslovu naročnika storitve.
(3) Podatki iz evidence iz prvega odstavka tega člena se
hranijo pet let po opravljeni prijavi izvajanja storitve, podatki iz evidence
iz drugega odstavka tega člena pa se hranijo pet let od datuma izdaje potrdila
A1.
22. člen
(zbiranje podatkov)
(1) ZZZS podatke, ki jih potrebuje za izvajanje svojih
pristojnosti v skladu s tem zakonom, brezplačno pridobiva iz evidenc naslednjih
upravljavcev:
-       
Agencije Republike Slovenije za javnopravne evidence: podatek iz prve
alineje drugega odstavka 4. člena tega zakona ter prve alineje drugega odstavka
5. člena tega zakona;
-       
davčnega organa: podatke iz druge alineje drugega odstavka ter druge
alineje tretjega odstavka 4. člena tega zakona, tretje alineje drugega odstavka
5. člena tega zakona, podatek o pravnomočno izrečenih globah zaradi prekrška v
zvezi z zaposlovanjem na črno ter podatke za izvajanje prve alineje tretjega
odstavka 11. člena tega zakona;
-       
IRSD: podatek o pravnomočno izrečenih globah zaradi prekrška v zvezi s
plačilom za delo ali delovnim časom.
(2) ZZZS lahko podatke o pravnomočnih sklepih ali odločbah o
prekrških, ki, v skladu z določbami tega zakona, vplivajo na odločitve ZZZS v
postopkih, ki jih vodi po tem zakonu, pridobi iz evidenc IRSD z neposrednim
vpogledom in iz evidenc davčnega organa na podlagi vsakokratnega zahtevka.
VI. poglavje
NADZOR
23. člen
(nadzor)
(1) IRSD je pristojen za nadzor nad skladnostjo čezmejnega
izvajanja storitev tujih delodajalcev oziroma tujih samozaposlenih oseb z
določbami 12., 13., prvega, drugega, tretjega, četrtega in petega odstavka 14.
ter prvega, drugega, tretjega in četrtega odstavka 15. člena tega zakona.
(2) IRSD je pristojen tudi za nadzor nad izvajanjem prve
alineje prvega odstavka 4. člena v povezavi s peto alinejo drugega odstavka 4. člena
tega zakona ter prve alineje prvega odstavka 5. člena v povezavi s četrto
alinejo drugega odstavka 5. člena tega zakona.
(3) IRSD izvaja usmerjen nadzor nad tujimi delodajalci z
vidika skladnosti čezmejnega izvajanja storitev z določbami tega zakona.
Usmerjen nadzor se opravi na podlagi ocene tveganja, v okviru katere se
opredelijo sektorji in okoliščine, v katerih tuji delodajalci najpogosteje
čezmejno izvajajo storitve z napotenimi delavci oziroma v katerih so
najpogosteje ugotovljene kršitve.
(4) Zaradi opravljanja nadzora nad izvajanjem določb tega
zakona ima IRSD, za namen pridobivanja podatkov o opravljenih prijavah
izvajanja storitev, neposreden vpogled v elektronsko evidenco Zavoda o prijavah
izvajanja storitev.
VII. poglavje
KAZENSKE DOLOČBE
24. člen
(globa v hitrem postopku)
(1) Za prekrške iz tega zakona se sme v hitrem postopku
izreči globa tudi v znesku, ki je višji od najnižje predpisane globe.
(2) Pristojni organ za izrekanje glob po tem zakonu je IRSD.
25. člen
(prekrški tujega delodajalca)
(1) Z globo od 6.000 do 60.000 eurov se kaznuje tuji
delodajalec, ki čezmejno izvaja storitev kljub neizpolnjenim pogojem (prvi
odstavek 12. člena).
(2) Z globo od 2.000 do 20.000 eurov se kaznuje tuji
delodajalec, ki:
-       
pred začetkom izvajanja storitve ne opravi prijave storitve ali storitve
ne izvaja v skladu z opravljeno prijavo storitve (prvi odstavek 14. člena);
-       
ne hrani dokumentacije oziroma je ne predloži na poziv pristojnega
nadzornega organa (tretji in četrti odstavek 14. člena).
(3) Z globo od 600 do 6.000 eurov se kaznuje tudi odgovorna
oseba tujega delodajalca, če stori prekršek iz prvega odstavka tega člena.
(4) Z globo od 200 do 2.000 eurov se kaznuje tudi odgovorna
oseba tujega delodajalca, če stori prekršek iz prve ali druge alineje drugega
odstavka tega člena.
26. člen
(prekrški tuje samozaposlene osebe)
(1) Z globo od 3.000 do 30.000 eurov se kaznuje tuja
samozaposlena oseba, ki čezmejno izvaja storitev kljub neizpolnjenim pogojem
(prvi odstavek 13. člena).
(2) Z globo od 1.000 do 10.000 eurov se kaznuje tuja
samozaposlena oseba, ki:
-       
ne opravi prijave storitve v predpisanem roku ali storitve ne izvaja v
skladu z opravljeno prijavo storitve (prvi odstavek 15. člena);
-       
ne hrani dokumentacije oziroma je ne predloži na poziv pristojnega
nadzornega organa (tretji in četrti odstavek 15. člena).

Zakon o čezmejnem izvajanju storitev – ZČmIS
(Uradni list RS, št. 10/17) vsebuje naslednje prehodne in
končne določbe:
»VIII. poglavje
PREHODNE IN KONČNE DOLOČBE
27. člen
(vložene vloge)
O vlogah za izdajo potrdil A1, ki so bile vložene pred
začetkom uporabe tega zakona, se odloča v skladu s predpisi Evropske unije na
področju koordinacije sistemov socialne varnosti.
28. člen
(Pravila obveznega
zdravstvenega zavarovanja)
Z dnem uveljavitve tega zakona preneha veljati določba
drugega odstavka 129. člena Pravil obveznega zdravstvenega zavarovanja (Uradni
list RS, št. 79/94, 73/95, 39/96, 70/96, 47/97, 3/98, 3/98, 51/98 – odl. US,
73/98 – odl. US, 90/98, 6/99 – popr., 109/99 – odl. US, 61/00, 64/00 – popr.,
91/00 – popr., 59/02, 18/03, 30/03, 35/03 – popr., 78/03, 84/04, 44/05, 86/06,
90/06 – popr., 64/07, 33/08, 7/09, 88/09, 30/11, 49/12, 106/12, 99/13 –
ZSVarPre-C, 25/14 – odl. US, 25/14 in 85/14), uporablja pa se do začetka
uporabe tega zakona.
29. člen
(Zakon o zaposlovanju,
samozaposlovanju in delu tujcev)
V Zakonu o zaposlovanju, samozaposlovanju in delu tujcev
(Uradni list RS, št. 47/15) z dnem uveljavitve tega zakona prenehajo veljati
prva alineja 3. člena, 35. člen, besedilo », delodajalcu iz prvega odstavka 35.
člena tega zakona« v napovednem stavku prvega odstavka 42. člena, besedilo »,
56.« v prvi alineji prvega odstavka 42. člena, tretji odstavek 45. člena,
četrta alineja prvega odstavka 47. člena, četrti odstavek 48. člena, 56., 57.
in 64. člen, uporabljajo pa se do začetka uporabe tega zakona.
30. člen
(podzakonski akti)
Ministra, pristojna za delo in zdravje, izdata podzakonski
akt iz devetega odstavka 9. člena tega zakona v dveh mesecih od uveljavitve
tega zakona.
31. člen
(uveljavitev zakona)
Ta zakon začne veljati petnajsti dan po objavi v Uradnem
listu Republike Slovenije, uporabljati pa se začne 1. januarja 2018.«.

Zakon o spremembah in dopolnitvah Zakona o čezmejnem
izvajanju storitev – ZČmIS-A (Uradni list RS, št. 119/21) vsebuje naslednjo prehodno in
končno določbo:
»PREHODNA IN KONČNA DOLOČBA
6. člen
V Zakonu o delovnih razmerjih (Uradni list RS, št. 21/13,
78/13 – popr., 47/15 – ZZSDT, 33/16 – PZ-F, 52/16, 15/17 – odl. US, 22/19 –
ZPosS, 81/19 in 203/20 – ZIUPOPDVE) se besedilo 210. člena spremeni tako, da se
glasi:
»(1) Delavec, ki ga tuji delodajalec napoti na začasno delo v
Republiko Slovenijo na podlagi pogodbe o zaposlitvi po tujem pravu, opravlja
začasno delo v Republiki Sloveniji pod pogoji, določenimi s predpisi, ki
urejajo delo in zaposlovanje tujih državljanov ter čezmejno izvajanje storitev.
(2) Delavcu iz prejšnjega odstavka mora delodajalec
zagotoviti pravice po predpisih Republike Slovenije in po določbah kolektivne
pogodbe na ravni dejavnosti, ki urejajo delovni čas, odmore in počitke, nočno
delo, minimalni letni dopust, plačilo za delo, pogodbo o zaposlitvi med
delavcem in delodajalcem, ki opravlja dejavnost zagotavljanja dela delavcev
drugemu uporabniku, varnost in zdravje pri delu, posebno varstvo delavcev in
zagotavljanje enakopravnosti, če je to za delavca ugodneje.
(3) V primeru začasnih začetnih del, ki so sestavni del
pogodbe o dobavi blaga, ki ne trajajo več kot osem delovnih dni in jih
opravljajo strokovni delavci dobavitelja, se ne uporablja določba prejšnjega
odstavka v delu, ki se nanaša na minimalni letni dopust in plačilo za delo.
(4) Določba drugega odstavka tega člena se ne uporablja v
delu, ki se nanaša na plačilo za delo, če opravljanje začasnega dela napotenih
delavcev ni daljše od enega meseca v posameznem koledarskem letu.
(5) Določbi tretjega in četrtega odstavka tega člena se ne
uporabljata za dejavnosti, ki so registrirane v okviru gradbeništva.
(6) Kadar dejansko trajanje napotitve presega 12 mesecev
oziroma 18 mesecev v primeru podaljšanja trajanja v skladu s predpisi, ki
urejajo čezmejno izvajanje storitev, mora delodajalec delavcu iz prvega
odstavka tega člena ob pravicah iz drugega odstavka tega člena zagotoviti vse
pravice po predpisih Republike Slovenije, ki urejajo delovna razmerja, in po
določbah kolektivne pogodbe na ravni dejavnosti, če je to za delavca ugodneje.
(7) Prejšnji odstavek se ne uporablja glede določb, ki se
nanašajo na sklenitev in prenehanje pogodbe o zaposlitvi, konkurenčno klavzulo
in glede pokojninskih načrtov dodatnega poklicnega zavarovanja.«.
7. člen
Ta zakon začne veljati petnajsti dan po objavi v Uradnem
listu Republike Slovenije.«.