1. člen
(vsebina zakona)
Ta zakon določa obveznost izvajanja postopka potrjevanja računov
za davčne namene pri gotovinskem poslovanju, zavezance za izvajanje postopka
potrjevanja računov, izvajanje postopka potrjevanja računov, vsebino računa za
namene izvajanja postopka potrjevanja računov, rok za izdajo računov, tehnične
zahteve, obveznost zadržanja izdanega računa pri gotovinskem poslovanju za
kupca, obdelavo podatkov za namene preverjanja zakonitosti zaposlitve in dela
in nadzora pravilnosti obračuna davkov in prispevkov ter nadzor nad izvajanjem
tega zakona.
2. člen
(pomen izrazov)
Posamezni izrazi uporabljeni v tem zakonu, pomenijo
naslednje:
1.     
»enkratna identifikacijska oznaka računa« je oznaka, ki se programsko
ustvarja v informacijskem sistemu davčnega organa na podlagi določenega niza
podatkov in je potrdilo, da je bil izdani račun prijavljen davčnemu organu. Za
enkratno identifikacijsko oznako računa se uporablja kratica EOR;
2.     
»zaščitna oznaka izdajatelja računa« je oznaka, s katerim je izdani
račun povezan z zavezancem za izvajanje postopka potrjevanja računov in je
podatek za ugotavljanje pristnosti izvora računa. Za zaščitno oznako
izdajatelja računa se uporablja kratica ZOI;
3.     
»račun« je račun pri gotovinskem poslovanju, izdan za dobavo blaga ali
storitev, ki je delno ali v celoti plačan z gotovino. Kot račun se šteje tudi
vsak račun za prejeto predplačilo, preden je dobava blaga ali storitev
opravljena;
4.     
»plačilo z gotovino« je plačilo z bankovci in kovanci, ki so v obtoku
kot plačilno sredstvo, drugi načini plačila, ki niso neposredna nakazila na
transakcijski račun, odprt pri ponudniku plačilnih storitev, plačila s plačilno
ali kreditno kartico, čekom in drugi podobni načini plačila;
5.     
»poslovni prostor zavezanca« je vsak nepremičen ali premičen prostor, v
katerem zavezanec stalno, občasno ali začasno izdaja račune za dobave blaga ali
storitev pri gotovinskem poslovanju. Kot poslovni prostor zavezanca se lahko
šteje del ali več ločenih delov nepremičnega prostora, v katerih se opravlja
različna dejavnost. Premičen prostor je vsak premičen objekt ali elektronska
naprava za izdajo računov. Elektronska naprava za izdajo računov se kot
poslovni prostor zavezanca šteje v primerih, ko se račun ne izda v okviru
premičnega objekta. Kot poslovni prostor zavezanca se šteje tudi vsak
nepremičen ali premičen prostor, v katerem se izdajajo računi z uporabo vezane
knjige računov;
6.     
»elektronska naprava za izdajo računov« je elektronska naprava z
nameščeno programsko opremo, ki je v skladu z 38. členom Zakona o davčnem
postopku (Uradni list RS, št. 13/11 – uradno prečiščeno besedilo, 32/12,
94/12, 101/13 – ZDavNepr, 111/13, 22/14 – odl. US, 25/14 – ZFU, 40/14 – ZIN-B
in 90/14; v nadaljnjem besedilu: ZDavP-2);
7.     
»davčni organ« je Finančna uprava Republike Slovenije.
3. člen
(zavezanec za izvajanje postopka potrjevanja računov)
(1) Zavezanka oziroma zavezanec za izvajanje postopka potrjevanja
računov (v nadaljnjem besedilu: zavezanec) je oseba iz prvega in drugega
odstavka 31. člena ZDavP-2, ki mora izdati račun.
(2) Ne glede na prejšnji odstavek se za zavezanca ne šteje
davčni zavezanec v naslednjih primerih:
1.     
dobave blaga, ki jih opravi davčni zavezanec, ki nima sedeža v Republiki
Sloveniji in za katere se kot kraj dobave po predpisih, ki urejajo davek na
dodano vrednost, šteje Republika Slovenija, če skupna vrednost teh dobav v
tekočem koledarskem letu oziroma v preteklem koledarskem letu presega 35.000
eurov, ali če se dobavitelj odloči, da je, ne glede na to, da vrednost njegovih
dobav v tekočem koledarskem letu ne presega tega zneska, kraj teh dobav
Republika Slovenija;
2.     
dobava telekomunikacijskih storitev, storitev oddajanja ali elektronskih
storitev, ki jih opravi davčni zavezanec, ki nima sedeža v Republiki Sloveniji,
osebam, ki niso davčni zavezanci, po predpisih, ki urejajo davek na dodano
vrednost;
3.     
kontinuiranih dobav blaga in storitev naročniku, v dejavnostih oskrbe z
električno energijo, plinom in paro, oskrbe z vodo, ravnanja z odplakami in
odpadki, ter v telekomunikacijski dejavnosti, opravljenih na podlagi sklenjene
pogodbe o dobavi med dobaviteljem in naročnikom, pri čemer dobavitelj račune izdaja
množično, z uporabo sistema avtomatske obdelave podatkov, ločeno od
blagajniških mest, periodično v vnaprej dogovorjenih časovnih intervalih, za
plačilo prek univerzalnega plačilnega naloga, ter se računi naročniku vročijo
preko izvajalca poštnih storitev, po elektronski poti oziroma na drug
primerljiv način, plačilo računa pa se izvrši naknadno, po izdaji takšnega
računa in ni neposredno povezano s posamezno dobavo blaga oziroma storitev.
(3) Davčni zavezanec, ki izdaja račune v različnih
dejavnostih, se ne šteje za zavezanca le glede izdaje računov za dobave iz
drugega odstavka tega člena.
4. člen
(obveznosti zavezanca)
(1) Zavezanec mora izdajati račune z uporabo elektronske naprave
za izdajo računov, ki omogoča elektronsko podpisovanje podatkov o računu in
elektronsko povezavo za izmenjavo podatkov z davčnim organom.
(2) Zavezanec mora pri izvajanju postopka potrjevanja računov
uporabljati namensko digitalno potrdilo, ki ga ministrstvo, pristojno za javno
upravo, izda zavezancu brezplačno.
(3) Namensko digitalno potrdilo je potrdilo v elektronski
obliki, ki ga zavezanec uporablja za namene identifikacije v postopku
elektronske izmenjave podatkov z davčnim organom in za elektronsko podpisovanje
podatkov o računu v postopku potrjevanja računov.
(4) Zavezanec mora potrditi račun pri davčnem organu v skladu
s tem zakonom in izdati račun z enkratno identifikacijsko oznako računa.
(5) Zavezanec mora pred začetkom izdaje računov sporočiti podatke
o vseh poslovnih prostorih, v katerih izdaja račune, davčnemu organu.
(6) Ministrica oziroma minister (v nadaljnjem besedilu:
minister), pristojen za finance, podrobneje določi vsebino, postopek pridobivanja
in uporabo namenskega digitalnega potrdila.
5. člen
(vsebina računa, izdanega z uporabo elektronske naprave za
izdajo računov)
(1) Račun, ki ga zavezanec izda kupcu, mora poleg podatkov, ki
so določeni s predpisi, ki urejajo davek na dodano vrednost in davčni postopek,
vsebovati še naslednje podatke:
1.     
čas izdaje računa (uro in minute);
2.     
oznako fizične osebe, ki izda račun z uporabo elektronske naprave za
izdajo računov;
3.     
enkratno identifikacijsko oznako računa in
4.     
zaščitno oznako izdajatelja računa.
(2) Zavezanec mora povezati oznako fizične osebe, ki izda
račun z uporabo elektronske naprave iz 2. točke prvega odstavka tega člena, z
davčno številko te osebe. Davčna številka osebe, ki je izdala račun, se pošlje
davčnemu organu kot podatek o računu iz 6. točke drugega odstavka 6. člena tega
zakona v postopku potrditve računa.
(3) V primerih izdaje računa prek samopostrežnih elektronskih
naprav oziroma izdaje računa brez navzočnosti fizične osebe iz 2. točke prvega
odstavka tega člena, se kot davčna številka osebe, ki izda račun z uporabo
elektronske naprave, davčnemu organu pošlje davčna številka zavezanca.
(4) Številka računa mora biti za namene postopka potrjevanja računov
in izdaje računa sestavljena iz treh delov, in sicer:
1.     
oznake poslovnega prostora zavezanca;
2.     
oznake elektronske naprave za izdajo računov in
3.     
zaporedne številke računa.
(5) Zaporedne številke računov iz 3. točke četrtega odstavka
tega člena si morajo vsako poslovno leto slediti v neprekinjenem zaporedju po
vsakem poslovnem prostoru zavezanca ali po elektronski napravi za izdajo
računov v poslovnem prostoru zavezanca.
(6) Zavezanec predpiše pravila za dodeljevanje zaporednih številk
računov, naredi popis poslovnih prostorov zavezanca in dodeli oznake poslovnim
prostorom zavezanca v internem aktu. Zavezanec mora interni akt sprejeti pred
začetkom izdaje računov pri gotovinskem poslovanju. Zavezanec interni akt
predloži v postopku nadzora na zahtevo davčnega organa.
(7) Zavezanec hrani kopije izdanih računov v skladu s
predpisi, ki urejajo davčni postopek.
(8) Minister, pristojen za finance, podrobneje določi način
ustvarjanja, dolžino in obliko zapisa enkratne identifikacijske oznake računa
iz 3. točke prvega odstavka tega člena in dolžino in obliko zapisa zaščitne
oznake izdajatelja računa iz 4. točke prvega odstavka tega člena.
6. člen
(postopek potrjevanja računov z uporabo elektronske naprave
za izdajo računov)
(1) Postopek potrjevanja računov je sestavljen iz pošiljanja podatkov
o računu davčnemu organu, obdelave podatkov o računu in dodelitve enkratne
identifikacijske oznake računa v informacijskem sistemu davčnega organa in
pošiljanja enkratne identifikacijske oznake računa zavezancu.
(2) Zavezanec mora davčnemu organu za namene dodelitve enkratne
identifikacijske oznake računa sporočiti naslednje podatke o računu:
1.     
davčno številko zavezanca, ki izda račun, če izda račun v tujem imenu in
za tuj račun pa tudi davčno številko davčnega zavezanca, v imenu in za račun
katerega je bil izdan račun;
2.     
datum in čas izdaje računa;
3.     
številko računa in način dodelitve številke računa;
4.     
vrednost računa, skupno vrednost osnove po vrsti davka ali dajatve,
razdeljeno po davčnih stopnjah, in pripadajoči davek ali dajatev, vrednost
dobav na podlagi posebnih ureditev, dobav pri katerih je plačnik davka na
dodano vrednost kupec blaga ali naročnik storitve, oproščenih dobav in
neobdavčljivih dobav, ločeno po davčnih številkah iz 1. točke tega odstavka;
5.     
vrednost za plačilo;
6.     
davčno številko fizične osebe, ki izda račun z uporabo elektronske
naprave;
7.     
zaščitno oznako izdajatelja računa;
8.     
davčno številko oziroma identifikacijsko številko za namene davka na
dodano vrednost kupca oziroma naročnika v primerih, ko so ti podatki v skladu z
davčnimi predpisi navedeni na računu;
9.     
številko prvotnega računa v primeru izvajanja postopka potrjevanja
naknadne spremembe podatkov na računu iz četrtega odstavka tega člena.
(3) Podatki iz prejšnjega odstavka se lahko obdelujejo samo
za namene preverjanja zakonitosti zaposlitve in dela in nadzora pravilnosti
obračuna davkov in prispevkov.
(4) Zavezanec mora izvesti postopek potrjevanja računov za
vse naknadne spremembe podatkov o računu iz drugega odstavka tega člena, ki so
bile sporočene davčnemu organu. Sporočilo o spremembah podatkov o računu mora
vsebovati podatek o številki računa, na katerega se spremembe nanašajo.
(5) V primeru, ko kupec zahteva od zavezanca izdajo kopije
računa, mora zavezanec izdati kopijo, ki je enaka originalu, z oznako »KOPIJA«
in zaporedno številko kopije računa.
7. člen
(postopek izdaje računa z enkratno identifikacijsko oznako
računa)
(1) Zavezanec elektronsko podpiše sporočilo s podatki o
računu iz drugega odstavka 6. člena tega zakona in jih pošlje davčnemu organu
prek vzpostavljene elektronske povezave.
(2) Davčni organ preveri, ali so poslani vsi podatki o računu
iz drugega odstavka 6. člena tega zakona in ali so podatki podpisani z
namenskim digitalnim potrdilom.
(3) Davčni organ podatkom o računu dodeli enkratno
identifikacijsko oznako računa, če sta izpolnjena pogoja iz prejšnjega
odstavka. Davčni organ enkratno identifikacijsko oznako računa pošlje zavezancu
prek vzpostavljene elektronske povezave.
(4) Zavezanec mora prek elektronske naprave za izdajo računov
kupcu izdati račun, ki vsebuje podatke iz prvega in četrtega odstavka 5. člena
tega zakona, razen če ni s tem zakonom drugače določeno.
(5) Zavezanec mora za opravljeno dobavo blaga ali storitev
izdati račun najpozneje, ko je dobava opravljena in prejeto plačilo z gotovino.
(6) Ne glede na prejšnji odstavek lahko zavezanec izda skupni
račun v petih dneh po poteku meseca, v katerem je bila opravljena dobava blaga
ali storitev, če je bila dobava opravljena davčnemu zavezancu v zvezi z
opravljanjem dejavnosti prevoza potnikov ali blaga.
(7) V primerih, ko račun ni plačan neposredno ob izdaji in ob
njegovi izdaji ni znano, ali bo plačan z gotovino, lahko zavezanec izda račun
brez enkratne identifikacijske oznake računa. Če je račun naknadno plačan z
gotovino, zavezanec pošlje davčnemu organu podatke o računu iz drugega odstavka
6. člena tega zakona v desetih delovnih dneh od dneva plačila računa. Davčni
organ poslanim podatkom o računu dodeli enkratno identifikacijsko oznako računa
in jo pošlje zavezancu kot potrdilo o prejemu naknadno poslanih podatkov o
izdanem računu.
(8) Zavezanec, ki opravlja storitve prek avtomatov, lahko izda
račun brez enkratne identifikacijske oznake računa. Zavezanec pošlje davčnemu
organu podatke o računu iz drugega odstavka 6. člena tega zakona v desetih
delovnih dneh od dneva izdaje računa. Davčni organ poslanim podatkom o računu
dodeli enkratno identifikacijsko oznako in jo pošlje zavezancu kot potrdilo o
prejemu naknadno poslanih podatkov o izdanem računu.
(9) Če pogoja iz drugega odstavka tega člena nista
izpolnjena, davčni organ zavezancu pošlje sporočilo o zavrnitvi dodelitve enkratne
identifikacijske oznake računa prek vzpostavljene elektronske povezave. V
sporočilu navede napako, do katere je prišlo pri obdelavi podatkov. Zavezanec
izda račun brez enkratne identifikacijske oznake in ponovno pošlje podatke o
izdanem računu ob izpolnjevanju pogojev iz drugega odstavka tega člena davčnemu
organu v dveh delovnih dneh od dneva izdaje računa. Davčni organ računu dodeli
enkratno identifikacijsko oznako računa in jo pošlje zavezancu. Račun je
potrjen pri davčnem organu, ko zavezanec prejme sporočilo z enkratno
identifikacijsko oznako računa.
(10) V primerih iz sedmega, osmega in devetega odstavka tega
člena mora zavezanec hraniti podatek o enkratni identifikacijski oznaki računa
skupaj s kopijo izdanega računa v skladu s sedmim odstavkom 5. člena tega
zakona.
(11) Davčni organ hrani prejete podatke o računih in
dodeljenih enkratnih identifikacijskih oznakah računov v informacijskem sistemu
v skladu s predpisi, ki urejajo davčni postopek, podatek iz 6. točke drugega
odstavka 6. člena tega zakona pa hrani pet let od vpisa podatka v informacijski
sistem davčnega organa.
(12) Minister, pristojen za finance, podrobneje določi
vsebino in obliko sporočil z obveznimi podatki o računu iz prvega odstavka tega
člena ter protokole in varnostne mehanizme za izmenjavo podatkov, model
uporabe, pri katerem se za pošiljanje in podpisovanje sporočil uporablja
centralni informacijski sistem zavezanca, model uporabe, pri katerem se
pošiljanje in podpisovanje elektronskih sporočil izvaja posamično na
elektronskih napravah za izdajo računov, standardna sporočila o napakah in
protokole postopkov v primeru napak.
8. člen
(postopek sporočanja podatkov o poslovnih prostorih
zavezanca)
(1) Podatki o poslovnih prostorih zavezanca za namene
izvajanja postopka potrjevanja računov morajo vsebovati naslednje podatke:
1.     
davčno številko zavezanca;
2.     
oznako poslovnega prostora zavezanca;
3.     
identifikacijsko oznako stavbe ali dela stavbe, kjer se nahaja poslovni
prostor zavezanca, kakor je določena v registru nepremičnin (številka
katastrske občine, številka stavbe in številka dela stavbe), ko zavezanec
izdaja račune v nepremičnem poslovnem prostoru;
4.     
naslov poslovnega prostora zavezanca, ko zavezanec izdaja račune v
nepremičnem poslovnem prostoru;
5.     
vrsto poslovnega prostora zavezanca, ko zavezanec izdaja račune v
premičnem poslovnem prostoru;
6.     
podatek o proizvajalcu ali vzdrževalcu programske opreme za izdajanje
računov in
7.     
datum začetka veljavnosti podatkov, ki se sporočajo.
(2) Zavezanec mora sporočiti podatke iz prvega odstavka tega
člena za vsak posamezen poslovni prostor zavezanca, v katerem izdaja račune.
Zavezanec podatke podpiše z namenskim digitalnim potrdilom in jih pošlje davčnemu
organu prek vzpostavljene elektronske povezave pred prvim pošiljanjem podatkov
o računu za namene potrditve računa.
(3) Davčni organ preveri, če so poslani vsi podatki o
poslovnem prostoru zavezanca iz prvega odstavka tega člena in če so podatki podpisani
z namenskim digitalnim potrdilom.
(4) Davčni organ zavezancu nemudoma pošlje potrdilo o prejemu
podatkov prek vzpostavljene elektronske povezave, če sta izpolnjena pogoja iz
prejšnjega odstavka.
(5) Če pogoja iz tretjega odstavka tega člena nista
izpolnjena, davčni organ zavezancu nemudoma pošlje sporočilo o zavrnitvi
sprejema podatkov prek vzpostavljene elektronske povezave. V sporočilu navede
napako, do katere je prišlo pri obdelavi podatkov. Zavezanec odpravi napako in
davčnemu organu ponovno pošlje podatke o poslovnih prostorih zavezanca v
potrditev. Šteje se, da je zavezanec poslal podatke o poslovnih prostorih
zavezanca, ko od davčnega organa prejme potrdilo o prejemu podatkov iz četrtega
odstavka tega člena.
(6) Zavezanec mora davčnemu organu sporočiti podatke o vseh
spremembah podatkov iz prvega odstavka tega člena za posamezni poslovni prostor
zavezanca. Zavezanec spremembe podatkov sporoči pred začetkom uporabe
spremenjenih podatkov na način, določen v drugem odstavku tega člena. V primeru
prenehanja uporabe posameznega poslovnega prostora zavezanec davčnemu organu
sporoči podatke o zaprtju poslovnega prostora. 
(7) Minister, pristojen za finance, podrobneje določi vrste
poslovnih prostorov zavezanca, vsebino in obliko sporočila za pošiljanje
podatkov o poslovnih prostorih zavezanca iz prvega in šestega odstavka tega
člena in protokole in varnostne mehanizme za izmenjavo podatkov, model uporabe,
pri katerem se za pošiljanje in podpisovanje sporočil uporablja centralni
informacijski sistem zavezanca, model uporabe, pri katerem se pošiljanje in
podpisovanje elektronskih sporočil izvaja posamično na elektronskih napravah za
izdajo računov, standardna sporočila o napakah in protokole postopkov v primeru
napak.
9. člen
(postopek v primerih nezmožnosti izdaje računa z enkratno
identifikacijsko oznako računa)
(1) Zavezanec izda račun s podatki iz prvega in četrtega
odstavka 5. člena tega zakona brez enkratne identifikacijske oznake računa, če
je prekinjena vzpostavljena elektronska povezava iz prvega odstavka 7. člena
tega zakona.
(2) Zavezanec mora vzpostaviti elektronsko povezavo in
davčnemu organu poslati podatke o računih iz drugega odstavka 6. člena tega
zakona prek elektronske povezave v dveh delovnih dneh od dneva prekinitve
povezave, razen v primerih iz tretjega odstavka tega člena.
(3) Če zavezanec iz opravičljivih razlogov ne more
vzpostaviti elektronske povezave v roku iz drugega odstavka tega člena, pošlje
podatke o računih iz drugega odstavka 6. člena tega zakona prek vzpostavljene
elektronske povezave najkasneje naslednji delovni dan po prenehanju vzrokov za
zamudo.
(4) Za opravičljive razloge iz tretjega ostavka tega člena se
štejejo utemeljeni razlogi, ki jih zavezanec ni mogel predvideti oziroma
odvrniti in preprečujejo vzpostavitev elektronske povezave v predpisanem roku.
(5) Davčni organ poslanim podatkom o računu iz drugega in
tretjega odstavka tega člena dodeli enkratno identifikacijsko oznako in jo
pošlje zavezancu kot potrdilo o prejemu naknadno poslanih podatkov o izdanem
računu.
(6) Zavezanec mora hraniti podatek o enkratni
identifikacijski oznaki računa iz prejšnjega odstavka tega člena skupaj s
kopijo izdanega računa iz prvega odstavka tega člena v skladu s sedmim
odstavkom 5. člena tega zakona.
10. člen
(postopek v primeru nedelovanja elektronske naprave za
izdajo računov)
(1) Zavezanec mora v primeru nedelovanja elektronske naprave
za izdajo računov izdati račun z uporabo vezane knjige računov v skladu s
predpisi, ki urejajo davčni postopek.
(2)
Zavezanec mora v primerih iz prvega odstavka tega člena vzpostaviti delovanje
elektronske naprave za izdajo računov, kakor določa prvi odstavek 4. člena tega
zakona, in davčnemu organu prek elektronske povezave poslati podatke o računih,
izdanih na podlagi prvega odstavka tega člena, v dveh delovnih dneh od dneva
prenehanja delovanja elektronske naprave, razen v primerih iz tretjega odstavka
tega člena.
(3) Če zavezanec iz opravičljivih razlogov ne more
vzpostaviti delovanja elektronske naprave za izdajo računov v roku iz drugega
odstavka tega člena, pošlje podatke o računih prek vzpostavljene elektronske
povezave najkasneje naslednji delovni dan po prenehanju vzrokov za zamudo.
(4) Za opravičljive razloge iz tretjega odstavka tega člena se
štejejo utemeljeni razlogi, ki jih zavezanec ni mogel predvideti oziroma
odvrniti in preprečujejo vzpostavitev elektronske povezave v predpisanem roku. 
(5) Zavezanec pošlje davčnemu organu podatke o serijski
številki vezane knjige računov, zaporedni številki posameznega obrazca računa
in podatke iz drugega odstavka 6. člena tega zakona brez podatkov o času
izdaje računa iz 2. točke, davčni številki fizične osebe, ki izda račun z
uporabo elektronske naprave iz 6. točke in zaščitni oznaki izdajatelja računa
iz 7. točke drugega odstavka 6. člena tega zakona.
(6) Davčni organ poslanim podatkom o računu iz drugega
odstavka tega člena dodeli enkratno identifikacijsko oznako in jo pošlje
zavezancu kot potrdilo o prejemu naknadno poslanih podatkov o izdanem računu.
(7) Zavezanec mora hraniti sporočilo z enkratno
identifikacijsko oznako računa iz šestega odstavka tega člena skupaj s kopijo
izdanega računa iz prvega odstavka tega člena v skladu s sedmim odstavkom 5.
člena tega zakona.
11. člen
(postopek potrjevanja računov z uporabo vezane knjige
računov)
(1) Ne glede na prvi odstavek 4. člena tega zakona lahko
zavezanec izda račun z uporabo vezane knjige računov v skladu s predpisi, ki
urejajo davčni postopek. Zavezanec določi način izdajanja računov z internim
aktom iz šestega odstavka 5. člena tega zakona.
(2) Zavezanec iz prejšnjega odstavka mora davčnemu organu
prek elektronske povezave poslati podatke o računih, izdanih z uporabo vezane
knjige računov, do desetega dne v mesecu, ki sledi mesecu, v katerem je bil račun
izdan.
(3) V primeru, ko se zavezanec odloči za izdajanje računov z
uporabo vezane knjige računov v skladu s prvim odstavkom tega člena, ne sme v
istem poslovnem prostoru uporabljati elektronske naprave za izdajo računov.
(4) Za obveznost potrjevanja računov po tem členu se smiselno
uporabljajo drugi do peti odstavek 4. člena, peti odstavek 7. člena,
8. člen ter peti, šesti in sedmi odstavek 10. člena tega zakona.
12. člen
(obvestilo o računu in obveznost kupca)
(1) Zavezanec mora v poslovnem prostoru na vsaki elektronski napravi
za izdajo računov ali drugem kupcu vidnem mestu objaviti obvestilo o obveznosti
izdaje računa in izročitve računa kupcu ter obveznosti kupca, da prevzame in
zadrži izdani račun.
(2) Kupec blaga oziroma prejemnik storitve mora prevzeti
račun in ga zadržati neposredno po odhodu iz poslovnega prostora in ga na
zahtevo predložiti pooblaščeni osebi davčnega organa ali Tržnega inšpektorata
Republike Slovenije.
(3) Minister, pristojen za finance, podrobneje določi vsebino
in obliko obvestila o obveznosti izdaje računa in obveznosti kupca da prevzame
in zadrži izdani račun iz prvega odstavka tega člena.
13. člen
(preveritev računa)
Imetniki računov z izpisano enkratno identifikacijsko oznako računa
oziroma zaščitno oznako izdajatelja računa lahko v 60 dneh od dneva izdaje
računa pri davčnem organu prek telekomunikacijskih poti preverijo, ali je bil
račun potrjen.
14. člen
(obveznosti dobavitelja programske opreme)
(1) Proizvajalec oziroma dobavitelj oziroma vzdrževalec
računalniškega programa, elektronske naprave ali informacijskega sistema za
izdajo računov ne sme zavezancem zagotoviti ali omogočiti uporabe
računalniškega programa, elektronske naprave ali informacijskega sistema, ki
omogoča izdajo računov in kopij računov v nasprotju s tem zakonom.
(2) Računalniški program, elektronska naprava ali
informacijski sistem mora zagotoviti izpis podatkov o vseh izdanih kopijah
računov, na katerem je razviden čas izdaje posamezne kopije.
15. člen
(nadzor)
Za nadzor nad izvajanjem tega zakona je pristojen davčni
organ. Za nadzor nad izvajanjem 1., 2., 3. in 4. točke prvega odstavka 5.
člena, petega odstavka 7. člena ter prvega in drugega odstavka 12. člena tega
zakona je pristojen tudi Tržni inšpektorat Republike Slovenije.
16. člen
(uporaba drugih predpisov)
Glede vprašanj postopka in pristojnosti davčnega organa, ki
niso urejena s tem zakonom, se uporabljata zakon, ki ureja davčni postopek, in
zakon, ki ureja finančno upravo.
17. člen
(prenehal
veljati)
18. člen
(davčni prekrški)
(1) Z globo od 2.000 do 50.000 eurov se kaznuje za prekršek pravna
oseba, če:
1.     
pri izvajanju postopka potrjevanja računov oziroma v postopku
elektronske izmenjave podatkov z davčnim organom ne uporabi namenskega potrdila
za elektronsko podpisovanje sporočil (drugi odstavek 4. člena);
2.     
za namene pošiljanja podatkov o računu ne poveže oznake fizične osebe,
ki z elektronsko napravo izda račun, z davčno številko te osebe in ne pošlje
davčne številke te osebe davčnemu organu (drugi odstavek 5. člena);
3.     
ne zagotovi, da je številka računa, za katerega se izvaja postopek
potrjevanja računa, sestavljena na predpisani način (četrti in peti odstavek 5.
člena);
3.a  ne sprejme internega akta oziroma v internem aktu
navede neresnične, nepravilne ali nepopolne podatke (šesti odstavek
5. člena in prvi odstavek 11. člena);
4.     
v predpisanem roku ne vzpostavi elektronske povezave in ne pošlje
podatkov o vseh izdanih računih (drugi odstavek 9. člena);
5.     
ne pošlje podatkov o računih v predpisanem roku po prenehanju vzrokov za
zamudo (tretji odstavek 9. člena in tretji odstavek 10. člena);
6.     
v predpisanem roku ne vzpostavi delovanja elektronske naprave za izdajo
računov in ne pošlje podatkov o vseh izdanih računih (drugi odstavek 10.
člena);
7.     
ne hrani sporočil o naknadno dodeljenih enkratnih identifikacijskih oznakah
izdanih računov na predpisani način (deseti odstavek 7. člena, šesti odstavek
9. člena in sedmi odstavek 10. člena);
7.a  v predpisanem roku davčnemu organu ne pošlje podatkov
o računih, izdanih z uporabo vezane knjige računov (drugi odstavek
11. člena).
8.     
(črtana);
9.     
ne objavi oziroma ne objavi na kupcu vidnem mestu obvestila o obveznosti
izdaje računa in obveznosti kupca, da prevzame in zadrži račun (prvi odstavek
12. člena);
10.  
(črtana).
(2) Z globo od 5.000 do 75.000 eurov se za prekršek iz
prejšnjega odstavka kaznuje pravna oseba, ki je po zakonu, ki ureja gospodarske
družbe, srednja ali velika gospodarska družba.
(3) Z globo od 1.500 do 25.000 eurov se kaznuje samostojni podjetnik
posameznik ali posamezniki, ki samostojno opravlja dejavnost, če stori prekršek
iz prvega odstavka tega člena.
(4) Z globo od 800 do 5.000 eurov se kaznuje tudi odgovorna oseba
pravne osebe ali odgovorna oseba samostojnega podjetnika posameznika ali
posameznika, ki samostojno opravlja dejavnost, odgovorna oseba v državnem
organu ali samoupravni lokalni skupnosti, če stori prekršek iz prvega odstavka
tega člena.
19. člen
(hujši davčni prekrški)
(1) Z globo od 4.000 do 75.000 eurov se kaznuje za prekršek pravna
oseba, če:
1.     
ne sporoči podatkov o poslovnih prostorih (peti odstavek 4. člena);
2.     
(črtana);
3.     
davčnemu organu ne pošlje podatkov o računu, ki so predpisani za namene
izvajanja potrjevanja računov oziroma pošlje neresnične, nepravilne ali nepopolne
podatke o računu (drugi odstavek 6. člena);
4.     
ne izvede postopka potrjevanja računa za vse naknadne spremembe podatkov
na računu (četrti odstavek 6. člena);
5.     
izda kopijo računa brez navedbe, da gre za kopijo (peti odstavek 6.
člena);
6.     
izda račun, ki ne vsebuje vseh predpisanih podatkov, razen če ni s tem
zakonom določeno drugače (četrti odstavek 7. člena);
7.     
ne izda računa v predpisanem roku (peti in šesti odstavek 7. člena);
8.     
ne izvede naknadnega postopka potrjevanja računov oziroma ga ne izvede v
predpisanem roku (sedmi in osmi odstavek 7. člena);
9.     
pošlje neresnične ali nepopolne podatke o poslovnih prostorih (prvi,
drugi, peti in šesti odstavek 8. člena);
10.  
ne izda računa z uporabo vezane knjige računov (prvi odstavek
10. člena);
11.  
omogoči zavezancu izdajo računov in kopij računov v nasprotju s tem
zakonom (prvi odstavek 14. člena);
12.  
ne zagotovi izpisa vseh izdanih kopij računov in zahtevanih podatkov s
programsko opremo (drugi odstavek 14. člena).
(2) Z globo od 10.000 do 125.000 eurov se za prekršek iz
prejšnjega odstavka kaznuje pravna oseba, ki je po zakonu, ki ureja gospodarske
družbe, srednja ali velika gospodarska družba.
(3) Z globo od 3.000 do 50.000 eurov se kaznuje samostojni podjetnik
posameznik ali posameznik, ki samostojno opravlja dejavnost, če stori prekršek
iz prvega odstavka tega člena.
(4) Z globo 1.200 do 10.000 eurov se kaznuje odgovorna oseba
pravne osebe ali odgovorna oseba samostojnega podjetnika posameznika ali
posameznika, ki samostojno opravlja dejavnost, odgovorna oseba v državnem
organu ali samoupravni lokalni skupnosti, če stori prekršek iz prvega odstavka
tega člena.
20. člen
(globa za še posebej hude prekrške)
(1) Če je prekršek iz 19. člena tega zakona še posebej hud
zaradi višine povzročene škode ali pridobljene protipravne premoženjske koristi
ali zaradi storilčevega naklepa oziroma njegovega namena koristoljubnosti, se
sme za prekršek kaznovati:
-       
pravna oseba z globo do 100.000 eurov;
-       
pravna oseba, ki je po zakonu, ki ureja gospodarske družbe, srednja ali
velika gospodarska družba, z globo do 150.000 eurov;
-       
samostojni podjetnik posameznik ali posameznik, ki samostojno opravlja
dejavnost, z globo do 75.000 eurov.
(2) Odgovorna oseba pravne osebe ali odgovorna oseba
samostojnega podjetnika posameznika ali posameznika, ki samostojno opravlja
dejavnost, odgovorna oseba v državnem organu ali samoupravni lokalni skupnosti
se sme v primerih iz prvega odstavka tega člena kaznovati z globo do 20.000
eurov.
21. člen
(zastaranje postopka o prekršku)
Postopek o prekršku iz 20. člena tega zakona se ne more več
začeti, ko potečejo tri leta od dneva, ko je bil tovrstni prekršek storjen.
22. člen
(pooblastilo za izrek globe v razponu)
Za prekrške iz tega zakona se sme v hitrem postopku o
prekršku izreči globa tudi v znesku, ki je višji od najnižje predpisane globe,
določene s tem zakonom.

Zakon o davčnem potrjevanju računov – ZDavPR
(Uradni list RS, št. 57/15) vsebuje naslednje prehodne in
končne določbe:
»PREHODNE IN KONČNE DOLOČBE
23. člen
(podzakonski predpis)
Minister, pristojen za finance, izda predpis iz šestega
odstavka 4. člena, osmega odstavka 5. člena, dvanajstega odstavka 7. člena,
sedmega odstavka 8. člena in tretjega odstavka 12. člena tega zakona najpozneje
v enem mesecu po uveljavitvi tega zakona.
24. člen
(prehodno obdobje pri
uvedbi postopka potrjevanja računov)
(1) Zavezanci lahko izvajajo postopek potrjevanja računov po
tem zakonu od 1. decembra 2015.
(2) Zavezanci morajo izvajati postopek potrjevanja računov po
tem zakonu od 2. januarja 2016.
25. člen
(prehodno obdobje z uporabo
vezane knjige računov)
(1) Zavezanci lahko do 31. decembra 2017 izvajajo
postopek potrjevanja računov po tem zakonu z uporabo vezane knjige računov v
skladu s predpisi, ki urejajo davčni postopek. Zavezanec določi način izvajanja
postopka potrjevanja računov z internim aktom iz šestega odstavka 5. člena tega
zakona.
(2) Zavezanec, ki uporablja vezano knjigo računov na podlagi
prejšnjega odstavka, mora davčnemu organu prek elektronske povezave poslati
podatke o računih, izdanih z uporabo vezane knjige računov, v desetih delovnih
dneh od dneva izdaje računa.
(3) V primeru, ko se zavezanec odloči za izvajanje postopka
potrjevanja računov z uporabo vezane knjige računov v skladu s prvim odstavkom
tega člena, ne sme v istem poslovnem prostoru uporabljati elektronske naprave
za izdajo računov.
(4) Za obveznost potrjevanja računov po tem členu se smiselno
uporabljajo 4., 8. in 10. člen tega zakona.
(5) V obdobju iz prvega odstavka tega člena zavezancem ni
potrebno dokazovati nezmožnosti vzpostavitve elektronske povezave s potrdilom
Agencije za komunikacijska omrežja in storitve Republike Slovenije iz drugega
odstavka 11. člena tega zakona.
26. člen
(začetek veljavnosti in
uporabe)
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembah in dopolnitvah Zakona o davčnem
potrjevanju računov – ZDavPR-A (Uradni list RS, št. 69/17) vsebuje naslednjo končno določbo:
»KONČNA DOLOČBA
5. člen
Ta zakon začne veljati 1. januarja 2018.«.

Zakon o spremembah
in dopolnitvah Zakona o davku na dodano vrednost – ZDDV-1M (Uradni list RS, št.
3/22) vsebuje naslednjo končno
določbo:
»49. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.