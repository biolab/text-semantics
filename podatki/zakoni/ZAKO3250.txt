I. SPLOŠNE DOLOČBE
1. člen
Ta zakon ureja vodenje evidence volilne
pravice, sestavljanje volilnih imenikov in izdajo volilne karte.
2. člen
Evidenca volilne pravice državljank in
državljanov Republike Slovenije (v nadaljnjem besedilu: državljani RS) ter
državljanov in državljank držav članic Evropske unije, ki niso državljani
Republike Slovenije (v nadaljnjem besedilu: državljani EU) je stalna. Stalna
evidenca volilne pravice je sestavljena iz evidence volilne pravice državljanov
RS s stalnim prebivališčem v Republiki Sloveniji, evidence volilne pravice
državljanov EU s stalnim prebivališčem v Republiki Sloveniji, evidence volilne
pravice državljanov RS, ki nimajo stalnega prebivališča v Republiki Sloveniji,
in evidence volilne pravice za volitve v Evropski parlament.
Volilna pravica državljank in državljanov
RS, pripadnic in pripadnikov italijanske oziroma madžarske narodne skupnosti (v
nadaljnjem besedilu: državljani RS, pripadniki italijanske in madžarske narodne
skupnosti) ter državljank in državljanov RS, pripadnic in pripadnikov romske
skupnosti (v nadaljnjem besedilu: državljani RS, pripadniki romske skupnosti)
se evidentira z volilnim imenikom.
3. člen
Stalna evidenca volilne pravice se vodi v
registru stalnega prebivalstva v upravni enoti ter v centralnem registru
prebivalstva Republike Slovenije.
Za vodenje stalne evidence volilne pravice
je pristojna upravna enota (v nadaljnjem besedilu: pristojni organ).
4. člen
V stalno evidenco volilne pravice se vpiše
vsakega državljana RS ali državljana EU, če zakon določa, da ima volilno
pravico.
5. člen
Za vsake volitve oziroma glasovanje se na
podlagi evidence volilne pravice sestavijo volilni imeniki.
Državljani RS in državljani EU uresničujejo
volilno pravico na volišču, za katero so vpisani v volilni imenik, razen če
zakon ne določa drugače.
V primeru, da državljan RS ali državljan EU
ni vpisan v volilni imenik, lahko uresničuje volilno pravico na podlagi
potrdila iz stalne evidence volilne pravice.
Potrdilo iz prejšnjega odstavka izda
pristojni organ, na območju katerega je državljan RS ali državljan EU vpisan v
stalno evidenco volilne pravice.
6. člen
Vsa dejanja in akti državnih organov ter
vse vloge in dokazila v zvezi z vpisom v stalno evidenco volilne pravice in v
zvezi z vpisom v volilne imenike so oproščeni takse.
7. člen
Določbe tega zakona se smiselno uporabljajo
tudi za druge osebe, če zakon določa, da imajo volilno pravico.
II. STALNA EVIDENCA VOLILNE PRAVICE
1. Evidenca volilne pravice državljanov RS 
in državljanov EU s stalnim prebivališčem 
v Republiki Sloveniji
8. člen
Volilna pravica državljana RS in državljana
EU s stalnim prebivališčem v Republiki Sloveniji se evidentira po uradni
dolžnosti v registru stalnega prebivalstva, v katerem je vpisan po svojem
stalnem prebivališču, razen če ta zakon ne določa drugače.
9. člen
Državljan RS ali državljan EU, ki spremeni
stalno prebivališče v Republiki Sloveniji do dneva potrditve volilnega imenika,
uresničuje volilno pravico v kraju svojega novega stalnega prebivališča z dnem,
ko je njegova volilna pravica vpisana v register stalnega prebivalstva, ki se
vodi za kraj njegovega novega stalnega prebivališča.
Državljana RS, ki se za stalno odseli z
območja Republike Slovenije, se izbriše iz evidence volilne pravice državljanov
RS in državljanov EU s stalnim prebivališčem v Republiki Sloveniji in vpiše v
evidenco volilne pravice državljanov RS, ki nimajo stalnega prebivališče v
Republiki Sloveniji, državljana EU, ki se za stalno odseli z območja Republike
Slovenije, pa se izbriše iz evidence volilne pravice državljanov RS in
državljanov EU s stalnim prebivališčem v Republiki Sloveniji.
2. Evidenca volilne pravice državljanov RS,
ki nimajo stalnega prebivališča v Republiki Sloveniji
10. člen
Državljan RS, ki nima stalnega prebivališča
v Republiki Sloveniji in še ni vpisan v evidenco volilne pravice državljanov
RS, ki nimajo stalnega prebivališča v Republiki Sloveniji, se vpiše v evidenco
na podlagi zahteve.
Državljan RS iz prejšnjega odstavka lahko
vloži zahtevo kadarkoli. Zahteva se vloži pri pristojnem organu, na območju
katerega je državljan ali eden od njegovih staršev imel zadnje stalno
prebivališče, če tega ni mogoče ugotoviti, pa pri pristojnem organu, na območju
katerega želi uresničevati volilno pravico, ali na diplomatsko konzularnem
predstavništvu Republike Slovenije v tujini.
Zahteva vsebuje naslednje osebne podatke
državljana RS: ime in priimek, spol, datum rojstva, podatke o zadnjem stalnem
prebivališču državljana ali enega od staršev v Republiki Sloveniji, če tega ni
mogoče ugotoviti, pa izjavo državljana, v kateri volilni enoti in volilnem
okraju bo uresničeval volilno pravico ter poštno številko in naslov stalnega
prebivališča v tujini; zahtevi se predloži tudi dokaz o državljanstvu.
Če državljan RS ne predloži dokazila iz
prejšnjega odstavka, pristojni organ zahteve za vpis v evidenco volilne pravice
državljanov RS, ki nimajo stalnega prebivališča v Republiki Sloveniji, ne sme zavreči,
temveč po uradni dolžnosti vpogleda v uradno evidenco.
Kot dokaz o državljanstvu se šteje navedba
serijske številke potnega lista, izdanega po zakonu o potnih listinah
državljanov Republike Slovenije, potrdilo o državljanstvu, odločba o pridobitvi
ali ugotovitvi državljanstva Republike Slovenije, izpisek iz rojstne matične
knjige ali druga listina pristojnega organa, iz katere je razvidno
državljanstvo Republike Slovenije.
Če pristojni organ ugotovi, da vlagatelj
nima volilne pravice, zahtevo za vpis v evidenco volilne pravice državljanov
RS, ki nimajo stalnega prebivališča v Republiki Sloveniji, z odločbo zavrne.
Pristojni organ mora o zahtevi odločiti
najpozneje v 30 dneh, če je to potrebno zaradi uresničevanja volilne pravice,
pa takoj, ko je to mogoče.
Ne glede na določbo prejšnjega odstavka
pristojni organ v primeru, da državljanstvo vlagatelja ni ugotovljeno, postopek
vpisa v volilni imenik državljanov RS, ki nimajo stalnega prebivališča v
Republiki Sloveniji, prekine in počaka na dokončno odločitev o predhodnem
vprašanju ugotavljanja državljanstva vlagatelja.
Ne glede na določbo prvega odstavka tega
člena pristojni organ v evidenco volilne pravice državljanov RS, ki nimajo
stalnega prebivališča v Republiki Sloveniji, vpiše državljana RS, ki nima
stalnega prebivališča v Republiki Sloveniji, po uradni dolžnosti, če razpolaga
s podatki iz tretjega odstavka tega člena. 
Podatke iz tretjega odstavka tega člena
pristojni organ pridobi iz uradnih evidenc, ki jih vodi, pri pristojnem
diplomatsko-konzularnem predstavništvu Republike Slovenije v tujini in tudi od
državljanov RS, ki nimajo stalnega prebivališča v Republiki Sloveniji.
11. člen
Državljan RS iz prvega odstavka prejšnjega
člena sporoči pristojnemu organu ali diplomatsko-konzularnemu predstavništvu
Republike Slovenije v tujini spremembo osebnega imena ali naslova stalnega
prebivališča v tujini.
Diplomatsko-konzularna predstavništva
Republike Slovenije v tujini imajo za namene ugotavljanja volilne pravice
državljanov RS pravico pridobivanja podatkov iz evidence iz 10. člena tega
zakona za svoje območje.
3. Evidenca volilne pravice za volitve 
v Evropski parlament
12. člen
Za vpis državljana RS v evidenco volilne
pravice za volitve v Evropski parlament se uporabljajo določbe od 8. do
vključno 11. člena tega zakona, če zakon ne določa drugače.
Če državljan RS pristojni organ obvesti, da
bo volilno pravico za volitve v Evropski parlament uresničeval v drugi državi
članici Evropske unije, oziroma če pristojni organ ugotovi, da je državljan RS
vpisan v evidenco volilne pravice oziroma volilni imenik za volitve v Evropski
parlament v drugi državi članici Evropske unije, državljana RS izbriše iz
evidence za volitve v Evropski parlament. O izbrisu mora pristojni organ
državljana RS obvestiti.
13. člen
Državljan EU s stalnim prebivališčem v
Republiki Sloveniji se vpiše v evidenco volilne pravice za volitve v Evropski
parlament na podlagi zahteve.
Državljan EU lahko vloži zahtevo kadarkoli.
Zahteva se vloži pri pristojnem organu, na območju katerega ima državljan EU
stalno prebivališče.
Zahteva vsebuje naslednje osebne podatke
državljana EU: ime in priimek, spol, datum rojstva, podatke o stalnem
prebivališču, podatke o državi in kraju oziroma volilni enoti, kjer je bil
nazadnje vpisan v volilni imenik ter izjavo državljana EU, da bo volilno
pravico za volitve v Evropski parlament uresničeval v Republiki Sloveniji.
Zahtevi morajo biti priloženi tudi dokaz o državljanstvu, overjena fotokopija
javne listine, opremljene s fotografijo, ki jo je izdal državni organ, in
izjava, da mu volilna pravica ni bila odvzeta.
Kot dokaz o državljanstvu države članice
Evropske unije se šteje potrdilo o državljanstvu države članice Evropske unije,
izpisek iz rojstne matične knjige, overjena fotokopija javne listine,
opremljena s fotografijo, ki jo je izdal državni organ, če v državi, katere
državljan je, velja kot potrdilo o državljanstvu.
Pristojni organ mora o zahtevi odločiti
najpozneje v 30 dneh po prejemu zahteve. Pristojni organ mora pred odločitvijo
o vpisu državljana EU v evidenco volilne pravice za volitve v Evropski
parlament preveriti, ali mu v državi, katere državljan je, volilna pravica ni
bila odvzeta.
Če pristojni organ ugotovi, da je zahteva
za vpis v evidenco volilne pravice za volitve v Evropski parlament utemeljena in
da državljanu EU volilna pravica ni bila odvzeta, državljana EU vpiše v
evidenco, v nasprotnem primeru pa zahtevo z odločbo zavrne. O vpisu oziroma
zavrnitvi vpisa mora pristojni organ obvestiti državljana EU, državo, katere
državljan je, in državo, v kateri je bil nazadnje vpisan v volilni imenik.
14. člen
Pristojni organ na zahtevo državljana EU
ali na podlagi obvestila države članice Evropske unije o vpisu državljana EU v
volilni imenik države članice EU, državljana EU izbriše iz evidence volilne
pravice za volitve v Evropski parlament. O izbrisu mora pristojni organ
obvestiti državljana EU in državo, katere državljan je.
III. VOLILNI IMENIKI
15. člen
Volilni imeniki so:
1.     
splošni volilni imenik,
2.     
volilni imenik državljanov RS, ki nimajo stalnega prebivališča v
Republiki Sloveniji,
3.     
volilni imenik za volitve v Evropski parlament,
4.     
volilni imenik državljanov RS, pripadnikov italijanske in madžarske
narodne skupnosti in
5.     
volilni imenik državljanov RS, pripadnikov romske skupnosti.
Volilne imenike iz 1. in 3. točke prvega
odstavka tega člena sestavi pristojni organ, volilne imenike iz 2. točke
ministrstvo, pristojno za evidenco volilne pravice, volilni imenik iz 4. točke
komisija ustrezne samoupravne narodne skupnosti, volilni imenik iz 5. točke pa
posebna komisija. Volilne imenike iz prejšnjega odstavka, razen volilnega
imenika iz 2. točke, potrdi pristojni organ. Volilni imenik iz 2. točke
prejšnjega odstavka potrdi ministrstvo, pristojno za evidenco volilne pravice.
16. člen
Pri ponovnem glasovanju za predsednika
republike in župane ter za ponovne in naknadne volitve se uporabijo dvojniki
volilnih imenikov, ki so bili sestavljeni za prvo glasovanje, ki se v dodatku
ustrezno dopolnijo.
17. člen
Volilni imenik je javna listina.
IV. SESTAVLJANJE VOLILNIH IMENIKOV
1. Splošni volilni imeniki
18. člen
Najpozneje deset dni po razpisu volitev
sporoči pristojna volilna komisija pristojnemu organu, katera volišča bodo na
območju, za katero vodi register stalnega prebivalstva, ter območja teh volišč.
19. člen
Najpozneje 20 dni po razpisu volitev
sestavi pristojni organ splošne volilne imenike za vsa volišča na svojem
območju.
Splošni volilni imenik ima naslednje
stolpce: zaporedno številko, priimek in ime, spol, datum rojstva, stalno
prebivališče, podatek o državljanstvu in opombe.
20. člen
V splošni volilni imenik za posamezno
volišče se vpišejo vsi državljani RS, ki imajo v času sestavljanja splošnega
volilnega imenika stalno prebivališče na območju volišča in bodo na dan
glasovanja imeli volilno pravico.
21. člen
Pristojni organ najpozneje 20 dni po
razpisu volitev na krajevno običajen način razgrne splošne volilne imenike za
vsa volišča na svojem območju. O tem obvesti državljane RS z razglasom, v
katerem jih hkrati pouči, da jih lahko pregledajo in zahtevajo popravek.
Pristojni organ po sestavi splošnih
volilnih imenikov tudi sam pregleda, če so splošni volilni imeniki popolni, in
jih v skladu s svojimi ugotovitvami po uradni dolžnosti popravi.
22. člen
Vsak državljan RS ima pravico pregledati
splošne volilne imenike in zahtevati popravek.
Državljan RS lahko zahteva popravek, če sam
ali kdo drug ni vpisan v splošni volilni imenik volišča, na katerem ima pravico
glasovati; če je vpisan kdo, ki nima volilne pravice ali nima volilne pravice
na območju tega volišča; če je vpisana oseba, ki je umrla; če je nepravilno
vpisano osebno ime ali drug podatek, ki se nanaša nanj ali na koga drugega.
Popravek splošnega volilnega imenika lahko
zahteva državljan RS ustno ali pisno pri pristojnem organu najpozneje 15 dni
pred dnem glasovanja. O ustni zahtevi za popravek se napravi uradni zaznamek.
23. člen
Če pristojni organ spozna, da je zahteva za
popravek splošnega volilnega imenika utemeljena, popravi splošni volilni
imenik, v nasprotnem primeru pa zahtevo zavrne; odločbo o zavrnitvi izda
najpozneje v 24 urah po prejemu zahteve.
Zoper odločbo o zavrnitvi zahteve za
popravek splošnega volilnega imenika ni dovoljena pritožba, dovoljen pa je
upravni spor. Tožba se lahko vloži na pristojno sodišče najpozneje v 24 urah po
vročitvi odločbe.
Sodišče mora o tožbi odločiti v 48 urah po
prejemu.
Zoper sodbo pristojnega sodišča je
dovoljena pritožba na Vrhovno sodišče. Pritožba se lahko vloži na Vrhovno
sodišče najpozneje v 24 urah po vročitvi sodbe.
Vrhovno sodišče mora o pritožbi odločiti
najpozneje v 48 urah po prejemu.
24. člen
Popravki v splošnem volilnem imeniku se
opravijo najpozneje šest dni pred dnem glasovanja. V istem roku se lahko v
splošni volilni imenik vpišejo ali iz njega izbrišejo državljani RS, ki so po
razpisu volitev spremenili svoje stalno prebivališče ali glede katerih so bile
v tem času opravljene spremembe v zvezi z volilno pravico.
25. člen
Ko so splošni volilni imeniki popravljeni,
jih pristojni organ potrdi s pečatom in podpisom uradne osebe, ter jih
najpozneje šest dni pred dnem glasovanja pošlje pristojni volilni komisiji.
26. člen
Določbe tega poglavja se uporabljajo tudi
za državljane EU s stalnim prebivališčem v Republiki Sloveniji za lokalne
volitve.
2. Volilni imenik državljanov RS, ki nimajo
stalnega prebivališča v Republiki Sloveniji
27. člen
Volilni imenik državljanov RS, ki nimajo
stalnega prebivališča v Republiki Sloveniji, ima naslednje stolpce: zaporedno
številko, priimek in ime, spol, datum rojstva, zadnje stalno prebivališče
državljana RS ali enega od njegovih staršev v Republiki Sloveniji, stalno
prebivališče v tujini in opombe.
V volilni imenik iz prejšnjega odstavka se
vpišejo vsi državljani RS, ki so vpisani v evidenci volilne pravice državljanov
RS, ki nimajo stalnega prebivališča v Republiki Sloveniji.
Volilni imenik se izdela po volilnih
enotah, okrajih oziroma voliščih, kjer so državljani RS vpisani v evidenco
volilne pravice, in sicer po državah, v katerih imajo državljani RS stalno
prebivališče.
28. člen
Najpozneje deset dni po razpisu volitev
posreduje ministrstvo, pristojno za evidenco volilne pravice podatke o
državljanih RS, ki nimajo stalnega prebivališča v Republiki Sloveniji in so
vpisani v stalno evidenco volilne pravice, ministrstvu, pristojnemu za zunanje
zadeve, ki državljane RS, ki nimajo stalnega prebivališča v Republiki
Sloveniji, obvesti o razpisu volitev, datumu glasovanja in o možnih načinih
uresničevanja volilne pravice oziroma glasovanja.
29. člen
V volilni imenik iz 27. člena tega zakona
se vpiše tudi državljana RS, ki nima stalnega prebivališča v Republiki
Sloveniji in še ni vpisan v volilni imenik, če je zahtevek iz 10. člena tega
zakona podal pristojnemu organu najkasneje 30 dni pred dnem glasovanja in je
bil najpozneje 20 dni pred dnem glasovanja vpisan v evidenco volilne pravice.
30. člen
Ministrstvo, pristojno za evidenco volilne
pravice najpozneje 10 dni po razpisu volitev izdela volilne imenike iz 27.
člena tega zakona in jih pošlje ministrstvu, pristojnemu za zunanje zadeve; to
pa jih za razgrnitev pošlje diplomatsko-konzularnim predstavništvom Republike
Slovenije v tujini. Kopije volilnih imenikov se razgrnejo na ministrstvu,
pristojnem za evidenco volilne pravice.
Za razgrnitev volilnih imenikov in kopij
volilnih imenikov iz prejšnjega odstavka se smiselno uporabljajo določbe
drugega odstavka 21. člena in določbe 22. do vključno 
24. člena tega zakona.
V primeru, da državljan RS zahteva popravek
volilnega imenika državljanov RS, ki nimajo stalnega prebivališča v Republiki
Sloveniji, na diplomatsko-konzularnem predstavništvu Republike Slovenije v
tujini, se zahtevek pošlje ministrstvu, pristojnemu za evidenco volilne
pravice.
31. člen
Ko so volilni imeniki državljanov RS, ki
nimajo stalnega prebivališča v Republiki Sloveniji, popravljeni, jih
ministrstvo, pristojno za evidenco volilne pravice potrdi s pečatom in podpisom
uradne osebe, ter jih najpozneje deset dni pred dnem glasovanja pošlje
ministrstvu, pristojnemu za zunanje zadeve.
Ministrstvo, pristojno za evidenco volilne
pravice pošlje kopijo dela volilnega imenika za območje posameznega volišča
tudi pristojni volilni komisiji.
Ministrstvo, pristojno za zunanje zadeve,
posreduje volilne imenike na vsa diplomatsko-konzularna predstavništva
Republike Slovenije v tujini, na katerih bo potekalo glasovanje.
3. Volilni imenik za volitve v Evropski
parlament
32. člen
Volilni imenik za volitve v Evropski
parlament ima naslednje stolpce: zaporedno številko, priimek in ime, spol,
datum rojstva, stalno prebivališče, podatek o državljanstvu in opombe.
33. člen
V volilni imenik za volitve v Evropski
parlament se vpišejo vsi državljani RS in državljani EU, ki bodo imeli na dan
glasovanja volilno pravico za volitve v Evropski parlament in so vpisani v
evidenci volilne pravice za volitve v Evropski parlament.
V volilni imenik za volitve v Evropski
parlament se vpiše tudi državljana EU, ki ima stalno prebivališče v Republiki
Sloveniji in še ni vpisan v volilni imenik, če je državljan EU zahtevek iz 13.
člena tega zakona podal najkasneje do dneva razpisa volitev v Evropski
parlament in njegov zahtevek ni bil z odločbo zavrnjen.
Za volilne imenike državljanov za volitve v
Evropski parlament se smiselno uporabljajo določbe od 18. do vključno 31. člena
tega zakona, razen če ni s tem zakonom določeno drugače.
4. Volilni imeniki državljanov RS,
pripadnikov 
italijanske in madžarske narodne skupnosti
34. člen
Volilni imenik državljanov RS, pripadnikov
italijanske oziroma madžarske narodne skupnosti ima naslednje stolpce:
zaporedno številko, priimek in ime, spol, datum rojstva, stalno prebivališče in
opombe.
35. člen
Volilni imenik državljanov RS, pripadnikov
italijanske oziroma madžarske narodne skupnosti na območju, kjer ti skupnosti
živita, sestavi komisija ustrezne samoupravne narodne skupnosti.
Za vsako volišče se sestavi poseben volilni
imenik.
V volilni imenik državljanov RS,
pripadnikov italijanske oziroma madžarske narodne skupnosti, vpiše komisija
samoupravne narodne skupnosti državljana RS, ki je pripadnik avtohtone
italijanske oziroma madžarske narodne skupnosti.
Pripadnost italijanski oziroma madžarski
narodni skupnosti se ugotavlja na podlagi izjave državljana RS oziroma na
podlagi vpisa v volilni imenik državljanov RS, pripadnikov italijanske oziroma
madžarske narodne skupnosti na preteklih volitvah. V primeru dvoma se ravna v
skladu z zakonom, ki ureja splošni upravni postopek. Če niso izpolnjeni pogoji
za vpis, komisija o tem izda odločbo.
Samoupravna narodna skupnost predpiše
podrobnejša merila za izpolnjevanje pogoja iz tretjega in četrtega odstavka
tega člena.
36. člen
Komisija iz prejšnjega člena ima
predsednika in dva člana.
Komisija za sestavo volilnega imenika mora
biti ustanovljena ter njen predsednik in člana imenovani najpozneje pet dni po
razpisu volitev.
37. člen
Volilni imenik državljanov RS, pripadnikov
italijanske oziroma madžarske narodne skupnosti, potrdijo predsednik in člana
komisije za sestavo volilnega imenika s podpisom in pečatom ustrezne samoupravne
narodne skupnosti.
Komisija predloži volilni imenik najpozneje
v 15 dneh po razpisu volitev pristojnemu organu v potrditev.
Pristojni organ pred potrditvijo volilnega
imenika preveri, če so državljani RS iz prvega odstavka tega člena vpisani v
evidenco volilne pravice državljanov RS s stalnim prebivališčem v Republiki
Sloveniji.
38. člen
Državljani RS, pripadniki italijanske
oziroma madžarske narodne skupnosti, ki nimajo stalnega prebivališča na
območjih, kjer živita ti skupnosti, se vpišejo v volilni imenik državljanov RS,
pripadnikov italijanske oziroma madžarske narodne skupnosti, na njihovo pisno
zahtevo pri ustrezni samoupravni narodni skupnosti.
Za vpis državljanov RS iz prejšnjega
odstavka se uporabljajo določbe četrtega in petega odstavka 35. člena tega
zakona.
39. člen
Za volilne imenike državljanov RS,
pripadnikov italijanske oziroma madžarske narodne skupnosti, se smiselno
uporabljajo določbe 19. do vključno 24. člena tega zakona.
5. Volilni imeniki državljanov RS,
pripadnikov 
romske skupnosti
40. člen
Volilni imenik državljanov RS, pripadnikov
romske skupnosti ima naslednje stolpce: zaporedno številko, priimek in ime,
spol, datum rojstva, stalno prebivališče in opombe.
41. člen
Volilni imenik državljanov RS, pripadnikov
romske skupnosti, na območju, kjer ta skupnost živi, sestavi posebna komisija,
ki jo na predlog društev oziroma zvez društev pripadnikov romske skupnosti
imenuje občinski svet.
Za vsako volišče se sestavi poseben volilni
imenik.
V volilni imenik državljanov RS,
pripadnikov romske skupnosti, vpiše komisija državljana RS, ki je pripadnik
romske skupnosti.
Pripadnost romski skupnosti se ugotavlja na
podlagi izjave državljana RS oziroma na podlagi vpisa v volilni imenik
državljanov RS pripadnikov romske skupnosti na preteklih volitvah. V primeru
dvoma se ravna v skladu z zakonom, ki ureja splošni upravni postopek. Če niso
izpolnjeni pogoji za vpis, komisija o tem izda odločbo.
Komisija lahko določi podrobnejša merila za
izpolnjevanje pogoja iz tretjega in četrtega odstavka tega člena.
42. člen
Komisija iz prejšnjega člena ima
predsednika in dva člana.
Komisija za sestavo volilnega imenika mora
biti ustanovljena ter njen predsednik in člana imenovani najpozneje pet dni po
razpisu volitev.
43. člen
Volilni imenik državljanov RS, pripadnikov
romske skupnosti, potrdijo predsednik in člana komisije za sestavo volilnega
imenika s podpisom in pečatom občine.
Komisija predloži volilni imenik najpozneje
v 15 dneh po razpisu volitev pristojnemu organu v potrditev.
Pristojni organ pred potrditvijo volilnega
imenika preveri, če so državljani RS iz prvega odstavka tega člena vpisani v
evidenco volilne pravice državljanov RS s stalnim prebivališčem v Republiki
Sloveniji.
44. člen
Za volilne imenike državljanov RS,
pripadnikov romske skupnosti se smiselno uporabljajo določbe 19. do vključno
24. člena tega zakona.
V. IZDAJA VOLILNE KARTE
45. člen
Državljanu RS, ki bo na dan glasovanja v
tujini, ker tam začasno ali stalno prebiva in je sporočil Republiški volilni
komisiji, da želi glasovati po pošti, izda pristojni organ volilno karto.
Volilna karta vsebuje podatke iz volilnega
imenika, podatke o volilni enoti, volilnem okraju in volišču, prostor za
potrditev istovetnosti volivca ter naslov državljana v tujini, na katerega se
mu pošlje volilno gradivo.
Če državljan RS, ki začasno prebiva v
tujini, sporoči Republiški volilni komisiji, da želi glasovati na diplomatsko
konzularnem predstavništvu Republike Slovenije v tujini, se vpiše v posebni
seznam, ki se sestavi za glasovanje za območje posameznega diplomatsko
konzularnega predstavništva. Seznam vsebuje podatke iz prejšnjega odstavka.
Izdaja volilne karte iz prvega odstavka
tega člena in način glasovanja iz prejšnjega odstavka se označi v ustreznem
volilnem imeniku, v katerem je državljan vpisan.

Zakon o evidenci volilne pravice – ZEVP-1
(Uradni list RS, št. 52/02)
vsebuje naslednje prehodne in končne določbe:
»VI. PREHODNE IN KONČNE DOLOČBE
46. člen
Evidenca volilne pravice, državljanov RS,
ki nimajo stalnega prebivališča v Republiki Sloveniji, se vzpostavi na podlagi
vpisa državljanov RS v posebne volilne imenike za volitve predsednika republike
leta 1997 in volitve v državni zbor leta 2000.
Pristojni organ mora evidenco volilne
pravice iz prejšnjega odstavka vzpostaviti v treh mesecih po uveljavitvi tega
zakona oziroma najkasneje do prvih prihodnjih volitev, na katerih bodo imeli
državljani RS, ki nimajo stalnega prebivališča v Republiki Sloveniji, pravico
glasovanja.
47. člen
Z dnem, ko začne veljati ta zakon, preneha
veljati zakon o evidenci volilne pravice (Uradni list RS, št. 46/92 in
72/2000).
48. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o dopolnitvah Zakona o evidenci volilne
pravice – ZEVP-1A (Uradni list RS, št. 118/06)
vsebuje naslednjo prehodno in končno določbo:
»PREHODNA IN KONČNA DOLOČBA
2. člen
Pristojni organ vzpostavi evidenco volilne
pravice državljanov RS, ki nimajo stalnega prebivališča v Republiki Sloveniji,
po uradni dolžnosti iz 1. člena tega zakona v šestih mesecih po uveljavitvi
tega zakona.
3. člen
Ta zakon začne veljati petnajsti dan po
objavi v Uradnem listu Republike Slovenije.«.