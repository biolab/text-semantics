I. UVODNE DOLOČBE
1. člen
(predmet zakona)
Ta zakon določa upravičence, vrste in namen
kreditov, pooblaščene institucije in postopke izdajanja poroštev Republike
Slovenije za obveznosti gospodarskih družb iz naslova kreditov pri prvovrstnih
komercialnih bankah in hranilnicah ki imajo dovoljenje Banke Slovenije
za opravljanje bančnih storitev,, namenjenih za financiranje
investicij, opredeljenih v tem zakonu.
1.a člen
(pojmi)
Pojmi, uporabljeni v tem zakonu, imajo naslednji
pomen: 
1.    
Projekt je zaokrožen, časovno omejen skupek aktivnosti, ki privedejo do
vnaprej zastavljenega cilja. Projekt je enkratni poslovni proces, ki ima
začetek in zaključek, opredeljeno organizacijo, vire, stroške in roke za
izvedbo posamezne aktivnosti. V okviru posameznega projekta se lahko izvede več
investicij. 
2.    
Investicija je vsak izdatek finančnih sredstev za nabavo zemljišča,
zgradbe, proizvajalne naprave, stroja, druge naprave in opreme ter ostalih
opredmetenih osnovnih sredstev. 
3.    
Obratna sredstva so zaloge materiala, nedokončane proizvodnje,
proizvodov in trgovskega blaga ter stroški storitev, razen stroškov plač in
reprezentance. 
1.b člen
(čas izdajanja poroštev)
Republika Slovenija izdaja poroštva po tem
zakonu najdlje do 31. decembra 2015.
2. člen
(namen kreditov, za katere se izdajajo
poroštva)
(1) Skupni znesek vseh poroštev Republike
Slovenije, ki se po tem zakonu izdajo za obveznosti gospodarskih družb za
kredite, ki jih upravičenci namenijo za financiranje investicij v okviru razvojnih
projektov, ne presega 750.000.000 eurov. 
(2) Skupni znesek vseh poroštev Republike
Slovenije, ki se po tem zakonu izdajo za obveznosti gospodarskih družb za
kredite za financiranje obratnih sredstev, ne presega 250.000.000 eurov. 
(3) Poroštev se ne
sme izdajati za kredite, ki so namenjeni za:
-      
poplačilo obstoječih obveznosti upravičencev do dobaviteljev, bank ali
drugih upnikov;
-      
za odkup delnic ali poslovnih deležev gospodarskih družb s strani članov
organov vodenja in nadzora teh gospodarskih družb in z njimi povezanih oseb;
-      
financiranje študij ali svetovalnih pogodb;
-      
(črtana);
-      
(črtana);
-      
(črtana);
-      
poplačilo obveznosti med povezanimi osebami po zakonu, ki ureja
gospodarske družbe.
(4) Namen kreditov
po tem členu ugotavlja SID – Slovenska izvozna in razvojna banka d.d. Ljubljana
(v nadaljnjem besedilu: SID banka) v skladu s pooblastili iz 11. člena tega
zakona.
3. člen
(upravičenci do pridobitve poroštev)
(1) Do pridobitve poroštva so upravičene
gospodarske družbe s sedežem v Republiki Sloveniji.
(2) Za gospodarske družbe po tem zakonu se
štejejo osebe, organizirane v statusni obliki po zakonu, ki ureja gospodarske
družbe in po zakonu, ki ureja zadruge.
(3) Do poroštva ni upravičena gospodarska
družba, če:
-      
je družba v težavah po Zakonu o pomoči za reševanje in prestrukturiranje
gospodarskih družb v težavah (Uradni list RS, št. 112/05 – uradno prečiščeno
besedilo in 31/07);
-      
je zoper njo uveden postopek stečaja, prisilne poravnave ali likvidacije
ali izvršilni postopek, ki bi lahko po mnenju kreditodajalke bistveno ogrozil
njeno poslovanje;
-      
ima po podatkih Davčne uprave Republike Slovenije neporavnane obveznosti
iz obveznih dajatev, o čemer predloži potrdilo Davčne uprave Republike
Slovenije, ki ne sme biti starejše od 30 dni;
-      
ima Republika Slovenija v njej neposredno ali posredno več kot 50
odstotkov delnic ali več kot 50 odstotni delež;
-      
v pretežnem delu opravlja finančno ali posredniško dejavnost po
Standardni klasifikaciji institucionalnih sektorjev.
II. POGOJI KREDITOV IN POROŠTEV
4. člen
(krediti, za katere se izdajajo poroštva)
(1) Poroštva po tem zakonu se lahko
izdajajo za kredite z naslednjimi osnovnimi značilnostmi: 
-      
obrestna mera kreditov je obrestna mera za komitente najvišjega
bonitetnega razreda banke; 
-      
vsi stroški posameznega kredita morajo biti primerljivi stroškom
kreditov za komitente najvišjega bonitetnega razreda banke; 
-      
valuta kredita je euro; 
-      
ročnost posameznega kredita ne sme biti krajša od enega leta in daljša
od desetih let od datuma podpisa kreditne pogodbe pri poroštvih po prvem odstavku
2. člena tega zakona oziroma ne sme biti daljša od 12 mesecev pri poroštvih po
drugem odstavku 2. člena tega zakona; 
-      
pri posamezni gospodarski družbi stanje vseh kreditov, zavarovanih s
poroštvi po tem zakonu, skupaj ne presega 20.000.000 eurov; 
-      
kredit je v celotnem znesku zavarovan s kvalitetnim zavarovanjem. V
primeru zavarovanja z odstopom terjatev mora imeti dolžnik upravičenca
bonitetni razred v zgornji polovici bonitetne lestvice po metodologiji AJPES
ali odobren kreditni limit zavarovatelja, pri katerem ima upravičenec to
terjatev zavarovano s kreditnim zavarovanjem. 
(2) Poroštva za kredite iz prvega odstavka
2. člena tega zakona se izdajajo pod naslednjimi pogoji: 
-      
krediti se namenijo za financiranje dokončanje začetih in na novo
začetih investicij v projekte, ki imajo za posledico rast dodane vrednosti na
zaposlenega ali ki omogočajo rast zaposlenosti, kar mora biti razvidno iz
investicijskega programa, ki ga predhodno potrdi komercialna banka ali
hranilnica, ki je dajalka kredita (v nadaljnjem besedilu: kreditodajalka); 
-      
višina kredita ne sme presegati 70 %
stroškov celotne investicije;
-      
kredit je lahko zavarovan z opredmetenimi sredstvi investicije, pri
čemer mora biti vrednost zavarovanja najmanj enaka višini glavnice kredita. Če
opredmetena sredstva investicije za zavarovanje kredita ne dosegajo višine te
glavnice, mora banka od upravičenca zahtevati dodatno zavarovanje v vrednosti
najmanj do višine glavnice odobrenega kredita. 
(3) Poroštva za kredite iz drugega odstavka
2. člena tega zakona se izdajajo pod naslednjimi pogoji: 
-      
krediti, zavarovani s poroštvi po tem zakonu, se ne namenijo za
refinanciranje že obstoječih kreditov; 
-      
skupna višina vseh kreditov za obratna sredstva, zavarovanih s poroštvi
po tem zakonu, je lahko največ 20 %
prihodkov gospodarske družbe, ustvarjenih iz poslovanja v zadnjem poslovnem
letu. Če upravičenec dobi poroštva po tem zakonu za kredite v skupni višini iz
prejšnjega stavka te alineje, ne more ponovno pridobiti poroštva po tem zakonu,
dokler v celoti ne vrne kredita za obratna sredstva, zavarovanega s poroštvom
po tem zakonu; 
-      
predsednik uprave, člani uprave oziroma upravnega odbora, poslovodje,
izvršni direktorji, prokuristi, družbeniki oziroma delničarji upravičenca za
zavarovanje poroštva Republike Slovenije zagotovijo osebno ali stvarno
zavarovanje, s katerim je zavarovano najmanj 70 %
vrednosti poroštva Republike Slovenije; 
-      
gospodarske družbe, v katerih je delež kapitala med obveznostmi do virov
sredstev v bilanci stanja na zadnji dan četrtletja pred vložitvijo vloge po tem
zakonu manjši od 35 %, morajo
vlogi za pridobitev poroštva predložiti tudi načrt povečanja deleža kapitala v
bilanci stanja. Če gospodarska družba po pridobitvi prvega poroštva po tem
zakonu načrta ne izvede, nima več pravice do pridobitve poroštva po tem zakonu.
(4) (črtan) 
5. člen
(omejitev skupnega zneska poroštev)
Skupen znesek poroštev po tem zakonu ne sme
presegati 1.000.000.000 eurov.
6. člen
(višina poroštva in zavarovanje kredita)
(1) Republika Slovenija daje poroštvo za
kredite iz prvega odstavka 2. člena tega zakona v višini 80% glavnice posameznega kredita. 
(2) Republika Slovenija daje poroštvo za
kredite iz drugega odstavka 2. člena tega zakona v višini 60% glavnice
posameznega kredita. 
(3) Obresti in stroškov kredita banka ne
sme pripisovati h glavnici kredita. Poroštvo Republike Slovenije, dano po tem
zakonu, ne pokriva nobenih drugih obveznosti dolžnika razen dela glavnice v
skladu s prvim in drugim odstavkom tega člena. Del glavnice kredita, ki ni
zavarovan s poroštvom po tem zakonu, vse obresti kredita in vse stroške kredita
banka zavaruje v skladu s šesto alinejo prvega odstavka 4. člena tega zakona. 
7. člen
(narava poroštev)
(1) Poroštva so nepreklicna, brezpogojna in
unovčljiva na prvi poziv banke. Poroštva so subsidiarna, kar pomeni, da lahko
banka terja poroka k plačilu šele, če ne prejme izpolnitve veljavne in zapadle
obveznosti od dolžnika. Po tem zakonu se šteje, da dolžnik ni izpolnil svoje
obveznosti po kreditni pogodbi, če zamudi s plačilom dveh zaporednih zapadlih
obrokov ali če v času trajanja kredita zamudi s plačilom treh zapadlih obrokov.
(2) V primeru stečaja ali prisilne
poravnave dolžnika ima banka pravico od poroka terjati takojšnje plačilo
celotne porokove obveznosti.
8. člen
(sredstva za plačilo poroštev in ocena
verjetnosti unovčitve poroštev)
(1) Sredstva za plačilo obveznosti iz
poroštev se zagotovijo v proračunu Republike Slovenije.
(2) Ministrstvo, pristojno za finance, ob
pripravi predloga proračuna Republike Slovenije izdela oceno verjetnosti
unovčitve poroštev, izdanih po tem zakonu.
(3) Ministrstvo, pristojno za finance
pridobi podatke za izračun ocene verjetnosti unovčitve poroštva za posamezne
gospodarske družbe iz obstoječih baz podatkov, ki jih vodi Agencija Republike
Slovenije za javnopravne evidence in storitve.
9. člen
(zavarovanje poroštva in izterjava
regresnega zahtevka)
(1) Zavarovanje kredita iz šeste alineje
prvega odstavka 4. člena tega zakona je namenjeno tudi zavarovanju poroštva po
tem zakonu.
(2) V primeru unovčitve poroštva banka pri
izterjavi svoje terjatve iz kredita izterja od dolžnika tudi regresni zahtevek,
ki se nanaša na unovčeno poroštvo, pri čemer je upravičena do povrnitve
sorazmernega dela stroškov izterjave. Če prejeta poplačila v postopku izterjave
od dolžnika ne zadoščajo za celotno poplačilo terjatev banke in poroka, se
prejeta poplačila razdelijo sorazmerno glede na delež poroštva v celotni višini
dolžnikove obveznosti.
10. člen
(premija za izdano poroštvo)
(1) Za izdano poroštvo se plača premija, ki
vsebuje vse stroške poroštva in za izračunavanje katere se uporabi tržno
oblikovana cena. Višina premije je različna glede na bonitetni razred, v
katerega gospodarsko družbo uvrsti kreditodajalka ob odobritvi kredita.
(2) Tržna cena se določi na podlagi
povprečja premij za izdane garancije najmanj petih poslovnih bank v Republiki
Sloveniji za posamezni bonitetni razred kreditojemalcev.
(3) Premija iz prvega odstavka tega člena
je prihodek proračuna Republike Slovenije.
(4) Gospodarske družbe, ki zaprosijo za
poroštvo za kredite in imajo delež kapitala med obveznostmi do virov sredstev v
bilanci stanja na zadnji dan četrtletja pred vložitvijo vloge enak ali višji od
35 %, plačajo premijo v višini tržne cene, podjetja, ki imajo delež
kapitala med obveznostmi do virov sredstev v bilanci stanja na zadnji dan
četrtletja pred vložitvijo vloge nižji od 35 %, pa plačajo premijo
v višini tržne cene, povečane za 10 %. Gospodarska družba, ki izvede načrt
povečanja deleža kapitala iz četrte alineje tretjega odstavka 4. člena tega
zakona, je upravičena do plačila premije v višini tržne premije v prvem
obračunskem obdobju po izvedenem programu povečanja kapitala v bilanci stanja. 
(5) Banka na poziv SID banke sporoči
podatke, potrebne za določitev tržne cene. Če banka v enem mesecu po vročitvi
poziva SID banke ne sporoči zahtevanih podatkov, gospodarska družba ne more pri
tej banki pridobiti poroštva po tem zakonu. 
11. člen
(pooblastilo SID banki in nadomestilo SID
banki)
(1) Za določitev višine premije glede na
bonitetne razrede, za ugotavljanje izpolnitve pogojev za pridobitev poroštva,
za presojo zavarovanj poroštev in za sklepanje pogodb v zvezi z izdajo poroštev
ter drugih tehničnih opravil po tem zakonu je v imenu in za račun Republike
Slovenije pooblaščena SID banka.
(2) Za opravljene posle iz prejšnjega odstavka
je SID banka upravičena do nadomestila v višini 0,20% od dela glavnice
posameznega kredita, zavarovanega s poroštvom po tem zakonu. Nadomestilo SID
banki se plačuje iz proračuna Republike Slovenije.
12. člen
(uredba)
Podrobnejši način izpolnjevanja pogojev iz
pete alineje tretjega odstavka 3. člena tega zakona, podrobnejši način
določitve tržno oblikovane cene iz 10. člena tega zakona, vsebina razpisa za
pridobivanje poroštev, roki, dokumentacija, poročanje, podrobnejši postopki v
zvezi s pridobivanjem, unovčevanjem in izterjavo poroštev se določijo z uredbo,
ki jo sprejme Vlada Republike Slovenije (v nadaljnjem besedilu: uredba).
III. POSTOPEK ZA IZDAJO POROŠTEV
13. člen
(objava razpisa)
(1) SID banka najkasneje v roku desetih
delovnih dni po uveljavitvi uredbe na svoji spletni strani objavi razpis za
pridobivanje poroštev in seznam dokumentacije, ki je potrebna za prijavo
upravičencev na razpis.
(2) Dokumentacija, ki je potrebna za
prijavo na razpis, mora med drugim vsebovati vlogo gospodarske družbe za
pridobitev poroštva, iz katere izhaja delež zaprošenega poroštva, računovodske
izkaze družbe, investicijski načrt, iz katerega mora biti jasno razviden namen
investicije in njeni ekonomski učinki ter osnutek kreditne pogodbe in ponudbo
banke za kreditiranje investicije.
(3) SID banka objavi na svoji spletni
strani tudi osnutek besedila poroštvene pogodbe med Republiko Slovenijo in
kreditodajalko.
14. člen
(pregled vlog in sklenitev poroštvene
pogodbe)
(1) SID banka mora najkasneje v roku 15
delovnih dni po pridobitvi popolne dokumentacije iz prejšnjega člena s strani
gospodarske družbe pregledati dokumentacijo, ugotoviti izpolnjevanje pogojev iz
2. in 3. člena tega zakona in določiti višino premije iz 10. člena tega zakona.
(2) Če iz dokumentacije izhaja upravičenost
do poroštva, SID banka najkasneje v desetih delovnih dneh po poteku roka za
pregled dokumentacije iz prejšnjega odstavka s kreditodajalko v imenu in za
račun Republike Slovenije sklene poroštveno pogodbo.
15. člen
(nadzor)
(1) Za nadzor nad namensko porabo sredstev
kredita, zavarovanega s poroštvom države po tem zakonu, je odgovorna
kreditodajalka, ki mora nadzor izvajati na način in v skladu z običajno bančno
prakso.
(2) Za preverjanje nadzora kreditodajalke
iz prejšnjega odstavka je odgovorna SID banka. SID banka mora ministrstvu,
pristojnemu za finance, poročati o izdanih, unovčenih in izterjanih poroštvih v
rokih in na način, kot je določen v uredbi.
(3) V primeru unovčitve poroštva po tem
zakonu mora kreditodajalka SID banki poslati poročilo o opravljenem nadzoru iz
prvega odstavka tega člena.
(4) Če SID banka ali ministrstvo, pristojno
za finance, v postopku unovčitve poroštva po tem zakonu ugotovita, da je bil
kredit porabljen v nasprotju z nameni iz tega zakona, poroštvo preneha.

Zakon o poroštvih Republike Slovenije za
financiranje investicij gospodarskih družb –ZPFIGD (Uradni list RS, št. 43/10)
vsebuje naslednji končni določbi:
»IV. KONČNI DOLOČBI
16. člen
(rok za sprejem
uredbe)
Vlada Republike Slovenije sprejme uredbo iz
12. člena tega zakona najkasneje v 30 dneh od uveljavitve zakona.
17. člen
(uveljavitev
zakona)
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
poroštvih Republike Slovenije za financiranje investicij gospodarskih družb –
ZPFIGD-A (Uradni list RS, št. 87/11)
vsebuje naslednji končni določbi:
»KONČNI DOLOČBI
6. člen
Uredbo iz 4. člena tega zakona izda vlada v
dveh mesecih po uveljavitvi tega zakona. 
Javni razpisi, začeti do uveljavitve tega
zakona, se dokončajo po predpisih, ki veljajo do uveljavitve tega zakona.
7. člen
Ta zakon začne veljati petnajst dni po
objavi v Uradnem listu.«.

Zakon o spremembah in dopolnitvah Zakona o
poroštvih Republike Slovenije za financiranje investicij gospodarskih družb –
ZPFIGD-B (Uradni list RS, št. 55/12)
vsebuje naslednjo prehodno in končno določbo:
»PREHODNA IN KONČNA DOLOČBA
6. člen
Vlada uskladi uredbo iz 12. člena zakona z
določbami tega zakona v enem mesecu od uveljavitve tega zakona.
7. člen
Ta zakon začne veljati naslednji dan po objavi
v Uradnem listu Republike Slovenije.«.

Zakon o dopolnitvi Zakona o poroštvih
Republike Slovenije za financiranje investicij gospodarskih družb – ZPFIGD-C
(Uradni list RS, št. 82/15) vsebuje naslednjo končno določbo:
»KONČNA DOLOČBA 
2. člen 
Ta zakon začne veljati petnajsti dan po
objavi v Uradnem listu Republike Slovenije.«.