I. SPLOŠNE DOLOČBE
1. člen
Ta zakon ureja ustanovitev, organizacijo in
delovanje javnega zavoda, ki opravlja naloge nacionalne akreditacijske službe,
ter opredeljuje področje, na katerem se izvaja akreditiranje, in uporabo akreditacije
v predpisih, ki določajo ugotavljanje skladnosti.
2. člen
Izrazi, uporabljeni v tem zakonu, pomenijo:
-       
akreditiranje je strokovni postopek, s katerim nacionalna akreditacijska
služba s podeljeno akreditacijsko listino formalno potrdi usposobljenost za
izvajanje opredeljenih nalog na področju ugotavljanja skladnosti,
-       
ugotavljanje skladnosti je vsaka dejavnost, s katero se neposredno ali
posredno ugotavlja, ali so izpolnjene relevantne zahteve,
-       
akreditacijska listina je listina, na podlagi katere se izkazuje
usposobljenost za izvajanje opredeljenih nalog na področju ugotavljanja
skladnosti,
-       
organ za ugotavljanje skladnosti je od dobavitelja neodvisen
laboratorij, certifikacijski organ, kontrolni organ oziroma drug organ, ki
sodeluje v postopku ugotavljanja skladnosti, in je lahko državni organ, pravna
oseba ali fizična oseba,
-       
imenovanje organov za ugotavljanje skladnosti pomeni njihovo določitev s
strani pristojnega ministra za izvajanje določenih postopkov ugotavljanja
skladnosti v skladu s predpisi.
II. SLOVENSKA AKREDITACIJA
3. člen
Za trajno in nemoteno opravljanje nalog
nacionalne akreditacijske službe Republika Slovenija ustanovi javni zavod z
imenom Slovenska akreditacija.
Slovenska akreditacija opravlja naslednje
naloge:
-       
akreditiranje preskuševalnih in kalibracijskih laboratorijev,
-       
akreditiranje certifikacijskih organov za certificiranje proizvodov,
sistemov zagotavljanja kakovosti in osebja,
-       
akreditiranje kontrolnih organov za izvajanje kontrole in podobnih
opravil,
-       
sodelovanje v evropskih in mednarodnih organizacijah za akreditacijo in
predstavljanje interesov Republike Slovenije v njih,
-       
svetovanje državni upravi na področju akreditacije in drugega
ugotavljanja ali potrjevanja usposobljenosti za izvajanje postopkov
ugotavljanja skladnosti,
-       
drugo ugotavljanje ali potrjevanje usposobljenosti za izvajanje
postopkov ugotavljanja skladnosti, vključno z ugotavljanjem izpolnjevanja
zahtev za organe za ugotavljanje skladnosti v skladu s posameznimi predpisi, ki
določajo ugotavljanje skladnosti.
Slovenska akreditacija v okviru svoje
dejavnosti opravlja tudi druge naloge in storitve, določene v aktu o
ustanovitvi in statutu, če cilj opravljanja teh dejavnosti ni pridobivanje
dobička.
Slovenska akreditacija ima izključno
pravico opravljati naloge iz prve do četrte alinee drugega odstavka tega člena.
Za izvajanje teh nalog ima pravico na pečatu, štampiljki in dokumentih
uporabljati grb Republike Slovenije.
Slovenska akreditacija posluje v skladu z
zakoni in drugimi predpisi, ki veljajo za javne zavode, če ta zakon ne ureja
posameznih vprašanj drugače.
Akt o ustanovitvi sprejme Vlada Republike
Slovenije.
4. člen
Slovenska akreditacija pridobiva sredstva
za delo z izvajanjem svojih storitev, iz državnega proračuna ter iz drugih
virov na način in pod pogoji, določenimi z aktom o ustanovitvi. Slovenska
akreditacija lahko pridobi sredstva iz drugih virov le s soglasjem ustanovitelja.
Iz državnega proračuna se financira
izvajanje nalog iz drugega odstavka prejšnjega člena. Višina financiranja iz
državnega proračuna se določi na podlagi obsega nalog iz letnega programa dela,
pri čemer se upošteva tudi predvideni obseg sredstev, pridobljenih iz drugih
virov, navedenih v prejšnjem odstavku.
5. člen
Organizacija in delovanje Slovenske
akreditacije ter postopki akreditiranja, ki jih vodi Slovenska akreditacija, se
opredelijo v njenem aktu o ustanovitvi, statutu in drugih splošnih aktih, ki
morajo temeljiti na ustreznih nacionalnih, evropskih in mednarodnih standardih
ter dokumentih evropskih in mednarodnih organizacij za akreditacijo.
Svet Slovenske akreditacije sestavljajo
poleg predstavnikov ustanovitelja in zaposlenih tudi predstavniki gospodarstva,
potrošnikov, strokovnih združenj in organov za ugotavljanje skladnosti.
Število članov sveta, način in postopek
njihovega imenovanja, trajanje mandata in pristojnosti sveta se določijo z
aktom o ustanovitvi.
6. člen
Pri izvajanju akreditiranja se ugotavlja
usposobljenost pravnih in fizičnih oseb glede na zahteve ustreznih nacionalnih,
evropskih in mednarodnih standardov oziroma dokumentov evropskih in mednarodnih
organizacij za akreditacijo.
Akreditiranje se izvede na podlagi zahteve
stranke.
Medsebojna vprašanja v zvezi s podelitvijo
akreditacijske listine in vzdrževanjem akreditacije uredita Slovenska
akreditacija in stranka s pogodbo. Slovenska akreditacija je dolžna skleniti
pogodbo z vsako pravno ali fizično osebo, ki želi pridobiti akreditacijo. Ob
sklenitvi pogodbe mora Slovenska akreditacija na nedvoumen in jasen način
stranko seznaniti z zahtevami za pridobitev akreditacije in postopkom
akreditiranja. Pogodba mora opredeliti pravice in obveznosti pogodbenikov ter
izvajanje postopkov akreditiranja v skladu s standardi in dokumenti, navedenimi
v prvem odstavku tega člena oziroma v prvem odstavku prejšnjega člena.
Če Slovenska akreditacija ugotovi, da
stranka izpolnjuje zahteve standardov oziroma dokumentov iz prvega odstavka
tega člena, ji podeli akreditacijsko listino.
Podeljena akreditacija je lahko časovno
omejena ali dana do preklica. Akreditirani organ mora trajno izpolnjevati
zahteve za akreditacijo. Če jih v času podeljene akreditacije preneha
izpolnjevati, se akreditacija lahko prekliče.
III. UPORABA AKREDITACIJE V PREDPISIH
7. člen
V predpisih, ki določajo ugotavljanje
skladnosti, se lahko opredeli način sodelovanja Slovenske akreditacije v
postopku imenovanja organov za ugotavljanje skladnosti z zahtevami predpisov.
V predpisih, ki določajo ugotavljanje
skladnosti, se lahko določi, da se na podlagi akreditacijske listine domneva
usposobljenost organov za ugotavljanje skladnosti z zahtevami predpisov.
Usposobljenost organov iz prejšnjega stavka se lahko dokazuje tudi na drug
način.
IV. PREHODNE IN KONČNE DOLOČBE
8. člen
Vlada Republike Slovenije sprejme akt o
ustanovitvi Slovenske akreditacije najpozneje v šestih mesecih po uveljavitvi
tega zakona.
Ustanovitelj zagotovi Slovenski
akreditaciji potrebne prostore za delo in prenese v njeno neodplačno uporabo
materialna sredstva in opremo Urada Republike Slovenije za standardizacijo in
meroslovje, ki so namenjena izvajanju nalog na področju akreditiranja.
Slovenska akreditacija prevzame od Urada
Republike Slovenije za standardizacijo in meroslovje tiste delavce, ki
opravljajo naloge na področju akreditiranja.
9. člen
Za zaposlene v Slovenski akreditaciji se
uporabljajo predpisi, ki urejajo položaj in plače zaposlenih v javnem sektorju.
Do sprejema zakona, ki bo urejal položaj
javnih uslužbencev, se za zaposlene v Slovenski akreditaciji uporabljajo
predpisi, ki urejajo položaj zaposlenih v javnih zavodih, in določbe ter
količniki zakona o razmerjih plač v javnih zavodih, državnih organih in v
organih lokalnih skupnosti (Uradni list RS, št. 18/94 in 36/96), ki veljajo za
zaposlene v javnih zavodih.
10. člen
Do začetka dela Slovenske akreditacije
opravlja njeno dejavnost Urad Republike Slovenije za standardizacijo in
meroslovje.
Postopki akreditiranja, začeti pred
uveljavitvijo tega zakona, se za podelitev akreditacijske listine vodijo po
dosedanjih predpisih.
11. člen
Ta zakon začne veljati petnajsti dan po
objavi v Uradnem listu Republike Slovenije.
Št. 440-13/99-1/1
Ljubljana, dne 8. julija 1999.
Predsednik
Državnega zbora
Republike Slovenije
Janez Podobnik, dr. med. l. r.