I. SPLOŠNE DOLOČBE
1. člen
(namen zakona)
Ta zakon določa prostovoljstvo in njegov pomen, temeljna
načela prostovoljstva, pogoje opravljanja organiziranega prostovoljstva,
pravice in obveznosti prostovoljcev in prostovoljskih organizacij ter vlogo
države, samoupravnih lokalnih skupnosti, prostovoljskih in nepridobitnih
organizacij, ki delujejo na področju prostovoljstva, pri spremljanju ter
spodbujanju in razvoju organiziranega prostovoljstva.
2. člen
(opredelitev in pomen prostovoljstva)
(1) Prostovoljstvo je družbeno koristna brezplačna aktivnost
posameznikov, ki s svojim delom, znanjem in izkušnjami prispevajo k izboljšanju
kakovosti življenja posameznikov in družbenih skupin ter k razvoju solidarne,
humane in enakopravne družbe. 
(2) Prostovoljstvo krepi medsebojno solidarnost ljudi,
spodbuja razvoj človeških zmožnosti in vseživljenjskega učenja, zagotavlja
družbeno povezanost in sodelovanje pri reševanju problemov posameznikov in
družbe.
3. člen
(spodbujanje organiziranega prostovoljstva)
S tem zakonom se vzpostavljajo pogoji za zagotavljanje
enakopravnosti, varnosti in preglednosti delovanja vseh posameznikov in
organizacij, ki so vključeni v organizirano prostovoljstvo in določajo ukrepi
za spodbujanje in razvoj organiziranega prostovoljstva kot pomembne družbene
vrednote.
4. člen
(subsidiarna uporaba zakona)
Ta zakon se ne uporablja za posamezne pravice in obveznosti
prostovoljskih organizacij in prostovoljcev, ki so s posebnim zakonom drugače
urejene.
II. OPREDELITEV POJMOV
5. člen
(prostovoljsko delo)
(1) Prostovoljsko delo je delo, ki ga posameznik po svoji
svobodni volji in brez pričakovanja plačila ali neposrednih ali posrednih
materialnih koristi zase, opravlja v dobro drugih ali v splošno korist. 
(2) Za prostovoljsko delo se ne šteje brezplačno opravljanje
dela: 
-       
za katero je pogoj ali se prejme plačilo, druga premoženjska korist,
oprostitev materialne obveznosti ali nagrada, 
-       
za katero je glede na naravo dela potrebno skleniti pogodbo o
zaposlitvi, 
-       
če obveznost opravljanja temelji na pravnem poslu, ki ga ne določa ta
zakon, ali pa ga je ena oseba dolžna izvajati za drugo fizično ali pravno osebo
na temelju zakona ali drugega predpisa ali na podlagi sodne odločbe, 
-       
ki je običajno v sorodstvenih ali prijateljskih odnosih, 
-       
z namenom strokovnega usposabljanja brez sklenitve pogodbe o zaposlitvi
(volontersko pripravništvo) v skladu zakonom, ki ureja delovna razmerja ali
drugim zakonom.
6. člen
(prostovoljec ali prostovoljka)
(1) Posameznik, ki opravlja prostovoljsko delo, je
prostovoljec ali prostovoljka (v nadaljnjem besedilu: prostovoljec). 
(2) Prostovoljec je lahko vsakdo, razen v primerih, ki jih
določa ta zakon.
7. člen
(organizirano prostovoljstvo)
(1) Organizirano prostovoljstvo je prostovoljsko delo, ki se skladno
z določbami tega zakona opravlja v okviru prostovoljskih organizacij, kot jih
opredeljuje prvi odstavek 9. člena tega zakona in ga posameznik izvaja redno in
najmanj 24 ur letno. 
(2) Ne glede na določbo prejšnjega odstavka se lahko na
podlagi posebnih prostovoljskih programov, ki pomenijo dopolnitev rednega
programa javne službe, organizirano prostovoljstvo izvaja tudi v osebah javnega
prava ali osebah zasebnega prava, ki so za opravljanje storitev javne službe
pridobile koncesijo, in katerih delovanje je z drugim zakonom opredeljeno kot
nepridobitno. Posebni prostovoljski programi lahko pomenijo le dopolnitev redne
dejavnosti izvajalca javne službe in ne smejo posegati vanjo in v njene
obveznosti, določene z drugim predpisom ali koncesijsko pogodbo. Posebni
prostovoljski programi se določijo z notranjim aktom izvajalca javne službe.
8. člen
(prostovoljska služba)
Prostovoljska služba je organizirano prostovoljstvo, ki ga
prostovoljec opravlja v obsegu najmanj 20 ur tedensko in v časovnem obdobju, ki
traja najmanj šest mesecev brez presledka.
9. člen
(prostovoljske organizacije in organizacije s prostovoljskim
programom)
(1) Prostovoljske organizacije po tem zakonu so pravne osebe
zasebnega prava, vpisane v vpisnik prostovoljskih organizacij in organizacij s
prostovoljskim programom iz 38. člena tega zakona, katerih delovanje je z
zakonom opredeljeno kot nepridobitno in katerih osnovna dejavnost ni v
nasprotju z opredelitvijo prostovoljstva določenega v 2. členu tega zakona in
ki zagotavljajo in usposabljajo prostovoljce za prostovoljsko delo ali v
katerih se prostovoljsko delo izvaja v dobro drugih ali v splošno korist. 
(2) Organizacije s prostovoljskim programom po tem zakonu so
osebe javnega prava ali zasebnega prava, ki so za opravljanje storitev javne
službe pridobile koncesijo, in katerih delovanje je z drugim zakonom
opredeljeno kot nepridobitno, v katerih se prostovoljsko delo izvaja na podlagi
drugega odstavka 7. člena tega zakona in so vpisane v vpisnik
prostovoljskih organizacij in organizacij s prostovoljskim programom iz
38. člena tega zakona. 
(3) Prostovoljske organizacije ali organizacije s
prostovoljskim programom ne morejo biti politične stranke, sindikalne
organizacije, združenja delodajalcev, poklicna in strokovna združenja ter
registrirane cerkve in druge verske skupnosti. 
(4) Ne glede na določbo prejšnjega odstavka so lahko
prostovoljske organizacije tudi strokovna združenja ter sestavni deli
registriranih cerkva in drugih verskih skupnosti, ki imajo pravno osebnost na
podlagi zakona, ki ureja versko svobodo ali zakona, ki ureja društva in imajo,
na podlagi zakona, ki ureja humanitarne organizacije, status humanitarne
organizacije ter izpolnjujejo pogoje iz prvega odstavka tega člena.
III. NAČELA
10. člen
(prepoved diskriminacije)
(1) Prostovoljska organizacija ali organizacija s
prostovoljskim programom osebo, ki želi opravljati prostovoljsko delo, pri
sprejemu in med izvajanjem prostovoljskega dela ne sme postavljati v
neenakopraven položaj glede na osebne okoliščine, kot na primer spol,
narodnosti, raso ali etnično poreklo, vero ali prepričanje, invalidnost,
starost, spolno usmerjenost ali drugo osebno okoliščino. 
(2) Prostovoljska organizacija ali organizacija s
prostovoljskim programom in prostovoljec morata v razmerju do posameznikov, ki
jim je prostovoljsko delo namenjeno, postopati po načelu enakih možnosti za
vse, ne glede na osebne okoliščine, kot na primer spol, narodnost, raso ali
etnično poreklo, vero, ali prepričanje, invalidnost, starost, spolno
usmerjenost ali drugo osebno okoliščino. 
(3) Prostovoljska organizacija ali organizacija s
prostovoljskim programom usmerja prostovoljce v prostovoljsko delo skladno s
svojimi cilji in dejavnostjo, potrebami uporabnikov prostovoljskega dela,
željami prostovoljca ter naravo in zahtevnostjo prostovoljskega dela. 
(4) Različno obravnavanje, temelječe na kateri od osebnih
okoliščin iz prvega in drugega odstavka tega člena, ne pomeni diskriminacije,
če se izvršuje zaradi zagotavljanja načela enakega obravnavanja.
11. člen
(načelo varstva uporabnikov prostovoljskega dela)
(1) Prostovoljske organizacije ali organizacije s
prostovoljskim programom morajo pri izbiri, usposabljanju in usmerjanju
prostovoljcev v prostovoljsko delo z osebami s posebnimi potrebami in drugimi
ranljivimi skupinami, kot so invalidi, osebe z motnjami v razvoju, starejše in
nemočne osebe, osebe mlajše od 15 let, bolniki ter osebe, ki jim je bila delno
ali v celoti odvzeta poslovna sposobnost, zagotoviti, da prostovoljci imajo ali
predhodno pridobijo posebna znanja, izkušnje in sposobnosti za prostovoljsko
delo z navedenimi skupinami ljudi in drugimi osebami, ki se v skladu s predpisi
štejejo za osebe s posebnimi potrebami ali ranljive skupine prebivalstva. 
(2) Prostovoljskega dela iz prejšnjega odstavka ne smejo opravljati
osebe: 
-       
ki jim je bil izrečen varnostni ukrep obveznega psihiatričnega
zdravljenja ali prepovedi opravljanja poklica, dejavnosti ali dolžnosti, ki je
v zvezi s področjem opravljanja prostovoljskega dela ali 
-       
zoper katere je bil uveden kazenski postopek ali so bile pravnomočno
obsojene za kaznivo dejanje zoper življenje in telo, spolno nedotakljivost ali
premoženje.
12. člen
(načelo prepovedi izkoriščanja prostovoljcev)
(1) Prepovedano je izkoriščanje ali zloraba prostovoljcev. 
(2) Zloraba ali izkoriščanje prostovoljca je vsaka uporaba
prostovoljskega dela z namenom pridobivanja ali povečanja premoženjske koristi.
13. člen
(načelo varstva otrok, mladoletnih oseb in oseb, ki jim je
delno ali v celoti odvzeta poslovna sposobnost)
(1) Otroci do dopolnjenega 15. leta lahko opravljajo samo
tisto prostovoljsko delo, ki prispeva k njihovi vzgoji in osebnostnemu razvoju
ter ne ogroža njihovega zdravja, razvoja ali jih ovira pri izpolnjevanju
šolskih obveznosti in samo pod vodstvom mentorja ali mentorice (v nadaljnjem
besedilu: mentor). 
(2) Mladoletne osebe in osebe, ki jim je delno ali v celoti
odvzeta poslovna sposobnost lahko opravljajo samo tisto prostovoljsko delo, ki
je primerno njihovi starosti in psihofizičnim zmožnostim in samo pod nadzorom
mentorja.
14. člen
(načelo nezdružljivosti in brezplačnosti prostovoljstva)
Prostovoljskega dela ni mogoče opravljati na delih in
nalogah, za katere ima posameznik pri isti organizaciji sklenjeno pogodbo o
zaposlitvi.
15. člen
(načelo nadnacionalnosti prostovoljskega dela)
(1) Prostovoljci, ki so napoteni na opravljanje
organiziranega prostovoljskega dela v tujino, imajo vse pravice in obveznosti
določene s tem zakonom in prevzetimi mednarodnimi obveznostmi. 
(2) Prostovoljska organizacija ali organizacija s
prostovoljskim programom, ki organizira izvajanje prostovoljstva v tujini, je
prostovoljcem iz prejšnjega odstavka dolžna zagotoviti pravice in obveznosti
določene s tem zakonom. 
(3) Tujci in osebe, ki jim je bila na podlagi posebnega
zakona priznana pravica do mednarodne zaščite, lahko opravljajo prostovoljsko
delo v Republiki Sloveniji v skladu zakonom in drugimi predpisi, ki urejajo
položaj tujcev v Republiki Sloveniji, in s prevzetimi mednarodnimi obveznostmi.
IV. POGOJI OPRAVLJANJA ORGANIZIRANEGA PROSTOVOLJSKEGA DELA
16. člen
(dogovor o organiziranem prostovoljskem delu)
(1) Organizirano prostovoljsko delo (v nadaljnjem besedilu:
prostovoljsko delo) se opravlja na podlagi sklenjenega dogovora, s katerim
prostovoljec in prostovoljska organizacija ali organizacija s prostovoljskim
programom dogovorita medsebojne pravice in obveznosti ter morebitne druge
posebnosti, ki jih je potrebno dogovoriti za konkretno prostovoljsko delo. 
(2) K sklenitvi dogovora iz prejšnjega odstavka lahko
pristopijo tudi druge pogodbene stranke, ki imajo zaradi varstva svojih pravic
ali obveznosti interes za konkretno obliko prostovoljskega dela.
17. člen
(obličnost dogovora o prostovoljskem delu)
(1) Dogovor o prostovoljskem delu je lahko sklenjen pisno ali
ustno. 
(2) Sklenitev dogovora v pisni obliki je obvezna: 
-       
če to zahteva prostovoljec, njegov zakoniti zastopnik ali skrbnik ali
prostovoljska organizacija ali organizacija s prostovoljskim programom, 
-       
v primerih napotitve prostovoljca na prostovoljsko delo v tujino, 
-       
v primerih opravljanja prostovoljske službe, 
-       
v primerih prostovoljskega dela oseb iz 13. člena tega zakona.
18. člen
(vsebina dogovora o prostovoljskem delu)
(1) Bistvene sestavine dogovora o prostovoljskem delu so:
-       
določitev kraja in časa trajanja prostovoljskega dela, če gre za prostovoljsko
delo v tujini pa tudi podatki o nastanitvi ter načinu zagotavljanja drugih
pogojev za opravljanje prostovoljskega dela,
-       
opis prostovoljskega dela,
-       
določitev usposabljanja za prostovoljsko delo in mentorstva,
-       
določitev načina zagotavljanja varnosti prostovoljca, če se to delo
opravlja v okoliščinah, ki bi lahko ogrozile njegovo varnost, življenje ali
zdravje,
-       
določitev upravičenih stroškov vezanih na opravljanje prostovoljskega
dela in njihove povrnitve prostovoljcu in
-       
določitev načina prenehanja in odpovedi dogovora. 
(2) Bistvena sestavina dogovora o prostovoljskem delu je tudi
izjava prostovoljca, da na njegovi strani ne obstajajo zdravstvene ali druge
okoliščine, ki bi mu onemogočale ali bistveno oteževale izpolnjevanje
obveznosti ali bi lahko ogrozile njegovo zdravje ali življenje in zdravje oseb,
s katerim med opravljanjem prostovoljskega dela prihaja v stik. 
(3) Obvezna sestavina dogovora s prostovoljcem, ki opravlja
prostovoljsko delo z osebami s posebnimi potrebami in drugimi ranljivimi skupinami,
je izjava prostovoljca, da pri njem niso podane okoliščine iz drugega odstavka
11. člena tega zakona. Prostovoljska organizacija lahko od prostovoljca zahteva
tudi predložitev potrdila iz kazenske ali druge ustrezne uradne evidence, ki to
dokazuje. 
(4) Če se sklepa dogovor o prostovoljskem delu z osebo, ki ji
je v celoti odvzeta poslovna sposobnost ali z otrokom do dopolnjenega 15. leta,
sklene dogovor v njenem imenu skrbnik ali zakoniti zastopnik. 
(5) Če se sklepa dogovor o prostovoljskem delu z mladoletno
osebo ali osebo, ki ji je delno odvzeta poslovna sposobnost, je dogovor
veljaven, ko k njemu da soglasje zakoniti zastopnik ali skrbnik, v skladu s
predpisi, ki urejajo poslovno sposobnost navedenih oseb. 
19. člen
(uporaba zakona, ki ureja obligacijska razmerja)
Za razmerja iz dogovora o prostovoljskem delu in razmerja, ki
iz dogovora izhajajo in ki s tem zakonom niso urejena, velja zakon, ki ureja
obligacijska razmerja.
20. člen
(omejitev pogodbene svobode dogovora o prostovoljskem delu)
(1) Pri sklenitvi dogovora o prostovoljskem delu morajo
prostovoljske organizacije ali organizacije s prostovoljskim programom
upoštevati omejitve glede največje tedenske delovne obremenitve ter dnevnega in
tedenskega počitka, ter varstva počitka otrok, mlajših od 15 let, kot to določa
zakon, ki ureja delovna razmerja. 
(2) Omejitve iz prejšnjega odstavka ne veljajo, če se
prostovoljsko delo izvaja v obliki sobivanja z osebami, ki jim je prostovoljsko
delo namenjeno in ima prostovoljec pravico in možnost, da soodloča o
razporejanju dela. 
(3) Dogovor sklenjen v nasprotju z določbami prejšnjih dveh
odstavkov je ničen.
21. člen
(prenehanje veljavnosti dogovora o prostovoljskem delu)
Dogovor o prostovoljskem delu preneha veljati: 
-       
s potekom časa, za katerega je bil sklenjen, 
-       
sporazumno ali z odpovedjo ene od strank, 
-       
z dnem dokončnosti odločbe o omejitvi ali odvzemu poslovne sposobnosti
prostovoljca, če dogovorjeno prostovoljsko delo presega obseg poslovne
sposobnosti prostovoljca ali če zakoniti zastopnik ali pristojni center za
socialno delo ne poda pisnega soglasja za nadaljevanje prostovoljskega dela, 
-       
z dnem nastopa okoliščin iz drugega odstavka 11. člena tega zakona, 
-       
z dnem prenehanja delovanja prostovoljske organizacije ali organizacije
s prostovoljskim programom, ki nima pravnega naslednika in 
-       
z dnem nastopa okoliščine, ki je dogovorjena za prenehanje veljavnosti
dogovora z dogovorom o prostovoljskem delu.
22. člen
(črtan)
23. člen
(evidenca prostovoljcev in prostovoljskega dela)
(1) Za namene spremljanja stanja in spodbujanja
prostovoljstva v organizaciji, organiziranja in izvajanja prostovoljstva ter
uresničevanja pravic in obveznosti prostovoljcev, prostovoljskih organizacij in
organizacij s prostovoljskim programom, prostovoljska organizacija ali
organizacija s prostovoljskim programom vodi evidenco prostovoljcev in
opravljenega prostovoljskega dela tako, da za vsakega prostovoljca vzpostavi in
vodi evidenco prostovoljca in opravljenega prostovoljskega dela.
(2) Evidenca prostovoljcev in opravljenega prostovoljskega
dela vsebuje naslednje podatke:
-       
naziv in sedež prostovoljske organizacije ali organizacije s
prostovoljskim programom, osebno ime prostovoljca, datum rojstva, datum ali
časovno obdobje, v katerem je prostovoljec delo opravil,
-       
podatek o vrsti opravljenega prostovoljskega dela,
-       
področje prostovoljskega dela po seznamu, določenim s predpisom na
podlagi drugega odstavka 23.a člena tega zakona,
-       
število opravljenih prostovoljskih ur glede na kraj izvajanja
prostovoljskega dela,
-       
število opravljenih prostovoljskih ur po vrsti in področju prostovoljskega
dela in
-       
navedbo osebnega imena in funkcije odgovorne osebe.
(3) Prostovoljska organizacija ali organizacija s
prostovoljskim programom vodi evidenco v elektronski ali fizični obliki na
način, da je zagotovljeno varstvo osebnih podatkov. Podatki v evidenci se
hranijo deset let od zadnjega vpisa v evidenco prostovoljcev in opravljenega
prostovoljskega dela. Listine, na podlagi katerih so bili podatki v evidenco
vpisani, se hranijo deset let od nastanka listine.
23.a člen 
(vrste prostovoljskega dela) 
(1) Vrste prostovoljskega dela iz druge alineje drugega
odstavka 23. člena so:
-       
organizacijsko delo, ki je opravljanje prostovoljskega dela vodenja
projektov in programov, njihova organizacija ali organizacija dela projekta ali
programa in opravljanje mentorstva prostovoljcem;
-       
vsebinsko delo, ki je opravljanje prostovoljskega dela, za izvajanje
katerega so potrebna posebna znanja in veščine ali pa gre za osnovno
prostovoljsko delo posameznega programa ali projekta. Posebna znanja in veščine
so znanja in veščine, ki jih prostovoljec pridobi v vzgojno izobraževalnem
sistemu ali na usposabljanju prostovoljske organizacije;
-       
drugo delo, ki je opravljanje prostovoljskega dela kot pomožnega dela
ali dela za podporo prostovoljskemu programu ali projektu ali dela za opravljanje
katerega ni potrebno posebno usposabljanje.
(2) Seznam področij prostovoljskega dela in podrobnejšo
ureditev evidence opravljenega prostovoljskega dela po prostovoljcih iz prvega
odstavka prejšnjega člena predpiše minister oziroma ministrica, pristojna za
javno upravo (v nadaljnjem besedilu: minister).
24. člen
(potrdilo)
(1) Ne glede na obliko dogovora je prostovoljska organizacija
ali organizacija s prostovoljskim programom na zahtevo prostovoljca dolžna
izdati prostovoljcu potrdilo o opravljenem prostovoljskem delu. 
(2) Potrdilo iz prejšnjega odstavka mora vsebovati naziv in
sedež prostovoljske organizacije, osebno ime, rojstne podatke in naslov
stalnega ali začasnega prebivališča prostovoljca, podatke o trajanju in
količini opravljanega prostovoljskega dela, kratek opis prostovoljskega dela.
Če prostovoljec to želi, potrdilo vsebuje tudi navedbo morebitnih spretnosti in
znanj, ki jih je prostovoljec pridobil z usposabljanjem za prostovoljsko delo
ali mentorstvom ali s prostovoljskim delom. 
(3) Potrdilo iz prvega odstavka tega člena mora vsebovati
podpis pooblaščene osebe prostovoljske organizacije ali organizacije s
prostovoljskim programom. 
(4) Sklenitev ustnega dogovora o prostovoljskem delu se lahko
dokazuje tudi s potrdilom iz prvega odstavka tega člena. 
(5) Državljanom Republike Slovenije, ki opravljajo
prostovoljsko delo v tujini, mora izdati potrdilo o opravljenem prostovoljskem
delu prostovoljska organizacija ali organizacija s prostovoljskim programom s
sedežem v Republiki Sloveniji, ki je prostovoljsko delo v tujini organizirala
ali soorganizirala. 
V. PRAVICE IN OBVEZNOSTI PROSTOVOLJCEV IN PROSTOVOLJSKIH
ORGANIZACIJ V OKVIRU ORGANIZIRANEGA PROSTOVOLJSTVA
25. člen
(pravice prostovoljca)
Prostovoljec ima pravico do:
-       
predhodne seznanitve z organizacijo, vsebino in pogoji prostovoljskega
dela ter s pravicami in obveznostmi, ki mu kot prostovoljcu pripadajo po
zakonu, oziroma na podlagi splošnih aktov prostovoljske organizacije,
-       
potrdila o opravljenem prostovoljskem delu,
-       
seznanitve z etičnimi pravili organizacije in drugimi etičnimi pravili,
ki so pomembna za posamezne oblike prostovoljskega dela,
-       
ustreznega usposabljanja za prostovoljsko delo in drugega usposabljanja
v zvezi s prostovoljskim delom,
-       
mentorja, ki mu med trajanjem prostovoljskega dela nudi strokovno pomoč
in podporo,
-       
zagotovitve varnosti v času usposabljanja za prostovoljsko delo in v
času opravljanja prostovoljskega dela, če se usposabljanje ali to delo opravlja
v okoliščinah, ki bi lahko ogrozile varnost, življenje ali zdravje
prostovoljca,
-       
sodelovanja pri odločanju v zadevah, ki vplivajo na prostovoljsko delo,
-       
odklonitve dela, ki se mu zdi moralno nesprejemljivo ali je v nasprotju
z določbami tega ali drugih zakonov,
-       
povrnitve dogovorjenih stroškov, ki jih je imel v zvezi z opravljanjem
prostovoljskega dela,
-       
vložitve zahteve za izpolnitev obveznosti ali prenehanja kršitve pravic
na organ upravljanja prostovoljske organizacije ali organizacije s
prostovoljskim programom in
-       
varstva osebnih podatkov v skladu z zakonom o varstvu osebnih podatkov.
26. člen
(obravnava zahteve prostovoljca)
(1) Prostovoljec lahko zahtevo iz desete alineje prvega
odstavka prejšnjega člena vloži v roku 30 dni od dneva kršitve pravic ali
neizpolnitve obveznosti. 
(2) Pristojni organ prostovoljske organizacije ali
organizacije s prostovoljskim programom mora odločiti o zahtevi prostovoljca v
30 dneh od prejema zahteve, kršitev odpraviti oziroma obveznost izpolniti. 
(3) Prostovoljec ima pravico organu iz prejšnjega odstavka
tudi osebno predstaviti okoliščine, zaradi katerih meni, da so bile kršene
njegove pravice. 
(4) V primeru, da obveznost iz drugega odstavka tega člena v
danem roku ni izpolnjena oziroma kršitev ni odpravljena lahko prostovoljec
uveljavi sodno varstvo pred pristojnim sodiščem splošne pristojnosti.
27. člen
(zavarovanje za primer brezposelnosti)
(1) Prostovoljcu s statusom brezposelne osebe zaradi
opravljanja prostovoljskega dela ne prenehajo pravice iz zavarovanja za primer
brezposelnosti, ki so mu bile priznane v skladu z zakonom, ki ureja trg dela. 
(2) Prostovoljec iz prejšnjega odstavka mora o opravljanju
prostovoljskega dela v skladu s tem zakonom pisno obvestiti pristojni Zavod
Republike Slovenije za zaposlovanje, ki to okoliščino upošteva pri
izpolnjevanju obveznosti prostovoljca po zakonu, ki ureja trg dela.
28. člen
(obveznosti prostovoljca)
(1) Obveznosti prostovoljca so: 
-       
izpolnjevanje obveznosti prevzetih s sklenjenim dogovorom o
prostovoljskem delu, 
-       
usposabljanje za prostovoljsko delo ali drugo usposabljanje v zvezi z
njim, če je obveznost dogovorjena s sklenjenim dogovorom o prostovoljskem delu,
-       
skrbno opravljanje prostovoljskega dela, v skladu s strokovnimi
standardi in etičnimi pravili ter prejetimi navodili prostovoljske organizacije
ali organizacije s prostovoljskim programom, ki prostovoljsko delo organizira, 
-       
spoštovanje pravil delovanja prostovoljske organizacije ali organizacije
s prostovoljskim programom, 
-       
varovanje zaupnih podatkov prostovoljske organizacije ali organizacije s
prostovoljskim programom in osebnih podatkov, s katerimi se je seznanil ob
opravljanju prostovoljskega dela ter 
-       
poročanje o opravljenem prostovoljskem delu. 
(2) Ne glede na določbo tretje alineje prejšnjega odstavka
ima prostovoljec pravico odkloniti navodila za delo prostovoljske organizacije ali
organizacije s prostovoljskim programom, če bi bilo opravljanje prostovoljskega
dela v skladu z navodili nevarno za življenje ali zdravje prostovoljca ali
drugih oseb ali v neskladju z veljavnimi predpisi. Prostovoljsko delo lahko
odkloni tudi, če meni, da bi bilo delo za njega moralno ali etično
nesprejemljivo ali v nasprotju s sklenjenim dogovorom o prostovoljskem delu. 
(3) Če bi upoštevanje navodil za delo prostovoljske
organizacije ali organizacije s prostovoljskim programom, ki prostovoljsko delo
organizira, lahko povzročilo škodo prostovoljcu, uporabnikom prostovoljskega
dela ali tretjim osebam, je obveznost prostovoljca prostovoljsko organizacijo
ali organizacijo s prostovoljskim programom na to pisno opozoriti. V nujnih
primerih je izjemoma opozorilo lahko tudi ustno.
29. člen
(obveznosti prostovoljske organizacije)
(1) Obveznosti prostovoljske organizacije ali organizacije s
prostovoljskim programom so: 
-       
spoštovanje in zagotavljanje pravic prostovoljca iz 25. člena tega
zakona, 
-       
izvrševanje obveznosti do prostovoljca prevzetih s sklenjenim dogovorom
o prostovoljskem delu, 
-       
zagotavljanje pogojev za spoštovanje pravic prostovoljca, 
-       
izdajanje pisnih potrdil o prostovoljskem delu z vsebino, kot je
določena v 24. členu tega zakona, 
-       
zagotavljanje materialnih pogojev in sredstev za izvajanje
prostovoljskega dela, 
-       
zagotavljanje povračil dogovorjenih stroškov prostovoljcu, 
-       
zagotavljanje spoštovanja varstva osebnih podatkov in pravice do
zasebnosti prostovoljca, 
-       
zagotavljanje drugih pogojev in pravic določenih s tem zakonom in 
-       
vodenje evidence prostovoljcev in opravljenega prostovoljskega dela iz
23. člena tega zakona. 
(2) Prostovoljska organizacija ali organizacija s
prostovoljskim programom mora nezgodno zavarovati prostovoljca za čas
opravljanja prostovoljskega dela, če se prostovoljsko delo opravlja v pogojih,
ki pomenijo nevarnost za zdravje ali življenje prostovoljca, ali če je tako
dogovorjeno z dogovorom o prostovoljskem delu.
30. člen
(odgovornost za nastalo škodo)
(1) Za škodo, ki jo povzroči prostovoljec uporabniku
prostovoljskega dela ali tretji osebi pri opravljanju prostovoljskega dela ali
v zvezi z njim, odgovarja prostovoljska organizacija ali organizacija s
prostovoljskim programom ali druga nepridobitna organizacija, v interesu katere
je prostovoljec na podlagi sklenjenega dogovora iz 16. člena tega zakona delal
takrat, ko je bila škoda povzročena, razen če dokaže, da je prostovoljec v
danih okoliščinah ravnal pravilno. 
(2) Če se dokaže, da je bila škoda povzročena namerno ali
zaradi hude malomarnosti prostovoljca, ima prostovoljska organizacija ali
organizacija s prostovoljskim programom, ki je škodo poravnala v skladu s
prejšnjim odstavkom, pravico do regresnega zahtevka za poplačilo celotne
izplačane odškodnine. 
(3) Oškodovanec ima pravico zahtevati povrnitev škode tudi
neposredno od prostovoljca, če je ta škodo povzročil namenoma. 
(4) Prostovoljska organizacija ali organizacija s
prostovoljskim programom lahko zavaruje svojo odgovornost za ravnanje
prostovoljcev do tretjih oseb.
31. člen
(povračilo stroškov)
(1) Prostovoljska organizacija ali organizacija s
prostovoljskim programom mora prostovoljcu povrniti stroške, ki so nastali
zaradi ali v zvezi z izvajanjem prostovoljskega dela, če je z dogovorom o
prostovoljskem delu tako dogovorjeno. 
(2) Stroški iz prejšnjega odstavka so: 
-       
potni stroški, stroški prehrane in nastanitve, 
-       
stroški prevoza in drugi stroški povezani s potjo in bivanjem v tujini,
če gre za prostovoljsko delo v tujini, 
-       
nadomestilo za uporabo lastnih sredstev, če gre za sredstva, ki so značilna,
nujna in običajna za opravljanje določenega prostovoljskega dela in so kot taka
določena v predpisih, ki urejajo delovna razmerja, ali v posebnih predpisih in
internih aktih prostovoljske organizacije ali organizacije s prostovoljskim
programom. 
(3) Potne stroške, stroške prehrane in nastanitve, stroške
prevoza in druge stroške povezane s potjo ter stroške povezane z bivanjem v
tujini, organizacija prostovoljcu povrne v skladu s predpisi, ki urejajo
povračila teh stroškov v delovno pravnih razmerjih. 
(4) Nadomestilo za upravičeno uporabo lastnih sredstev se
obračuna po dejanskih stroških, če so ti izkazani z dokazili ali v pavšalnem
znesku. Pavšalni znesek nadomestila se določi na podlagi izračuna realnih
stroškov, vendar na letni ravni ne sme presegati 20% višine povprečne mesečne
plače zaposlenih v Sloveniji za januar preteklega koledarskega leta. 
(5) Tujcu ali tujki (v nadaljnjem besedilu: tujec), ki je bil
v Republiko Slovenijo napoten na opravljanje organiziranega prostovoljskega
dela, mora prostovoljska organizacija ali organizacija s prostovoljskim
programom izplačati tudi nadomestilo za osebne stroške, če je bilo s tujo
prostovoljsko organizacijo, ki je tujca v Republiko Slovenijo napotila, tako
dogovorjeno in če je slednja za tako izplačilo zagotovila potrebna sredstva ali
če je tako izplačilo predvideno z evropskim ali mednarodnim programom, ki
poteka na podlagi mednarodne pogodbe, ki jo je sklenila, ali k njej pristopila
Republika Slovenija. Višina izplačila takega nadomestila ne sme presegati
višine, ki jo za namen tedenskega ali mesečnega izplačila določa tak dogovor
ali program. Nadomestilo za osebne stroške mu lahko organizacija izplača
tedensko, mesečno ali v enkratnem znesku.
32. člen
(usposabljanje prostovoljca)
(1) Prostovoljska organizacija ali organizacija s
prostovoljskim programom zagotavlja usposabljanje prostovoljca za prostovoljsko
delo, če je to potrebno zaradi narave prostovoljskega dela ali če prostovoljec
izrazi potrebo po usposabljanju.
(2) Usposabljanje prostovoljca obsega: 
-       
teoretično in praktično seznanitev prostovoljca z vsebino in načinom
opravljanja prostovoljskega dela, 
-       
seznanitev prostovoljca s prostovoljsko organizacijo ali organizacijo s
prostovoljskim programom, njenim delovanjem in njenimi splošnimi akti ter z etičnim
kodeksom organizacije in 
-       
seznanitev prostovoljca z njegovimi pravicami in obveznostmi v zvezi z
opravljanjem prostovoljskega dela.
33. člen
(mentorstvo)
(1) Prostovoljska organizacija ali organizacija s
prostovoljskim programom zagotavlja mentorstvo, če je to potrebno zaradi narave
prostovoljskega dela, ali če prostovoljec izrazi potrebo po mentorstvu in skrbi
za usposabljanje mentorjev prostovoljskega dela. 
(2) Mentorstvo obsega organizacijo prostovoljskega dela in
podporo prostovoljcu pri opravljanju prostovoljskega dela v skrbi za kakovostno
izvajanje prostovoljskega dela. Mentorstvo se lahko izvaja tudi kot oblika
prostovoljskega dela. 
(3) Mentor je lahko opravilno sposobna polnoletna oseba, ki
po prostovoljskih ali delovnih izkušnjah presega izkušnje oseb, ki se želijo
vključiti v prostovoljsko delo.
34. člen
(nagrada za izjemne dosežke)
Prostovoljska organizacija ali organizacija s prostovoljskim
programom lahko prostovoljcu podeli letno nagrado za izjemne dosežke, če ima v
splošnem aktu vnaprej določena merila, ki opredeljujejo izjemne dosežke, ter
postopek in kriterije za izbor.
VI. SPODBUJANJE RAZVOJA IN SPREMLJANJE ORGANIZIRANEGA
PROSTOVOLJSTVA
35. člen
(trajnostni razvoj)
Prostovoljstvo se kot družbeno vrednoto vključuje v vzgojno
izobraževalni sistem na podlagi meril in kriterijev, ki jih določajo predpisi
na področju vzgoje in izobraževanja.
36. člen
(strategija razvoja prostovoljstva)
(1) Z namenom spodbujanja prostovoljstva Vlada Republike
Slovenije sprejme odlok, v katerem določi strategijo razvoja prostovoljskega
dela (v nadaljnjem besedilu: strategija). 
(2) Strategija določa temeljne politike in ukrepe spodbujanja
prostovoljskega dela. 
(3) Strategija se določi za obdobje petih let. 
(4) Strategijo pripravi ministrstvo, pristojno za javno
upravo (v nadaljnjem besedilu: ministrstvo), v sodelovanju z delovnim telesom
iz petega odstavka tega člena. 
(5) Za spremljanje izvajanja strategije ter razvoja
prostovoljstva Vlada Republike Slovenije imenuje stalno delovno telo,
sestavljeno iz predstavnikov ministrstev in predlaganih predstavnikov
prostovoljskih organizacij.
37. člen
(spodbujanje prostovoljstva)
(1) Na podlagi strategije ministrstva in drugi organi državne
uprave načrtujejo in izvajajo ukrepe za spodbujanje in razvoj prostovoljstva.
Pri načrtovanju ukrepov morajo sodelovati s prostovoljskimi organizacijami. 
(2) Pri dodeljevanju sredstev iz državnega proračuna na
delovnih področjih, na katerih delujejo tudi prostovoljske organizacije, je
izvajanju projektov in programov prostovoljskih organizacij, ki vključujejo
prostovoljsko delo ali pa so namenjeni razvoju prostovoljstva, namenjenih
najmanj 10% razpisanih sredstev javnega razpisa. 
(3) Ne glede na določbo prejšnjega odstavka, se sredstva
lahko dodelijo subjektom, ki niso prostovoljske organizacije, če na javni
razpis ni bilo predloženo zadostno število vlog prostovoljskih organizacij in
bi zato sredstva ostala neporabljena. 
(4) Samoupravne lokalne skupnosti na način in v okviru namena
kot je določeno v prvem in drugem odstavku tega člena, lahko določijo projekte
in programe ter zagotovijo sredstva za njihovo izvajanje. 
(5) Če se za pridobitev sredstev na javnih razpisih zahteva
zagotovitev lastnega deleža sofinanciranja, organi, ki dodeljujejo sredstva
državnega proračuna ali proračunov samoupravnih lokalnih skupnosti, če zakon ne
določa drugače, prostovoljsko delo upoštevajo kot lastni materialni vložek
prostovoljskih organizacij. Višina lastnega materialnega vložka se določi na
podlagi evidentiranega dela in ocenjene vrednosti ure prostovoljskega dela,
določene s predpisom iz sedmega odstavka 41. člena tega zakona. 
(6) Pri dodeljevanju sredstev iz državnega proračuna se pri
izvajanju projektov in programov prostovoljskih organizacij, ki vključujejo
prostovoljsko delo, stroški vodenja, usklajevanja in mentorstva prostovoljcev
priznavajo kot upravičeni stroški sofinanciranja projektov in programov.
38. člen
(vpisnik prostovoljskih organizacij in organizacij
s prostovoljskim programom)
(1) Za potrebe spremljanja prostovoljstva in uveljavljanje
pravic in obveznosti prostovoljcev prostovoljskih organizacij in organizacij s
prostovoljskim programom pristojna organizacija za javnopravne evidence in
storitve (v nadaljnjem besedilu: pristojna organizacija), na podlagi pisne
priglasitve pravnih oseb iz prvega in drugega odstavka 9. člena tega
zakona, izvede vpis in vzpostavi elektronski vpisnik prostovoljskih organizacij
in organizacij s prostovoljskim programom (v nadaljnjem besedilu: vpisnik).
Ministrstvo in pristojna organizacija objavita seznam prostovoljskih
organizacij in organizacij s prostovoljskim programom vsak na svoji spletni
strani.
(2) Vpisnik prostovoljskih organizacij in organizacij s
prostovoljskim programom vsebuje naslednje podatke:
-       
matično številko pravne osebe,
-       
naziv in sedež pravne osebe,
-       
statusna oblika pravne osebe,
-       
osebne podatke zakonitega zastopnika osebno ime, naslov stalnega ali
začasnega prebivališča in EMŠO),
-       
dejavnost pravne osebe,
-       
datum vpisa v vpisnik,
-       
datum vpisa spremembe podatkov v vpisniku,
-       
datum izbrisa iz vpisnika,
-       
razlog izbrisa in
-       
opombe.
(3) Za namen točnosti in ažurnosti podatkov pristojna
organizacija prevzema podatke o osebnem imenu, naslovu stalnega in začasnega
prebivališča, EMŠO zakonitega zastopnika ter dejavnosti pravne osebe iz
Poslovnega registra Slovenije. Če se v Poslovnem registru Slovenije spremenijo
podatki iz prve do pete alineje prejšnjega odstavka, se te spremembe z uporabo
matične številke pravne osebe avtomatično prevzamejo v vpisnik na podlagi
povezanosti s Poslovnim registrom Slovenije.
(4) O zavrnitvi priglasitve iz prvega odstavka tega člena in
izbrisu prostovoljske organizacije iz vpisnika prostovoljskih organizacij iz
razlogov, navedenih v prvem odstavku 40. člena tega zakona, odloča
ministrstvo.
(5) Pravne osebe, v katerih se prostovoljsko delo izvaja
skladno z drugim odstavkom 7. člena tega zakona, se morajo pisno
priglasiti v vpisnik v roku 30 dni po sprejetju posebnega prostovoljskega
programa.
39. člen
(priglasitev v vpisnik)
(1) Pisna priglasitev vsebuje naslednje podatke: 
-       
matično številko pravne osebe, 
-       
naziv in sedež pravne osebe, 
-       
statusna oblika pravne osebe, 
-       
osebne podatke zakonitega zastopnika (osebno ime, naslov stalnega ali
začasnega prebivališča in EMŠO), 
-       
dejavnost pravne osebe, 
-       
izjavo, da je njeno delovanje z zakonom opredeljeno kot nepridobitno in
da njena osnovna dejavnost ni v nasprotju z opredelitvijo prostovoljstva
določeno v 2. členu tega zakona ter, da zagotavlja in usposablja prostovoljce
za prostovoljsko delo ali da se v okviru njene dejavnosti prostovoljsko delo
izvaja v splošno korist ali, da izpolnjuje pogoje iz četrtega odstavka 9. člena
tega zakona, 
-       
izjavo, da je pravna oseba, v kateri se prostovoljsko delo opravlja na
podlagi drugega odstavka 7. člena tega zakona, sprejela poseben
prostovoljski program,
-       
da ne gre za organizacijo iz tretjega odstavka 9. člena tega zakona ter 
-       
datum, žig in podpis zakonitega zastopnika. 
(2) Minister predpiše obrazec za priglasitev iz prejšnjega
odstavka in ga objavi na spletni strani ministrstva.
40. člen
(izbris in ponovna priglasitev v vpisnik)
(1) Prostovoljska organizacija se izbriše iz vpisnika, če:
-       
prostovoljska organizacija to pisno zahteva,
-       
pravna oseba preneha obstajati,
-       
prostovoljska organizacija ne predloži poročila o prostovoljstvu iz
prvega odstavka 41. člena tega zakona ali
-       
ne izpolnjuje več pogojev za vpis v vpisnik.
(2) Pravnim osebam, ki so bile izbrisane iz razloga iz tretje
alineje prejšnjega odstavka, ponoven vpis v vpisnik ni dovoljen pred potekom
dveh let od dneva izbrisa.
(3) Organizacija s prostovoljskim programom se izbriše iz
vpisnika, če:
-       
pravna oseba preneha obstajati ali
-       
je prostovoljski program zaključen.
41. člen
(poročila o prostovoljstvu)
(1) Prostovoljske organizacije in organizacije s
prostovoljskim programom, ki so vpisane v vpisnik iz 38. člena tega
zakona, enkrat letno, na enotno predpisanem obrazcu, pripravijo poročilo o
prostovoljstvu, ki vsebuje naslednje podatke za preteklo koledarsko leto:
-       
o številu prostovoljcev po spolu in starostnih skupinah,
-       
o skupnem številu opravljenih prostovoljskih ur glede na kraj
opravljanja prostovoljskega dela,
-       
o skupnem številu opravljenih prostovoljskih ur ter številu opravljenih
prostovoljskih ur glede na vrste prostovoljskega dela, kot jih določa prvi
odstavek 23.a člena tega zakona.
(2) Podatki iz tretje alineje prejšnjega odstavka se
prikazujejo po področjih prostovoljskega dela, v skladu s seznamom, določenim s
predpisom iz drugega odstavka 23.a člena tega zakona.
(3) Poročilo o prostovoljstvu se predloži pristojni
organizaciji prek spletnega portala skupaj s podatki iz letnega poročila za
namen državne statistike, ki jih te organizacije predložijo v skladu s
predpisi, ki določajo vodenje poslovnih knjig in pripravo letnih poročil.
(4) Na podlagi poročil o prostovoljstvu pristojna
organizacija zbere in obdela prejete podatke. Zbirne podatke o prostovoljskem
delu v Republiki Sloveniji za preteklo koledarsko leto skupaj s seznamom
prostovoljskih organizacij in organizacij s prostovoljskim programom posreduje
ministrstvu. Pristojna organizacija posreduje ministrstvu tudi vse podatke iz
poročil o prostovoljstvu za vsako posamezno prostovoljsko organizacijo in
organizacijo s prostovoljskim programom.
(5) Pristojna organizacija na spletni strani javno objavi
poročilo o prostovoljstvu posamezne prostovoljske organizacije in organizacije
s prostovoljskim programom.
(6) Ministrstvo na podlagi zbira podatkov iz četrtega
odstavka tega člena pripravi skupno poročilo o prostovoljstvu v Republiki
Sloveniji za preteklo koledarsko leto in ga predloži Vladi Republike Slovenije
v seznanitev.
(7) Poročilo iz prejšnjega odstavka vsebuje seznam
prostovoljskih organizacij in organizacij s prostovoljskim programom, podatke o
opravljenem prostovoljskem delu ter ocenjeno vrednost prispevka prostovoljstva
k družbeni blaginji. Skupno poročilo o prostovoljstvu se objavi na spletni
strani ministrstva.
(8) Obrazec iz prvega odstavka tega člena in način
prikazovanja in sporočanja podatkov iz prvega, drugega, tretjega in četrtega
odstavka tega člena, ocenjeno vrednost opravljenega prostovoljskega dela, glede
na vrsto prostovoljskega dela iz prvega odstavka 23.a člena tega zakona,
vsebino in roke za predložitev zbira podatkov iz četrtega odstavka tega člena
ter rok za predložitev skupnega poročila o prostovoljstvu v Republiki Sloveniji,
predpiše minister.
42. člen
(državna priznanja)
(1) Prostovoljcem in prostovoljskim organizacijam se
podeljuje Nagrado Republike Slovenije za prostovoljstvo (v nadaljnjem tekstu:
nagrada) in Priznanje Republike Slovenije za prostovoljstvo (v nadaljnjem besedilu:
priznanje) kot najvišji državni priznanji za izjemne dosežke na področju
prostovoljstva, njegove promocije in razvoja. 
(2) Nagrada zaslužnemu prostovoljcu se podeli za življenjsko
delo, če se je s svojim prostovoljskim delom izjemno uveljavil in z njim trajno
prispeval k razvoju prostovoljstva in družbeni blaginji Republike Slovenije ali
za enkraten izjemen dosežek, če ima ta izjemen vpliv na področju
prostovoljstva. 
(3) Nagrada zaslužni prostovoljski organizaciji se podeli če
je s svojim delom dosegla izjemne in trajne dosežke na področju prostovoljstva
na območju Republike Slovenije v časovnem obdobju daljšem od 20 let. 
(4) Priznanje se podeli za pomembne dosežke prostovoljcev in
prostovoljskih organizacij v obdobju zadnjih petih let. 
(5) Nagrada in priznanje se podeljujeta na podlagi naslednjih
meril: 
-       
evidentirana leta prostovoljskega dela oziroma dela na področju
prostovoljstva, 
-       
število opravljenih prostovoljskih ur, 
-       
pomen dejansko dosežene spremembe zaradi opravljanja prostovoljstva ali
dela na področju prostovoljstva, 
-       
število vključenih deležnikov, 
-       
obseg vpliva opravljenega prostovoljskega dela prostovoljca ali
opravljenega dela na področju prostovoljstva na vključevanje drugih
posameznikov v prostovoljstvo in širitev ideje ter načel prostovoljstva in 
-       
izkazan vpliv na širjenje prostovoljskega dela z vzpostavitvijo novih
programov prostovoljskega dela. 
(6) Kandidate za nagrado in priznanje lahko predlagajo
posamezniki in pravne osebe.
43. člen
(podelitev nagrade in priznanja)
(1) Vsako leto se lahko zaslužnim prostovoljcem ali
prostovoljskim organizacijam podeli največ ena nagrada ter največ šest
priznanj. Podeljujejo se za vsa področja prostovoljstva. 
(2) O podelitvi odloča Odbor Republike Slovenije za podelitev
državnih priznanj na področju prostovoljstva iz 44. člena tega zakona (v
nadaljnjem besedilu: odbor) z najmanj dvotretjinsko večino vseh članov. 
(3) Za namene odločanja o podelitvah nagrad in priznanj iz
prejšnjega odstavka odbor obdeluje naslednje osebne podatke kandidatov: osebno
ime, akademski naziv, če ga ima, datum in kraj rojstva, naslov stalnega
prebivališča in podatke o opravljenem prostovoljskem delu in doseženih
rezultatih. 
(4) Prostovoljcu se lahko podeli nagrada samo enkrat. 
(5) Prostovoljcu se lahko podeli priznanje samo enkrat. 
(6) Nagrada in priznanje se izkazujeta s finančno nagrado in
posebno listino. 
(7) Nagrado in priznanje podeljuje odbor, izroči pa
Predsednik Republike Slovenije. 
(8) Nagrada in priznanje se ne moreta podeliti posmrtno ali
organizaciji, ki je v času postopka ocenjevanja in podeljevanja iz kateregakoli
razloga prenehala obstajati ali je v postopku prenehanja. 
(9) Višino nagrade in priznanja določi na predlog odbora
Vlada Republike Slovenije tako, da je razmerje med njima 3:1. 
(10) Podrobnejšo ureditev nagrade in priznanja, podrobnejši
način predlaganja kandidatov, obliko in vsebino javnega poziva iz drugega
odstavka 45. člena tega zakona, podrobnejša merila za podelitev nagrade in
priznanja, način podelitve nagrade in priznanja, način oblikovanja strokovnih
komisij iz petega odstavka 44. člena tega zakona in njihove naloge in področja
njihovega dela ter vsebino ter roke za objavo poročila o delu iz drugega
odstavka 45. člena tega zakona predpiše Vlada Republike Slovenije.
44. člen
(odbor)
(1) Odbor iz prejšnjega člena, ki ima devet članov, na
predlog ministra imenuje Vlada Republike Slovenije. Sestavljen je tako, da
člani v njem zastopajo vsa področja prostovoljskega dela. 
(2) Štiri kandidate za člane odbora predlagajo prostovoljske
organizacije, enega kandidata predlaga Urad predsednika Republike Slovenije,
enega kandidata predlaga ministrstvo, tri kandidate pa predlagajo ministrstva
tako, da se z njihovim imenovanjem zagotovi zastopanost še manjkajočih področij
prostovoljskega dela. 
(3) Člani odbora so imenovani za dobo štirih let tako, da se
pri prvem imenovanju za štiri člane odbora določi mandat dveh let, za ostale pa
štiri leta. Mandat članov odbora se lahko ponovi le enkrat. 
(4) Predsednika odbora in njegovega namestnika izvolijo člani
izmed sebe. 
(5) Za pomoč pri izbiri kandidatov za podelitev nagrad in
priznanj odbor, Vladi Republike Slovenije predlaga imenovanje posebnih
strokovnih komisij za posamezna področja prostovoljskega dela, ki pripravijo
strokovne ocene o posameznih predlogih.
45. člen
(delo odbora in strokovnih komisij)
(1) Delo odbora in komisij je častno in brezplačno. 
(2) Odbor zagotavlja javnost delovanja tako, da vsako leto
objavi javni poziv za predlaganje kandidatov za nagrado in priznanje ter objavi
sestavo imenovanih strokovnih komisij in poročilo o svojem delu. 
(3) Odbor sprejme poslovnik, ki podrobneje določa način dela
odbora in strokovnih komisij. 
(4) Poslovnik začne veljati, ko da k njemu soglasje Vlada
Republike Slovenije in se objavi v Uradnem listu Republike Slovenije. 
(5) Strokovna in administrativna dela za odbor opravlja
ministrstvo. Vsakoletne podatke o prejemnikih državnih priznanj iz prvega
odstavka 42. člena tega zakona, ki obsegajo ime in priimek, akademski naziv, če
ga ima, rojstni datum in kraj stalnega prebivališča ali naziv, matično številko
in naslov sedeža prejemnika, datum in številko državnega priznanja in
utemeljitev za njegovo podelitev, objavi na spletnih straneh ministrstva.
46. člen
(sredstva)
Sredstva za delovanje odbora in strokovnih komisij ter
sredstva za nagrado in priznanje se zagotavljajo v proračunu Republike
Slovenija v finančnem načrtu ministrstva.
47. člen
(priznanja samoupravne lokalne skupnosti)
Svet samoupravne lokalne skupnosti lahko v okviru svoje
pristojnosti s predpisi določi in uredi nagrade in priznanja samoupravne
lokalne skupnosti za izjemne dosežke na področju prostovoljstva.
VII. PRISTOJNOST ZA IZVAJANJE IN NADZOR NAD IZVAJANEM ZAKONA
48. člen
(pristojnost za izvajanje)
Ministrstvo spremlja stanje prostovoljstva v Republiki
Sloveniji in sodeluje pri pripravi, izvajanju in vrednotenju politik, predpisov
in ukrepov, ki vplivajo na delovanje prostovoljcev in prostovoljskih
organizacij in skrbi za izvrševanje tega zakona.
49. člen
(nadzor)
(1) Nadzor nad izvrševanjem določb tega zakona, razen določb
iz drugega in tretjega odstavka tega člena, izvajajo inšpektorji in
inšpektorice (v nadaljnjem besedilu: inšpektorji) Ministrstva za javno upravo,
Inšpektorata Republike Slovenije za javno upravo. 
(2) Nadzor nad izvrševanjem določb 11. člena, 13. člena in
prvega odstavka 20. člena tega zakona, izvajajo inšpektorji Ministrstva za
delo, družino in socialne zadeve, Inšpektorata Republike Slovenije za delo. 
(3) Nadzor nad varstvom osebnih podatkov izvaja Informacijski
pooblaščenec Republike Slovenije. 
(4) Inšpektorat Republike Slovenije za javno upravo,
Inšpektorat Republike Slovenije za delo in Informacijski pooblaščenec Republike
Slovenije izvršujejo pristojnosti iz prejšnjih odstavkov kot prekrškovni
organi.
VIII. KAZENSKE DOLOČBE
50. člen
(1) Z globo od 200 do 500 eurov se za prekršek kaznuje
prostovoljska organizacija ali organizacija s prostovoljskim programom, ki ne
izda potrdila o opravljenem prostovoljskem delu (prvi in peti odstavek
24. člena tega zakona) ali ga sklene brez obveznih sestavin (tretji
odstavek 18. člena tega zakona).
(2) Z globo od 300 do 600 eurov se kaznuje prostovoljska
organizacija ali organizacija s prostovoljskim programom, ki stori prekršek iz
prejšnjega odstavka proti mladoletni osebi ali osebi, ki ji je bila delno ali v
celoti odvzeta poslovna sposobnost.
(3) Z globo od 1.000 do 2.000 eurov se za prekršek kaznuje
prostovoljska organizacija, ki pri izbiri, usposabljanju in usmerjanju
prostovoljcev v prostovoljsko delo z osebami s posebnimi potrebami in drugimi
ranljivimi skupinami ne zagotovi, da prostovoljci imajo ali predhodno pridobijo
posebna znanja, izkušnje in sposobnosti za prostovoljsko delo z navedenimi
skupinami ljudi in drugimi osebami, ki se v skladu s predpisi štejejo za osebe
s posebnimi potrebami ali ranljive skupine prebivalstva (prvi odstavek
11. člena tega zakona) ali dopusti opravljanje prostovoljskega dela osebi,
ki ji dela s temi skupinami ljudi ni dovoljeno opravljati (drugi odstavek
11. člena tega zakona).
(4) Z globo od 1.000 do 2.000 eurov se za prekršek kaznuje
pravna oseba iz drugega odstavka 7. člena tega zakona, ki se ne vpiše v
vpisnik skladno s petim odstavkom 38. člena tega zakona.
(5) Z globo od 400 do 800 eurov se za prekršek kaznuje
prostovoljska organizacija ali organizacija s prostovoljskim programom, če
otroku do dopolnjenega 15. leta ali mladoletni osebi ali osebi, ki ji je delno
ali v celoti odvzeta poslovna sposobnost, ne zagotovi opravljanja
prostovoljskega dela pod vodstvom mentorja ali opravljanja prostovoljskega dela
primernega njeni starosti ali psihofizičnim zmožnostim (prvi in drugi odstavek
13. člena tega zakona).
(6) Odgovorna oseba prostovoljske ali organizacije s
prostovoljskim programom se kaznuje:
-       
z globo od 100 do 250 eurov za prekrške iz prvega in drugega odstavka
tega člena,
-       
z globo od 500 do 1.000 eurov za prekršek iz tretjega in petega odstavka
tega člena ter
-       
z globo od 200 do 400 eurov za prekrške iz četrtega odstavka tega člena.

Zakon o prostovoljstvu – ZProst (Uradni list
RS, št. 10/11) vsebuje naslednje prehodne in
končno določbo:
»IX. PREHODNE IN KONČNA DOLOČBA
51. člen
(1) Vlada Republike Slovenije izda predpis iz devetega in
desetega odstavka 43. člena tega zakona v roku štirih mesecev od dneva
uveljavitve tega zakona. 
(2) Minister izda predpis iz sedmega odstavka 23. člena,
drugega odstavka 39. člena in sedmega odstavka 41. člena tega zakona, v štirih
mesecih od uveljavitve tega zakona.
52. člen
Vlada Republike Slovenije sprejme odlok iz 36. člena tega
zakona v roku treh let od dneva uveljavitve tega zakona.
53. člen
(1) Člane odbora iz prvega odstavka 44. člena tega zakona
Vlada Republike Slovenije imenuje v roku štirih mesecev od dneva uveljavitve
tega zakona. 
(2) Ministrstvo skliče prvo sejo odbora v roku 30 dni od
dneva imenovanja članov. 
(3) Odbor na prvi seji izbere predsednika in njegovega
namestnika ter sprejme poslovnik o delu iz tretjega odstavka 45. člena tega
zakona.
54. člen
Pristojna organizacija za zbiranje, obdelavo in posredovanje
podatkov iz prvega odstavka 38. člena in tretjega ter četrtega odstavka 41.
člena tega zakona je Agencija Republike Slovenije za javnopravne evidence in
storitve.
55. člen
(1) Prva poročila o prostovoljstvu in prvo skupno poročilo o
prostovoljstvu v Republiki Sloveniji, v skladu z določbo prvega, drugega,
tretjega in petega odstavka 41. člena tega zakona prostovoljske organizacije in
ministrstvo pripravijo v rokih določenih s tem zakonom in predpisom iz sedmega
odstavka 41. člena tega zakona v koledarskem letu, ki sledi letu uveljavitve
tega zakona. 
(2) Ne glede na določbo 41. člena tega zakona se za pripravo
prvega poročila prostovoljskih organizacij o prostovoljstvu in prvega skupnega
poročila o prostovoljstvu v Republiki Sloveniji po uveljavitvi tega zakona kot
obdobje poročanja šteje obdobje od dneva uveljavitve tega zakona do izteka
koledarskega leta v katerem je zakon začel veljati.
56. člen
(uveljavitev zakona)
Ta zakon začne veljati petnajsti dan po objavi v Uradnem listu
Republike Slovenije.«.

Zakon o spremembah in dopolnitvah Zakona o prostovoljstvu
– ZProst-A (Uradni list RS, št. 82/15) vsebuje naslednji prehodni in
končno določbo:
»PREHODNI IN KONČNA DOLOČBA
24. člen
(1) Vlada Republike Slovenije uskladi Uredbo o nagradi in
priznanjih za prostovoljstvo (Uradni list RS, št. 62/11) s tem zakonom v
štirih mesecih od njegove uveljavitve.
(2) Ministrstvo, pristojno za prostovoljstvo, uskladi Pravilnik
o področjih prostovoljskega dela in vpisniku (Uradni list RS, št. 48/11 in
60/11 – popr.) s tem zakonom v štirih mesecih od njegove uveljavitve.
25. člen
(1) Pristojna organizacija začne izvajati vpise v elektronski
vpisnik iz prvega odstavka 38. člena zakona za pravne osebe, v katerih se
prostovoljsko delo opravlja skladno z drugim odstavkom 7. člena zakona, v
roku enega leta od uskladitve predpisa iz drugega odstavka prejšnjega člena.
(2) Pristojna organizacija prilagodi informacijske rešitve za
poročanje o prostovoljskem delu do 31. 12. 2016.
(3) Ne glede na peti odstavek 38. člena zakona se morajo
pravne osebe, v katerih se prostovoljsko delo izvaja skladno z drugim odstavkom
7. člena zakona, vpisati v vpisnik v koledarskem letu, ki sledi letu uskladitve
predpisa iz drugega odstavka prejšnjega člena.
26. člen
Ta zakon začne veljati petnajsti dan po objavi v Uradnem
listu Republike Slovenije.«.