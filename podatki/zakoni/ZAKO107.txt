1. člen
Obsojencem, ki so bili pravnomočno obsojeni
na kazen zapora pred sodiščem Republike Slovenije po KZ SR Slovenije ali jim je
sodišče Republike Slovenije izreklo enotno kazen zapora po KZ SR Slovenije in
KZ SFRJ ali po KZ SR Slovenije in KZ drugih republik in pokrajin, pa do dneva
uveljavitve tega zakona kazni zapora še niso prestali, se izrečena kazen zapora
zniža za eno četrtino (v nadaljnjem besedilu: amnestija).
Amnestija ne velja za obsojence, ki so bili
obsojeni za kazniva dejanja po členih 46, 52/II, 53/III, 100, 101, 102, 103,
104, 168 in 180 KZ SR Slovenije.
Obsojencem, ki so starejši od šestdeset let
ali mlajši od enaindvajset let, se enotno izrečena kazen zapora zniža za eno
četrtino ne glede na kaznivo dejanje, za katerega so bili obsojeni.
Obsojencem iz prvega odstavka tega člena,
ki so bili že obsojeni na kazen zapora za istovrstna kazniva dejanja (specialni
povratniki) in so to kazen prestajali v kazenskem zavodu, ta kazen pa še ni bila
izbrisana, se izrečena kazen zniža za eno petino.
2. člen
Postopek o amnestiji po tem zakonu, razen v
primerih iz 3. točke prvega odstavka 401. člena zakona o kazenskem postopku, za
obsojence, ki so na prestajanju kazni zapora ali na pogojnem odpustu, uvede
kazenski poboljševalni zavod, v katerem obsojenci prestajajo kazen zapora
oziroma iz katerega so bili pogojno odpuščeni, po uradni dolžnosti ali na
zahtevo pristojnega javnega tožilca, obsojenca ali osebe, ki lahko v korist
obdolženca vloži pritožbo (360. člen zakona o kazenskem postopku).
Postopek po prvem odstavku tega člena za
pravnomočno obsojene, ki kazni zapora še niso nastopili, uvede sodišče, ki je
izdalo sodbo na prvi stopnji, po uradni dolžnosti ali na zahtevo javnega
tožilca, obsojenca ali osebe, ki lahko v korist obdolženca vloži pritožbo (360.
člen zakona o kazenskem postopku).
Odločbo o amnestiji ali odločbo, s katero
se ugotovi, da niso izpolnjeni pogoji za amnestijo, izda kazenski poboljševalni
zavod, v katerem obsojenec prestaja ali je prestajal kazen zapora, oziroma
sodišče iz drugega odstavka tega člena.
Zoper odločbo iz tretjega odstavka tega
člena lahko javni tožilec in osebe iz prvega in drugega odstavka tega člena
vložijo pritožbo v roku treh dni od dneva vročitve pisne odločbe. Pritožba
zoper odločbo o amnestiji ne zadrži izvršitve odločbe.
O pritožbi zoper odločbo kazenskega
poboljševalnega zavoda iz tretjega odstavka tega člena odloča republiški
upravni organ, pristojen za pravosodje tiste republike ali pokrajine, v čigar
sestavi je kazenski poboljševalni zavod, ki je odločbo izdal; o pritožbi zoper
odločbo sodišča, ki je izdalo odločbo na prvi stopnji, pa pristojno višje
sodišče. Pristojni upravni organ oziroma pristojno sodišče odloči o pritožbi v
roku treh dni.
Če je obsojenec na podlagi tega zakona
kazen zapora v celoti prestal, odredi kazenski poboljševalni zavod, da se
obsojenca takoj odpusti s prestajanja kazni.
3. člen
V postopku za izvedbo tega zakona se
uporabljajo določbe zakona o izvrševanju kazenskih sankcij.
4. člen
Ta zakon začne veljati naslednji dan po
objavi v Uradnem listu Republike Slovenije.
Št. 713-04/90-1
Ljubljana, dne 27. septembra 1990.
Skupščina Republike Slovenije
Predsednik
dr. France Bučar l. r.