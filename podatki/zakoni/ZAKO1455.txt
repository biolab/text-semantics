I. SPLOŠNE DOLOČBE
1. člen
(namen zakona)
S tem zakonom se ureja način uresničevanja
ustavne pravice do mirnega zbiranja in javnih zborovanj na javnih shodih in
javnih prireditvah.
2. člen
(pravica do zbiranja in zborovanja)
Vsakdo ima pravico organizirati javne shode
in javne prireditve in se jih udeleževati.
Nikomur ni dopustno preprečevati udeležbe
na javnem shodu ali javni prireditvi, razen v primerih, ki jih določa ta zakon.
3. člen
(črtan)
4. člen
(pomen izrazov)
Posamezni izrazi, uporabljeni v tem zakonu,
imajo naslednji pomen:
1.    
javni shod (v nadaljnjem besedilu: shod) je
vsako organizirano zbiranje oseb zaradi izražanja mnenj in stališč o vprašanjih
javnega ali skupnega pomena na prostem ali v zaprtem prostoru, kjer je dostop
dovoljen vsakomur;
2.    
javna prireditev (v nadaljnjem besedilu:
prireditev) je vsako organizirano zbiranje oseb zaradi izvajanja kulturne,
športne, zabavne, izobraževalne, verske ali druge aktivnosti tako, da je
udeležba brezpogojno ali pod določenimi pogoji dovoljena vsakomur;
3.    
organiziran shod oziroma prireditev je shod
oziroma prireditev, pri kateri organizator razglaša (javno oglašuje) oziroma
poziva k udeležbi z javno objavo oziroma z vabili, posredovanimi tistim, ki naj
se shoda oziroma prireditve udeležijo;
4.    
neorganiziran shod je nenačrtovano zbiranje
ljudi brez organizatorja zaradi izražanja mnenj in stališč o vprašanjih javnega
ali skupnega pomena na prostem ali v zaprtem prostoru, kjer je dostop dovoljen
vsakomur;
5.    
za druge žalne slovesnosti se šteje zbiranje
ljudi na prostoru oziroma območju, ki ga obeležuje grob, kapelica, spomenik ali
kakršno koli drugo spominsko znamenje ali obeležje, ali na območju vojnega
grobišča, zaradi izražanja sožalja, spoštovanja do umrlih in drugih izražanj
žalne narave;
6.    
spontan ulični nastop je neorganiziran in
brezplačen nastop pouličnih umetnic oziroma umetnikov ali artistk oziroma
artistov;
7.    
organizatorka oziroma organizator shoda oziroma
prireditve (v nadaljnjem besedilu: organizator) je fizična ali pravna oseba, za
račun katere se izvede shod oziroma prireditev, in vsak, ki se javno razglaša
za organizatorja ali kot organizator nastopa pred državnim organom;
8.    
vodja shoda oziroma prireditve (v nadaljnjem
besedilu: vodja) je oseba, ki vodi shod oziroma prireditev;
9.    
rediteljica oziroma reditelj na shodu oziroma
prireditvi (v nadaljnjem besedilu: reditelj) je oseba, ki jo organizator določi,
da skrbi za red na shodu oziroma prireditvi;
10. 
vodja rediteljev je reditelj, ki vodi in
organizira delo rediteljev;
11. 
rediteljska služba je zadostno število
rediteljev z vodjo rediteljev;
12. 
udeleženka oziroma udeleženec shoda oziroma
prireditve (v nadaljnjem besedilu: udeleženec) je oseba, ki se na poziv
organizatorja udeležuje shoda oziroma prireditve in oseba, ki na prireditvenem
prostoru prisostvuje izvajanju programa shoda oziroma prireditve;
13. 
prireditveni prostor je prostor, potreben za
izvedbo shoda oziroma prireditve, na katerem vzdržuje red organizator;
13.a  prireditvena proga je cestišče ali
del cestišča, po katerem se udeleženci prireditve vozijo, tečejo ali kako
drugače premikajo;
13.b  kot uporaba odprtega ognja se šteje
kurjenje in sežiganje predmetov na urejenih priložnostnih kuriščih, uporaba
bakel, sveč in podobnih izdelkov ali drugih gorljivih predmetov in snovi, pri
katerih ogenj
ni zavarovan;
14. 
v čas trajanja shoda oziroma prireditve se
šteje čas od začetka zbiranja udeležencev do njihovega razhoda;
15. 
nevarni predmeti so predmeti, s katerimi se
lahko prizadenejo hude telesne poškodbe ali hudo okvari zdravje;
16. 
mednarodne športne prireditve so velike
mednarodne športne prireditve, kot jih določa zakon, ki ureja področje
športa, mednarodna klubska tekmovanja in nastopi reprezentanc, ki se izvajajo
pod okriljem mednarodnih ali nacionalnih panožnih športnih zvez in druge
športne prireditve v kolektivnih športnih panogah, na katerih sodeluje tuj
klub, ki je v prvi državni ligi države, iz katere prihaja;
17. 
predmeti, zaradi katerih je lahko ogroženo
življenje ali zdravje ljudi oziroma premoženje so ognjemetni izdelki kategorij
3 in 4 in pirotehnični izdelki kategorij P2 in T2, ki jih po zakonu, ki ureja
eksplozive in pirotehnične izdelke, lahko kupuje, poseduje ali uporablja samo
pravna oseba
in podjetnik, ki ima dovoljenje za promet s pirotehničnimi izdelki, orožje, kot
ga opredeljuje zakon, ki ureja pravice in dolžnosti posameznikov, pravnih oseb
in samostojnih podjetnikov posameznikov v zvezi z orožjem, razen orožja,
uporabljenega kot gledališki rekvizit, ter vsi drugih predmeti, ki jih
organizator uporablja pri izvedbi programa prireditve oziroma jih v okviru
izvajanja programa prireditve uporabljajo udeleženci, če je zaradi njihove
uporabe lahko ogroženo življenje ali zdravje udeležencev ali tudi drugih ljudi
oziroma premoženje;
18. 
naprave, zaradi katerih je lahko ogroženo
življenje ali zdravje ljudi oziroma premoženje so vozila (vsa prevozna
sredstva, namenjena vožnji po cesti, razen posebnih prevoznih sredstev –
otroških prevoznih sredstev, bolniških vozičkov ter športnih pripomočkov in
naprav, ki omogočajo gibanje, hitrejše od hoje pešca in motorne sani),
zrakoplovi (letala, ultralahka motorna letala, motorni zmaji in druge letalne
naprave z motornim pogonom, tudi letalski modeli, ultralahka jadralna letala,
jadralni zmaji, jadralna padala, baloni), naprave za zabavo (vrtiljaki,
zabaviščni vlaki ipd.) in druge naprave, ki jih pri izvedbi programa prireditve
uporablja organizator, kot so večji začasni objekti (odri posebnih konstrukcij,
tribune, šotori ipd.), stroji, za prireditev posebej izdelane ali prirejene
priprave (posebna dvigala, vlečnice) ali druge naprave, ki obratujejo in lahko
ob normalnem obratovanju oziroma rabi, ali ob prirejeni rabi, ogrozijo življenje
in zdravje udeležencev ali tudi drugih ljudi oziroma premoženje.
Šteje se, da ima oseba ustrezne psihofizične
sposobnosti, če ni očitno pod vplivom alkohola ali drugih psihotropnih
substanc, in je glede na svoje fizične zmožnosti objektivno sposobna opravljati
zaupane naloge.
Šteje se, da gospodarske družbe in
samostojne podjetnice posameznice oziroma samostojni podjetniki posamezniki
oziroma društva in druge organizacije v svojih poslovnih prostorih prireditve
organizirajo kot svojo redno dejavnost, če jih organizirajo vsak dan, vsak
vnaprej določen dan v tednu ali v drugih časovnih razmikih, vendar vsaj 12 dni v
razdobju enega leta.
Za športne prireditve v kolektivnih
športnih panogah se štejejo športna tekmovanja v košarki, nogometu, malem
nogometu, rokometu, odbojki, odbojki na mivki, hokeju na ledu, hokeju in line,
hokeju na travi, vaterpolu, ragbiju in baseballu.
Shod ali prireditev predstavljata izredno
uporabo javne ceste, če je promet na njej oviran zaradi neobičajno velikega
števila udeležencev cestnega prometa, ali takšne uporabe javne ceste, da na
njej udeleženci zavzemajo več prostora, kot je običajno, ali zaradi njihovega ravnanja
v cestnem prometu, ki ni v skladu s cestnoprometnimi predpisi.
5. člen
(izključitev uporabe zakona)
Ta zakon se ne uporablja za:
1.    
javna zbiranja, za katera veljajo posebni
predpisi, v kolikor jih ti predpisi urejajo drugače;
2.    
verske obrede v zgradbah oziroma prostorih, ki
so določeni za opravljanje verske dejavnosti in javnih prostorih, ki
sestavljajo celoto z zemljiščem, na katerem stoji zgradba, določena za
opravljanje verske dejavnosti;
3.    
svečanosti ob rojstvu in poroki, jubileje,
družinske praznike in podobna zbiranja, pogrebne sprevode in druge žalne
slovesnosti ter krajevno običajne verske sprevode in procesije, ki potekajo po
ustaljenih poteh in ne ogrožajo varnosti cestnega prometa;
4.    
kongrese, občne zbore in druge zbore, ki
predstavljajo način dela državnih organov, organov lokalnih skupnosti, političnih
strank, sindikatov, verskih skupnosti, društev oziroma organov upravljanja v
gospodarskih  družbah in drugih organizacijah ali so zborno delo šol in drugih
oblik izobraževanja, če se organizirajo v zaprtih prostorih;
5.    
zbiranja v zvezi z opravljanjem funkcije
poslanke ali poslanca ali občinske svetnice ali svetnika (srečanja z volivci), če
potekajo v zaprtih prostorih;
6.    
spontane ulične nastope.
Določba tretjega odstavka 10. člena,
določba tretje alinee prvega odstavka 14. člena v delu, ki se nanaša na
rediteljsko službo, ter 26. in drugega odstavka 27. člena tega zakona se ne
uporabljajo za državne proslave, ki jih organizira Predsednik Republike
Slovenije, Državni zbor Republike Slovenije ali Vlada Republike Slovenije.
6. člen
(omejitve)
Prepovedano je organizirati shode oziroma
prireditve z namenom, da bi se na njih izvrševala kazniva dejanja oziroma
pozivalo k izvrševanju kaznivih dejanj, ali z namenom povzročanja nasilja,
motenja javnega reda oziroma oviranja javnega prometa.
Prepovedano je organizirati shode oziroma
prireditve na prostem v neposredni bližini objektov, ki se varujejo po posebnih
predpisih, če bi shod oziroma prireditev lahko ovirala varovanje teh objektov.
Pristojni organ prepove shod oziroma
prireditev tudi v primerih, ko organizator ni izkazal zadostnih ukrepov za
zagotovitev reda, varnosti življenja in zdravja udeležencev in drugih oseb,
varnosti premoženja, varnosti javnega prometa, varstva okolja, brezhibnosti
naprav ali varne uporabe predmetov, zaradi katerih je lahko ogroženo življenje,
zdravje ali premoženje ljudi, če je uporaba prireditvenega prostora z odločbo
državnega organa prepovedana ali če ministrica oziroma minister, pristojen za
zdravstvo, v mejah z zakonom določenih pooblastil, prepove zbiranje ljudi na
določenih javnih mestih.
7. člen
(prijava)
Prijave shodov oziroma prireditev po tem
zakonu sprejema policijska postaja, oziroma policijski oddelek ali policijska
pisarna, na območju katere se organizira shod oziroma prireditev (v nadaljnjem
besedilu: pristojna policijska postaja).
8. člen
(dovoljenje)
Za odločanje na prvi stopnji je po tem
zakonu pristojna upravna enota, na območju katere se organizira shod oziroma
prireditev (v nadaljnjem besedilu: pristojni organ).
Na drugi stopnji odloča ministrstvo,
pristojno za notranje zadeve.
II. ORGANIZIRANJE SHODOV IN PRIREDITEV
9. člen
(splošni ukrepi)
Vlada Republike Slovenije na predlog
ministrice oziroma ministra, pristojnega za okolje, določi način uporabe zvočnih
in drugih naprav, ki na shodih oziroma prireditvah povzročajo hrup, tako da ne
povzročajo čezmernega obremenjevanja okolja.
Vlada Republike Slovenije na predlog
ministrice oziroma ministra, pristojnega za šport, določi splošne ukrepe, ki
jih morajo lastnice ali lastniki oziroma upravljavke ali upravljavci športnih
objektov in organizatorji športnih prireditev v teh objektih izvajati za
zagotovitev reda, varnosti udeležencev in drugih oseb ter premoženja na
prireditvah.
10. člen
(splošne dolžnosti organizatorja)
Organizator mora shod oziroma prireditev
organizirati tako, da bo poskrbljeno za red, da ne bosta ogrožena življenje in
zdravje udeležencev ali drugih oseb oziroma premoženje, da ne bo ogrožen javni
promet in da ne bo nedopustno obremenjeno okolje.
Organizator mora določiti vodjo. Vodja je
lahko oseba, ki je stara najmanj 18 let in ima ustrezne psihofizične
sposobnosti za opravljanje nalog vodje.
Glede na značaj shoda oziroma prireditve in
pričakovano število udeležencev mora organizator za zagotavljanje reda na
prireditvenem prostoru zagotoviti rediteljsko službo.
Če je organizatorju športne prireditve v
kolektivni športni panogi z dovoljenjem iz 16. člena tega zakona naloženo, da
mora zaradi posebno velikega tveganja, da bi na prireditvi prišlo do ogrožanja
reda, varnosti življenja in zdravja udeležencev in drugih oseb, od udeležencev
prireditve ob nakupu vstopnic pridobiti osebne podatke (personalizacija
vstopnic), lahko zbira le podatke o osebnem imenu, državljanstvu in stalnem ali
začasnem prebivališču, in to le od posameznikov, na katere se ti podatki
nanašajo. Osebne podatke lahko zbira in obdeluje le skladno s predpisi, ki
urejajo varstvo osebnih podatkov, in jih lahko posreduje le policiji za
izvrševanje nalog, ki jih ima ta po določbah tega zakona in obvezujočih
mednarodnih pogodbah, ki določajo ukrepe za preprečevanje nasilja na športnih
prireditvah. Organizator je dolžan zbrane osebne podatke hraniti največ tri
mesece od prireditve, nato pa uničiti.
Na način in pod pogoji iz prejšnjega
odstavka je organizator dolžan ravnati tudi z osebnimi podatki, ki so bili
pridobljeni z videonadzorom shoda ali prireditve.
Če se na shodu oziroma prireditvi
opravljajo dejavnosti, ki jih urejajo drugi predpisi, morajo biti izpolnjeni
tudi pogoji, ki jih za opravljanje dejavnosti določajo ti predpisi.
11. člen
(dolžnost prijave)
Organizator shoda mora shod prijaviti
najmanj tri dni pred dnevom shoda, organizator prireditve pa najmanj pet dni
pred dnevom prireditve.
Če organizator v določenem časovnem
razdobju, ki ne sme biti daljše od šest mesecev, na istem kraju organizira
istovrstne prireditve, katere je po tem zakonu potrebno prijaviti, lahko
prijavo poda za vse prireditve v tem obdobju hkrati.
12. člen
(prireditve, za katere ni potrebna
prijava)
Če ta zakon ne določa drugače, ni potrebno
prijaviti prireditev, ki jih organizirajo:
1.    
gospodarske družbe in samostojne podjetnice
posameznice oziroma samostojni podjetniki posamezniki kot svojo redno dejavnost
v svojih poslovnih prostorih;
2.    
državni organi, lokalne skupnosti, politične
stranke, sindikati, verske skupnosti, društva ter druge organizacije v zvezi z
opravljanjem svoje dejavnosti, določene s predpisom, statutom ali pravili, v
svojih poslovnih prostorih, ki so namenjeni za opravljanje te dejavnosti;
3.    
študentke oziroma študenti, dijakinje oziroma
dijaki, učenke oziroma učenci, v mejah hišnega reda v šolskih prostorih.
Organizator prireditve iz prejšnjega
odstavka je dolžan zagotoviti vse ukrepe za vzdrževanje reda na prireditvi, kot
jih določata druga in tretja alinea prvega odstavka 25. člena in 27. člen tega
zakona.
12.a člen
(prireditve, na katerih je obvezno
vzdrževanje reda z varnostniki)
Če organizator iz 1. točke prvega odstavka oziroma društvo
ali druga organizacija
iz 2. točke prvega odstavka
prejšnjega člena prireditve organizira
kot svojo redno dejavnost s tem, da nudi mehansko ali živo glasbo za ples oziroma družabni
program, mora na prireditvah zagotoviti vzdrževanje reda z varnostniki v skladu
s predpisi, ki urejajo zasebno varovanje, če:
-      
prireditve organizira v okviru dejavnosti gostinskega obrata (obratovanje
diskotek ali nočnih klubov s ponudbo alkoholnih pijač),
-      
prireditve organizira v okviru drugih dejavnosti za prosti čas (obratovanje
diskotek ali nočnih klubov brez strežbe pijač) ali
-      
prireditve organizira po 23. uri.
Vzdrževanje reda mora v skladu s predpisi,
ki urejajo zasebno varovanje, zagotoviti tudi organizator, ki opravlja gostinsko dejavnost, če v
svojih poslovnih prostorih občasno
organizira
javno prireditev s tem, da nudi živo ali mehansko glasbo za ples ali družabni
program.
Organizator iz prvega in drugega odstavka tega člena mora določiti osebo, ki ima odgovornosti
vodje prireditve.
13. člen
(shodi in prireditve, za katere je
potrebno dovoljenje)
Ne glede na določbe 11. in 12. člena tega zakona je
dovoljenje potrebno:
1.    
za shod ali prireditev na javni cesti, če
predstavljata izredno uporabo ceste;
2.    
za mednarodno športno prireditev in člansko
tekmovanje v kolektivnih športih, če na njem sodeluje vsaj en klub prve državne
lige;
3.    
za prireditev, na kateri se uporablja odprt ogenj oziroma predmeti
ali naprave, zaradi katerih je lahko ogroženo življenje ali zdravje ljudi ali
premoženje;
4.    
za prireditev, na kateri se pričakuje več kot
3000 udeležencev.
Dovoljenje za prireditve iz 3. točke
prejšnjega odstavka
ni potrebno, če je organizator
gospodarska družba ali samostojna podjetnica posameznica oziroma
samostojni podjetnik posameznik, ki v okviru opravljanja svoje redne dejavnosti obratuje z
napravami za zabavo v svojih poslovnih prostorih.
Vlogo za izdajo dovoljenja mora organizator
vložiti pri pristojnem organu
najmanj sedem dni pred dnevom shoda oziroma deset dni pred dnevom
prireditve.
14. člen
(vloga)
V prijavi shoda oziroma prireditve in v
vlogi, s katero se zaprosi za dovoljenje, je potrebno navesti:
-      
podatke o organizatorju shoda oziroma
prireditve (osebno ime, EMŠO oziroma datum rojstva in spol, če mu EMŠO ni določen,
državljanstvo, naslov stalnega ali začasnega prebivališča, oziroma firmo,
sedež, matično številko in osebno ime zastopnice oziroma zastopnika);
-      
kraj, čas in trajanje shoda oziroma prireditve,
program shoda oziroma prireditve in predvideno število udeležencev, če je za
prireditveni prostor določena zgornja meja zmogljivosti, pa tudi podatek o
največji dovoljeni zmogljivosti prireditvenega prostora po predpisih, ki
urejajo graditev objektov ter varstvo pred požarom;
-      
osebne podatke vodje ter vodje rediteljev (osebno
ime, EMŠO oziroma datum rojstva in spol, če mu EMŠO ni določen, državljanstvo,
naslov stalnega ali začasnega prebivališča); če rediteljsko službo opravlja
subjekt, ki se ukvarja z dejavnostjo varovanja ljudi in premoženja, pa tudi
njegove podatke (firma, sedež, matična številka, osebno ime odgovorne osebe);
-      
osebne podatke pooblaščenke oziroma pooblaščenca
organizatorja za vročitve na sedežu pristojnega organa (osebno ime, naslov
stalnega ali začasnega prebivališča) ter način obveščanja;
-      
način varovanja shoda oziroma prireditve z
navedbo števila rediteljev ter ukrepov za zagotovitev reda, varnosti življenja
in zdravja udeležencev in drugih oseb, varnosti premoženja, da ne bo ogrožen
javni promet in da ne bo nedopustno obremenjeno okolje.
Prijavi mora organizator priložiti soglasje
lastnice ali lastnika oziroma upravljavke ali upravljavca zemljišča oziroma
prostora, na katerem se organizira shod oziroma prireditev in dokazilo, da je o
shodu oziroma prireditvi pisno obvestil lokalno skupnost; če se na shodu
oziroma prireditvi z zvočnimi ali drugimi napravami povzroča čezmeren hrup, pa
tudi dovoljenje organa, pristojnega za izdajo.
Ne glede na določbo prejšnjega odstavka
soglasje lastnice ali lastnika oziroma upravljavke ali upravljavca zemljišča
oziroma prostora ni potrebno, če se organizira shod na javni površini, ki ima
značaj grajenega javnega dobra in je namenjena zbiranju ljudi in njeni prosti
uporabi, izvedba shoda pa ni v nasprotju z njenim namenom. Ta določba velja
samo za javne shode in ne za javne prireditve.
Vlogi, s katero se zaprosi za dovoljenje,
je poleg dokazil iz drugega odstavka potrebno predložiti tudi dokazila o tehnični
brezhibnosti naprav oziroma o varni uporabi predmetov, če se na shodu oziroma
prireditvi uporabljajo naprave ali predmeti, zaradi katerih je lahko ogroženo
življenje ali zdravje ljudi oziroma premoženje; če je zaradi shoda ali
prireditve potrebno prepovedati, preusmeriti ali omejiti javni promet, pa tudi
dovoljenje organa, pristojnega za izdajo tega dovoljenja.
Za prijavo shoda oziroma prireditve se ne
plača upravna taksa.
Podatki iz prvega odstavka tega člena o
organizatorju, shodu oziroma prireditvi ter o vodji so javni. Če se podatki
nanašajo na fizično osebo, je javnosti dostopen le podatek o osebnem imenu.
15. člen
(sprejem prijave)
Pristojna policijska postaja potrdi sprejem
prijave shoda oziroma prireditve. Za sprejem in potrditev sprejema prijave se
ne uporabljajo določbe zakona, ki ureja splošni upravni postopek.
Če je za prijavljeni shod oziroma
prireditev potrebno dovoljenje, policijska postaja prijavo nemudoma pošlje
pristojnemu organu ter o tem obvesti organizatorja.
Pristojni organ prijavo obravnava kot vlogo
za dovoljenje iz 14. člena tega zakona. Šteje se, da je vloga pravočasna, če jo
je pristojna policijska postaja prejela v roku, določenem v 13. členu tega
zakona. Če pristojni organ ugotovi, da dovoljenje ni potrebno, vrne prijavo
policijski postaji in o tem obvesti organizatorja.
16. člen
(postopek za izdajo dovoljenja)
Pristojni organ izda dovoljenje za shod
oziroma prireditev, če je organizator v postopku izkazal, da je predvidel
zadostne ukrepe za zagotovitev reda, varnosti življenja in zdravja udeležencev
in drugih oseb, varnosti premoženja ter da shod oziroma prireditev ne bo
ogrožala javnega prometa in predstavljala nedopustne obremenitve okolja.
V dovoljenju lahko pristojni organ
organizatorju naloži dodatne ukrepe za večjo varnost ljudi in premoženja ter za
vzdrževanje reda.
O izdanem dovoljenju pristojni organ
nemudoma obvesti pristojno policijsko postajo.
16.a člen
(udeleženci postopka za izdajo dovoljenja)
Stranka v postopku izdaje dovoljenja za
shod oziroma prireditev je lahko samo organizator shoda oziroma prireditve.
Postopka iz prejšnjega odstavka se lahko
kot stranski udeleženec udeležuje le tisti, ki to najmanj pet dni pred dnevom
shoda oziroma prireditve zahteva s pisno zahtevo, v kateri mora navesti dejstva
in če je mogoče priložiti tudi dokaze, s katerimi utemeljuje svoj pravni
interes.
Če organ na podlagi zahteve in dokazov
oceni, da zahteva ni utemeljena, izda o tem sklep. Pritožba zoper sklep, s
katerim se položaj stranskega udeleženca ne prizna, ne zadrži izvršitve sklepa.
16.b člen
(ustna obravnava)
Kadar pristojni organ zaradi ugotovitve
dejanskega stanja in razjasnitve bistvenih okoliščin zadeve razpiše ustno
obravnavo in ni časa, da bi tiste, ki jih je treba vabiti, povabil s pisnim
vabilom, lahko vabila na ustno obravnavo brez odlašanja pošlje po elektronski
poti, telefaksu, jih povabi telefonsko ali ustno in o tem naredi uradni zaznamek
v spisu zadeve.
Če se shod ali prireditev organizira pred objekti, ki se
varujejo po posebnih predpisih, mora pristojni organ razpisati ustno obravnavo.
Pristojni organ mora na ustno obravnavo
vabiti tudi policijo.
16.c člen
(vsebina dovoljenja)
Izrek dovoljenja za shod oziroma prireditev
mora poleg sestavin, ki so z zakonom, ki ureja splošni upravni postopek,
predpisane za pisno odločbo, vsebovati tudi:
-      
podatke o organizatorju shoda oziroma
prireditve (osebno ime, naslov stalnega ali začasnega prebivališča, oziroma
firma in sedež),
-      
podatek o kraju, času in trajanju shoda oziroma
prireditve,
-      
program shoda oziroma prireditve,
-      
osebne podatke vodje in vodje rediteljev
(osebno ime in naslov stalnega ali začasnega prebivališča) oziroma firma in
sedež ter osebno ime odgovorne osebe, če rediteljsko službo opravlja subjekt,
ki se ukvarja z dejavnostjo varovanja ljudi in premoženja,
-      
način varovanja shoda oziroma prireditve z
navedbo števila rediteljev oziroma varnostnikov in njihovo razporeditvijo po
prireditvenem prostoru,
-      
ukrepe, ki jih je za zagotovitev reda, varnosti
življenja in zdravja udeležencev in drugih oseb, varnosti premoženja ter da ne
bo ogrožen javni promet, predvidel organizator,
-      
morebitne dodatne ukrepe, ki jih organizatorju
za večjo varnost ljudi in premoženja ter za vzdrževanje reda naloži uradna
oseba,
-      
soglasja pristojnih organov, če tako določa
poseben zakon in so sestavni del dovoljenja za shod oziroma prireditev.
16.č člen
(pritožba zoper dovoljenje)
Pritožba zoper izdano dovoljenje ne zadrži
njegove izvršitve.
17. člen
(skupno dovoljenje)
Dovoljenje za javno prireditev se lahko
izda za več istovrstnih prireditev za čas, ki ga določi pristojni organ. Ta čas
ne more biti daljši od 6 mesecev.
18. člen
(preklic dovoljenja)
Pristojni organ prekliče izdano dovoljenje,
če organizator shoda oziroma prireditve ne izvrši ukrepov, določenih v
dovoljenju, ali če po izdaji odločbe nastopi razlog iz prvega odstavka 6. člena
tega zakona.
Kadar gre za nujne ukrepe v javnem
interesu, pristojni organ o preklicu dovoljenja odloči ustno in določi, da se
odločba takoj izvrši.
19. člen
(predlog za prepoved)
Kadar pristojna policijska postaja oceni,
da je prijavljeni shod oziroma prireditev organizirana z namenom iz prvega
odstavka 6. člena, oziroma obstajajo razlogi iz drugega in tretjega odstavka 6.
člena tega zakona, pristojnemu organu nemudoma predlaga, da shod oziroma
prireditev prepove ter o tem obvesti organizatorja.
20. člen
(prepoved)
Pristojni organ shod oziroma prireditev
prepove, kadar okoliščine kažejo na to, da je organizirana z namenom, določenim
v prvem odstavku 6. člena ter v primerih iz drugega in tretjega odstavka 6. člena
tega zakona.
Če bi bilo potrebno shod prepovedati iz
razlogov motenja javnega reda oziroma ogrožanja javnega prometa, ker čas ali
kraj, določena za shod, nista primerna, pristojni organ pred izdajo odločbe
organizatorja pozove, da določi drug čas ali kraj shoda. Če organizator določi
drug primeren kraj ali čas shoda, pristojni organ postopek za prepoved shoda
ustavi in izda dovoljenje.
21. člen
(roki za odločitev)
Pristojni organ mora organizatorju vročiti
odločbo o prepovedi shoda oziroma prireditve brez odlašanja, najkasneje pa dva
dni pred dnevom shoda oziroma prireditve.
Določba prejšnjega odstavka ne velja, če je
organizator shod oziroma prireditev prijavil kasneje kot pet dni pred dnevom
shoda oziroma prireditve. V tem primeru mora pristojni organ odločbo o
prepovedi vročiti do pričetka shoda oziroma prireditve, oziroma lahko v istem
roku odloči tudi ustno. Če organizator to zahteva, mora pristojni organ izdati
pisno odločbo najkasneje v roku treh dni od dneva podane zahteve. Zahtevo lahko
organizator poda v roku 24 ur od izdaje ustne odločbe.
Če pristojni organ organizatorju odločbe iz
prvega odstavka tega člena ne vroči oziroma ustno ne izreče v predpisanem roku,
se šteje, da je shod oziroma prireditev dovoljena.
Če pristojni organ odločbe iz prejšnjih odstavkov stranki
ne more vročiti ali ne prejme obvestila
o vročitvi oziroma ne more
izreči ustne odločitve
v rokih, določenih v tem členu, se odločba oziroma izrek ustne odločbe objavi na oglasni deski
pristojnega organa
in enotnem državnem portalu e-uprava. Dan objave odločbe oziroma izreka ustne odločbe na oglasni deski in
na enotnem državnem portalu e-uprava se šteje za dan vročitve odločbe, ne glede
na to ali je bila kateri od
strank odločba
vročena na drug način.
Zoper odločbo je dopustna pritožba v roku treh
dni od vročitve odločbe. Pritožba ne zadrži izvršitve odločbe.
O pritožbi zoper odločbo odloči ministrstvo,
pristojno za notranje zadeve, v roku treh dni po dejanskem prejemu pritožbe. V
rok se ne štejejo dnevi, ko organ ne dela.
Če pritožbeni organ izdano odločbo odpravi
po času, določenem za izvedbo shoda ali prireditve, lahko organizator pristojno
policijsko postajo oziroma pristojni organ v roku treh dni po prejemu odločbe
obvesti o spremembi časa shoda oziroma prireditve. Če to stori, se shod oziroma
prireditev lahko izvede.
II.A POSEBNE DOLOČBE ZA PRIREDITVE NA CESTI
21.a člen
(izdaja dovoljenja)
Dovoljenje za prireditev na javni cesti, ki
poteka na območju
dveh ali več upravnih enot, izda upravna enota, na območju katere se bo prireditev pričela.
Upravne enote, na območju
katerih poteka prireditev, si morajo v postopkih izdaje dovoljenja nuditi
medsebojno pravno pomoč.
Za prireditve iz prejšnjega odstavka in za
tekmovalne športne prireditve v kolesarstvu ter avto-moto športu na javni cesti
mora organizator
vlogo za dovoljenje vložiti najmanj 30 dni pred dnevom prireditve.
21.b člen
(tekmovalne športne prireditve)
Tekmovalne športne prireditve na javni
cesti predstavljajo izredno uporabo javne ceste.
Vlogi za izdajo dovoljenja za tekmovalne
športne prireditve v kolesarstvu ter avto-moto športu na javni cesti je treba
poleg prilog iz 14. člena tega zakona
priložiti tudi dovoljenje za zaporo ceste pristojnega upravnega organa za promet
in elaborat zapore ceste ali tipsko shemo začasne prometne ureditve, ki je
podlaga za izdajo dovoljenja za zaporo ceste.
21.c člen
(spremstvo na prireditveni progi)
Organizator prireditve na javni cesti mora zagotoviti, da na prireditveni
progi reditelji in spremljevalno osebje spremljajo udeležence prireditve z vozili, označenimi s
posebnim znakom, ki ga določi organizator
prireditve in ki označuje,
da se izvaja prireditev ter vrsto prireditve.
21.č člen
(vzpostavitev prireditvenega prostora v
prejšnje stanje)
Organizator prireditve na javni cesti mora takoj po končani prireditvi na
javni cesti vzpostaviti prejšnje stanje tako, da odstrani s ceste naprave in predmete, ki
so bili postavljeni za izvedbo prireditve ali v zvezi s prireditvijo, ter očistiti cesto.
III. ZAGOTAVLJANJE REDA NA SHODU OZIROMA NA PRIREDITVI
22. člen
(odgovornost vodje)
Za pravilen potek shoda oziroma prireditve
ter za red je odgovoren vodja.
Vodja skrbi, da poteka shod oziroma
prireditev v skladu z napovedanim programom in da se izvajajo vsi ukrepi,
navedeni v prijavi oziroma v izdanem dovoljenju.
Vodja je dolžan sodelovati s policijo in
upoštevati morebitne predlagane ukrepe policije za zagotovitev reda na shodu
oziroma prireditvi.
Vodja ima pravico shod oziroma prireditev
prekiniti ali zaključiti in tudi pravico odločiti, da se prekinjeni shod
oziroma prireditev nadaljuje, če je bil vzpostavljen red. Vodja ima pravico
izključiti udeležence, ki motijo red. Izrekanje ukrepov mora biti v slovenskem
jeziku, na območju, kjer živita narodni skupnosti, pa tudi v jeziku narodne
skupnosti.
Kdor je izključen, se mora takoj
odstraniti.
23. člen
(prepovedana ravnanja)
Prepovedano je motiti ali ovirati potek
shoda oziroma prireditve.
Nihče se ne sme udeležiti shoda oziroma
prireditve, ki je prepovedana.
Udeleženci na shod oziroma prireditev ne
smejo prinašati orožja, eksplozivnih snovi, pirotehničnih izdelkov ali nevarnih
predmetov oziroma snovi ter motiti reda na shodu oziroma prireditvi.
24. člen
(reditelj)
Reditelj je lahko le državljan Republike
Slovenije, ki je star najmanj 18 let in ima ustrezne psihofizične sposobnosti
za opravljanje nalog reditelja glede na značaj shoda oziroma prireditve.
Reditelj mora biti s posebnim telovnikom
ali trakom ali kako drugače na obleki vidno označen z napisom “reditelj“.
Reditelj ne sme biti oborožen ali
uporabljati drugih prisilnih sredstev.
25. člen
(naloge reditelja)
Reditelj predvsem:
-      
skrbi za red na shodu oziroma prireditvi;
-      
prepreči dostop osebi, ki bi želela na shod
oziroma prireditev prinesti predmete oziroma snovi iz tretjega odstavka 23. člena
tega zakona;
-      
prepreči dostop osebi, ki je vidno pod vplivom
alkohola in je pričakovati, da bo v takšnem stanju kršila red.
Za izvrševanje svojih nalog reditelj
udeležence usmerja, obvešča, opozarja, izreka prepovedi ter s fizično ali
mehansko oviro prepreči dostop na prireditveni prostor. Kadar je za izvrševanje
naloge iz druge alinee prejšnjega odstavka tega člena to nujno potrebno, lahko
reditelj pri vstopu na prireditveni prostor površinsko pregleda osebno prtljago
udeleženca, če udeleženec s tem soglaša.
Če na shodu ali prireditvi rediteljsko
službo zagotavlja subjekt, ki opravlja dejavnost varovanja javnih zbiranj,
lahko varnostniki izvajajo tudi druge ukrepe, ki jih določa zakon, ki ureja
zasebno varovanje, če so za vzdrževanje reda nujni in niso s tem zakonom
prepovedani.
O svojem posredovanju in ukrepih mora
reditelj obveščati vodjo rediteljev, ta pa vodjo.
O izvajanju ukrepa površinskega pregleda
osebne prtljage in drugih nujnih ukrepov za vzdrževanje reda iz tretjega
odstavka tega člena (ugotavljanje istovetnosti udeležencev, površinski pregled
vrhnjih oblačil ali notranjosti vozila pri vstopu, preprečitev vstopa, če
udeleženec ugotavljanje istovetnosti ali pregled odkloni, ter o uporabi
videonadzora) je organizator dolžan udeležence na vhodih ali drugih vidnih
mestih na prireditvenem prostoru ali na vstopnicah z grafičnim ali pisnim
opozorilom predhodno opozoriti.
26. člen
(zaprosilo za pomoč policije)
Kadar reditelji na shodu oziroma prireditvi
ne morejo zagotoviti reda in je pri kršitvi udeleženo večje število oseb ali
kadar je ogrožen javni red, mora vodja zaprositi za pomoč policijo.
Če policija oceni, da je na prireditvi
javni red ali življenje in zdravje udeležencev ogroženo, ker število
udeležencev presega zmogljivost prireditvenega prostora, od vodje zahteva, da
prepreči nadaljnji dostop na prireditveni prostor in zagotovi, da se število
udeležencev zmanjša na število zmogljivosti prireditvenega prostora.
27. člen
(prekinitev shoda oziroma prireditve)
Vodja mora takoj prekiniti shod oziroma
prireditev, če pride na shodu oziroma prireditvi do izvrševanja kaznivih dejanj
oziroma do pozivanja h kaznivim dejanjem, ali če pride do nasilja oziroma do
splošnega nereda, ki ga rediteljska služba ne more odpraviti in je huje kršen
javni red ali ogrožena varnost ljudi ali premoženja oziroma varnost javnega
prometa.
V primerih iz prejšnjega odstavka mora
vodja takoj obvestiti policijo.
IV. PRISTOJNOSTI POLICIJE NA SHODIH IN PRIREDITVAH
28. člen
(dolžnost policije)
Če je shod oziroma prireditev organizirana
v skladu z določbami tega zakona, je policija dolžna zagotoviti, da shod
oziroma prireditev ne bo motena ali ovirana.
Policija občasno nadzira potek shodov in
prireditev.
28.a člen
Red na državnih proslavah iz drugega
odstavka 5. člena tega zakona zagotavlja policija.
29. člen
(vzdrževanje javnega reda)
Policija po uradni dolžnosti vzdržuje javni
red ob sprevodih in demonstracijah, velikih mednarodnih športnih prireditvah
ter ob neorganiziranih shodih.
30. člen
(pomoč policije)
Kadar glede na naravo shoda oziroma
prireditve ali glede na okoliščine, v katerih poteka shod oziroma prireditev,
okoliščine kažejo na to, da bi lahko prišlo do ravnanj iz 26. oziroma 27. člena
tega zakona in obstaja možnost, da bodo potrebni njeni ukrepi, policija v
soglasju z organizatorjem določi potrebno število policistov za pomoč pri
vzdrževanju reda na shodu oziroma prireditvi. V takšnem primeru se vodja
policistov sporazume z vodjo o načinu sodelovanja.
Organizator shoda oziroma prireditve je v
primerih iz prejšnjega odstavka dolžan sodelovati s policijo tudi pri načrtovanju
ukrepov za vzdrževanje reda na shodu oziroma prireditvi.
31. člen
(neprijavljeni shodi oziroma prireditve in
shodi oziroma prireditve, organizirane brez dovoljenja)
Če organizator shoda oziroma prireditve ni
prijavil, ali si zanjo ni pridobil dovoljenja, pa je dovoljenje potrebno,
policija določi potrebno število policistov, ki spremljajo potek shoda oziroma
prireditve.
Vodja je dolžan za vzdrževanje reda
upoštevati navodila in ukrepe policije.
32. člen
(neorganizirani shodi)
Če policija na kraju samem ugotovi, da je
prišlo do neorganiziranega shoda, opozori udeležence, da shod ni organiziran po
določbah tega zakona in da so dolžni upoštevati navodila in ukrepe policije.
V kolikor na shodu pride do ravnanj, zaradi
katerih je potrebno shod razpustiti, ga policija razpusti.
32.a člen
(začasni ukrepi)
Policist, ki pri urejanju prometa ugotovi,
da:
-      
za prireditev na javni cesti ni izdano
dovoljenje, pa njena izvedba predstavlja izredno uporabo ceste;
-      
se ne izvršujejo ukrepi, določeni v dovoljenju
za prireditev na javni cesti, ali
-      
je promet na prireditvi na javni cesti
neprimerno urejen (npr. ureditev prometa ni v skladu z elaboratom zapore ceste oziroma tipsko
shemo začasne prometne ureditve ali ni v skladu z dovoljenjem za zaporo ceste),
lahko na kraju samem odredi začasne
ukrepe za ureditev prometa ali od
vodje zahteva, da začasno prekine nadaljnje izvajanje prireditve na javni
cesti.
Začasni ukrepi iz prejšnjega odstavka veljajo,
dokler policija ne ugotovi, ali so izpolnjeni pogoji iz 33. člena tega zakona za
razpustitev prireditve.
33. člen
(razpustitev shoda oziroma prireditve)
Če je shod oziroma prireditev z odločbo
pristojnega organa prepovedana, policija zahteva, da vodja udeležence pozove,
naj se mirno razidejo.
Policija zahteva, da vodja shod oziroma
prireditev razpusti tudi, če je prišlo do:
-      
uresničevanja namenov, ki so prepovedani po
določbi prvega odstavka 6. člena oziroma do oviranja varovanja objektov iz
drugega odstavka 6. člena tega zakona;
-      
neposrednega ogrožanja življenja in zdravja
udeležencev na prireditvi, ker organizator ni upošteval zahteve policije iz
drugega odstavka 26. člena tega zakona;
-      
ravnanj iz prvega odstavka 27. člena tega
zakona in tudi policija s svojimi ukrepi ne more vzpostaviti javnega reda
oziroma preprečiti ogrožanja varnosti ljudi, premoženja ali javnega prometa;
-      
bistvenega odstopanja od določenega programa
oziroma kraja, časa ali trajanja shoda oziroma prireditve in je zaradi tega
moten javni red.
Če organizator prireditve ni prijavil
oziroma si zanjo ni pridobil dovoljenja iz 13. člena oziroma drugega odstavka
14. člena tega zakona, kadar je dovoljenje potrebno, policija zahteva od vodje,
da prireditev razpusti tudi v primeru, če moti ljudi v naravnem ali bivalnem
okolju ali ovira javni promet.
Če vodja ne upošteva zahteve policije, shod
oziroma prireditev razpusti policija.
34. člen
(dolžnost zapustitve prireditvenega
prostora)
Udeleženci shoda oziroma prireditve ali
neorganiziranega shoda, ki je bil razpuščen, se morajo mirno raziti.
Če se udeleženci ne razidejo, jih policija
razžene.
35. člen
(stroški policije)
Kadar je v primerih, določenih v 30. in 31. členu tega zakona na prireditvi potrebno sodelovanje policije, je organizator dolžan
povrniti vse stroške, ki so v zvezi s tem nastali.
V. NADZOR NAD IZVAJANJEM ZAKONA
36. člen
(nadzor)
Nadzor nad izvajanjem tega zakona izvaja
policija, nad izvrševanjem ukrepov, določenih v drugem odstavku 16. člena tega
zakona, pa tudi pristojni organ. Nad izvajanjem predpisov, ki jih na podlagi 9.
člena tega zakona izda Vlada Republike Slovenije, izvajajo nadzor inšpektorice
ali inšpektorji, pristojni za varstvo okolja oziroma inšpektorice ali
inšpektorji, pristojni za šport, nad posameznimi določbami pa tudi policija, če
ti predpisi tako določajo.
Organizator je dolžan uradnim osebam
pristojnega organa omogočiti dostop na shod oziroma na prireditev.
VI. KAZENSKE DOLOČBE
37. člen
Z globo od 700 do 4.000 eurov se kaznuje za
prekršek:
1.    
organizator, ki izvede shod oziroma prireditev
z namenom, da bi se na njej izvrševala dejanja, ki so s tem zakonom prepovedana
(prvi odstavek 6. člena);
2.    
organizator, ki ne zagotovi vzdrževanja reda na
način, kot to določa 12.a člen tega zakona;
3.    
organizator, ki izvede shod oziroma prireditev,
ki je bila z odločbo pristojnega organa prepovedana (20. člen);
4.    
vodja shoda oziroma prireditve, ki na zahtevo
policije ne razpusti shoda oziroma prireditve (33. člen).
Za prekrške iz prvega odstavka tega člena
se kaznuje organizator pravna oseba z globo od 4.000 do 21.000 eurov, odgovorna
oseba državnega organa, samoupravne lokalne skupnosti ali druge pravne osebe pa
z globo od 500 do 2.500 eurov.
Če je prekrške iz prvega odstavka tega člena
storila posameznica oziroma posameznik v zvezi s samostojnim opravljanjem
dejavnosti, se kaznuje z globo od 2.500 do 12.500 eurov.
O prekršku iz 1. točke prvega odstavka tega
člena odloča pristojno sodišče v rednem sodnem postopku.
37.a člen
Z globo od 600 do 1.500 eurov se kaznuje za
prekršek:
1.    
organizator, če reditelji in spremljevalno osebje ne spremljajo udeležence z
vozili, ki so označena
s posebnim znakom (21.c člen);
2.    
organizator, ki takoj po končani prireditvi na javni cesti ne vzpostavi
prejšnjega stanja (21.č člen).
Za prekrške iz prejšnjega odstavka se
kaznuje organizator
pravna oseba
ali samostojna podjetnica ali podjetnik posameznik z globo od 2.000 do 8.000
eurov, odgovorna
oseba
državnega organa,
samoupravne lokalne skupnosti ali druge pravne osebe pa z globo od 600 do 2.100 eurov.
38. člen
Z globo od 250 do 1.500 eurov se kaznuje za
prekršek:
1.    
organizator, ki izvede shod oziroma prireditev
v nasprotju z določbo drugega odstavka 6. člena tega zakona;
2.    
organizator, ki ne določi vodje ali rediteljske
službe ali za vodjo določi osebo, ki je stara manj kot 18 let ali nima
ustreznih psihofizičnih sposobnosti za opravljanje nalog vodje (10. člen) ali
ne določi osebe,
ki ima odgovornosti
vodje prireditve (tretji odstavek
12.a člena);
3.    
organizator, ki ne zagotovi ukrepov določenih v
drugem odstavku 12. člena tega zakona;
4.    
organizator, ki izvede shod oziroma prireditev,
ne da bi jo poprej prijavil (11. člen) oziroma si za izvedbo pridobil
dovoljenje (13. člen);
5.    
organizator, ki ne zagotovi ukrepov, ki jih je
navedel v prijavi, oziroma so mu bili določeni v dovoljenju (peta alinea prvega
odstavka 14. člena in drugi odstavek 16. člena);
6.    
vodja, ki izvede shod oziroma prireditev v
nasprotju z napovedanim programom shoda oziroma prireditve, ali ne poskrbi, da
se izvajajo vsi ukrepi, navedeni v prijavi ali izdanem dovoljenju oziroma
ukrepi, ki jih predlaga policija (drugi in tretji odstavek 22. člena);
7.    
posameznik, ki moti shod oziroma moti ali ovira
prireditev (prvi odstavek 23. člena),
8.    
organizator, ki kot reditelje uporablja osebe,
ki ne izpolnjujejo pogojev po določbah tega zakona ali ki so oborožene oziroma
uporabljajo druga prisilna sredstva (prvi in tretji odstavek 24. člena) oziroma
o izvajanju ukrepov iz petega odstavka 25. člena tega zakona predhodno ne
obvesti udeležencev;
9.    
vodja, ki v primerih iz prvega odstavka 26.
člena tega zakona ne zaprosi za pomoč policije ali ne zagotovi ukrepov iz
drugega odstavka 26. člena tega zakona;
10. 
vodja, ki ne prekine shoda oziroma prireditve v
primerih iz 27. člena tega zakona, oziroma o prekinitvi ne obvesti policije.
Za prekrške iz prvega odstavka tega člena
se kaznuje organizator - pravna oseba z globo od 500 do 8.000 eurov, odgovorna
oseba državnega organa, samoupravne lokalne skupnosti ali druge pravne osebe pa
z globo od 250 do 420 eurov.
Če je prekrške iz prvega odstavka tega člena
storila posameznica oziroma posameznik v zvezi s samostojnim opravljanjem
dejavnosti, se kaznuje z globo od 420 do 2.100 eurov.
39. člen
Z globo od 150 do 300 eurov se kaznuje za
prekršek:
1.    
organizator, ki krši rok iz prvega odstavka 11.
člena tega zakona, ali prijave shoda oziroma prireditve ne poda v skladu z določbo
14. člena tega zakona;
2.    
organizator, ki ne zagotovi izrekanja ukrepov v
slovenskem jeziku ali v jeziku madžarske ali italijanske narodne skupnosti (četrti
odstavek 22. člena);
3.    
organizator, ki kot reditelje uporablja osebe,
ki niso predpisano označene (drugi odstavek 24. člena);
4.    
posameznik, ki poziva udeležence shoda oziroma
prireditve, ki je razpuščena, naj se ne razidejo (prvi odstavek 34. člena).
Za prekrške iz 1., 2. in 3. točke prvega odstavka tega člena se kaznuje organizator - pravna oseba ali samostojna
podjetnica ali podjetnik posameznik, z globo od 500 do 800 eurov, odgovorna
oseba državnega organa, samoupravne lokalne skupnosti ali druge pravne osebe pa
z globo 150 eurov.
40. člen
Z globo 150 eurov se kaznuje za prekršek:
1.    
posameznik, ki se udeleži shoda oziroma
prireditve, za katero ve, da je prepovedana (drugi odstavek 23. člena);
2.    
posameznik, ki ima na shodu oziroma prireditvi
pri sebi predmete ali snovi, ki jih na shod oziroma prireditev ni dovoljeno
prinašati, ali kdor se s silo ali grožnjo, da bo uporabil silo, upira vodji ali
reditelju, ko ta izvaja s tem zakonom predpisane ukrepe, ali udeleženec shoda
oziroma prireditve, ki kljub opozorilu vodje ali reditelja moti red (tretji
odstavek 23. člena);
3.    
posameznik, ki kljub zahtevi vodje oziroma
policije ne zapusti prireditvenega prostora (peti odstavek 22. člena in prvi
odstavek 34. člena).
Policist lahko predmete iz 2. točke prvega
odstavka tega člena zaseže na kraju prekrška.
40.a člen
Za prekrške iz tega zakona se sme v hitrem
postopku izreči globa tudi v znesku, ki je višji od najnižje predpisane globe,
določene s tem zakonom.

Zakon o javnih zbiranjih – ZJZ (Uradni list
RS, št. 59/02)
vsebuje naslednje prehodne in končne določbe:
»VII. PREHODNE IN KONČNE DOLOČBE
41. člen
(uskladitev
poslovanja)
Gospodarske družbe in samostojni podjetniki
posamezniki, ki v okviru opravljanja svoje registrirane dejavnosti v svojih
poslovnih prostorih organizirajo zabavne prireditve, morajo varovanje teh
prireditev uskladiti z določbo tretjega odstavka 12. člena tega zakona v roku
šest mesecev od uveljavitve tega zakona.
42. člen
(uporaba
nekaterih določb)
Z dnem vstopa Republike Slovenije v
polnopravno članstvo Evropske unije, se za državljanke oziroma državljane in
pravne osebe držav članic Evropske unije preneha uporabljati določba 3. člena tega
zakona, za državljanke oziroma državljane držav članic pa tudi določba prvega
odstavka 24. člena tega zakona v delu, ki se nanaša na pogoj državljanstva
Republike Slovenije.
43. člen
(podzakonski
akti)
Vlada Republike Slovenije izda predpise iz
9. člena tega zakona v enem mesecu po uveljavitvi tega zakona.
Ministrica oziroma minister, pristojen za
upravo, v roku iz prejšnjega odstavka, predpiše obrazec prijave oziroma vloge
za dovoljenje iz prvega odstavka 14. člena tega zakona, način prijave shoda oziroma
prireditve ter obrazec pooblastila uradne osebe pristojnega organa iz prvega
odstavka 36. člena tega zakona.
44. člen
(pristojnost
lokalne skupnosti)
Lokalna skupnost lahko s svojim predpisom
določi območja, na katerih so dopustni spontani ulični nastopi iz 6. točke 5. člena
tega zakona in čas v katerem se lahko izvajajo, ter dopustnost in način uporabe
naprav za ojačanje zvoka.
45. člen
(razveljavitve)
Z dnem, ko začne veljati ta zakon, preneha
veljati zakon o javnih shodih in javnih prireditvah (Uradni list SRS, št.
20/73, 42/86, 5/90 – ZP in 8/90 – ZSDZ ter Uradni list RS, št. 10/91 – ZP,
17/91-I – ZUDE, 4/92 – ZNZ, 13/93 – ZP, 66/93 – ZP in 29/95 – ZPDF), prvi,
tretji in četrti odstavek 12. člena in 13. člen zakona o pravnem položaju
verskih skupnosti v Socialistični republiki Sloveniji (Uradni list SRS, št.
15/76, 42/86 in 5/90 ter Uradni list RS, št. 10/91 – ZP, 22/91, 17/91-I – ZUDE,
13/93 – ZP, 66/93 – ZP in 29/95 – ZPDF) in 18. člen uredbe o hrupu v naravnem
in življenjskem okolju (Uradni list RS, št. 45/95 in 66/96).
Za priglasitve in vloge za izdajo
dovoljenja za shod oziroma prireditev, oziroma za uporabo zvočnih in drugih
naprav, ki povzročajo hrup na shodih oziroma prireditvah, podane do uveljavitve
tega zakona, se uporabljajo določbe zakona o javnih shodih in javnih
prireditvah oziroma 18. člen uredbe o hrupu v naravnem in življenjskem okolju.
Za vloge za izdajo dovoljenja za verski
obred zunaj prostorov, določenih za opravljanje verskih obredov, vložene do
uveljavitve tega zakona, se uporabljajo določbe zakona o pravnem položaju
verskih skupnosti v Socialistični republiki Sloveniji.
46. člen
(uveljavitev
zakona)
Ta zakon začne veljati šest mesecev po
objavi v Uradnem listu Republike Slovenije.«.

Zakon o spremembah in dopolnitvah zakona o javnih
zbiranjih – ZJZ-A (Uradni list RS, št. 60/05)
vsebuje naslednji prehodni in končno določbo:
»15. člen
Z dnem, ko začne veljati ta zakon, preneha
veljati č) 1. točka 21. člena Zakona o pravnem položaju verskih skupnosti v
Socialistični Republiki Sloveniji (Uradni list SRS, št. 15/76, 42/86 in 5/90,
ter Uradni list RS, št. 10/91 – ZP, 22/91, 17/91-I – ZUDE, 13/93 – ZP, 66/93 –
ZP in 29/95 – ZPDF).
16. člen
Vlada Republike Slovenije uskladi predpis
iz drugega odstavka 9. člena zakona z določbami tega zakona v treh mesecih od
njegove uveljavitve.
Minister, pristojen za notranje zadeve,
uskladi predpis iz drugega odstavka 43. člena zakona z določbami tega zakona v
treh mesecih od njegove uveljavitve.
17. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o
dopolnitvah Zakona o javnih zbiranjih – ZJZ-B (Uradni list RS, št. 90/05) vsebuje naslednjo končno določbo:
»3. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
javnih zbiranjih – ZJZ-C (Uradni list RS, št. 85/09)
vsebuje naslednjo končno določbo:
»17. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o dopolnitvi Zakona o javnih zbiranjih –
ZJZ-D (Uradni list RS, št. 59/10)
vsebuje naslednjo končno določbo:
»2. člen
Ta zakon začne veljati osmi dan po objavi v
Uradnem listu Republike Slovenije.«.

Zakon o spremembah in dopolnitvah Zakona o
javnih zbiranjih – ZJZ-E (Uradni
list RS, št. 39/11)
vsebuje naslednjo prehodno in končno določbo:
»PREHODNA IN KONČNA DOLOČBA
11. člen
Z dnem uveljavitve tega zakona prenehajo
veljati določbe od
215. do 221. člena Zakona
o varnosti
cestnega prometa (Uradni list RS, št. 56/08 – uradno prečiščeno besedilo, 57/08
– ZLDUVCP, 58/09, 36/10, 106/10 – ZMV in 109/10 – ZPrCP, ZVoz, ZCes-1).
12. člen
Ta zakon začne veljati petnajsti dan po objavi v Uradnem
listu Republike Slovenije.«.