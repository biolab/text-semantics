I. TEMELJNE DOLOČBE
1. člen
S tem zakonom se ureja sistem prirejanja
iger na srečo na način, da igre na srečo potekajo v urejenem in nadzorovanem
okolju, da se preprečijo pranje denarja, goljufije in druga kazniva dejanja ali
ravnanja v nasprotju z javnim redom, da se zaščitijo mladoletniki in druge
občutljive osebe pred škodljivimi vplivi čezmernega igranja iger na srečo ter
da se varujejo udeleženci iger na srečo.
2. člen
Igre na srečo po tem zakonu so igre, pri
katerih imajo udeleženci za plačilo določenega zneska enake možnosti zadeti
dobitke, izid igre pa je izključno ali pretežno odvisen od naključja ali
kakšnega negotovega dogodka.
3. člen
Prirejanje iger na srečo je izključna
pravica Republike Slovenije, razen če s tem zakonom ni drugače določeno.
Igre na srečo se lahko prirejajo le na
podlagi dovoljenja oziroma koncesije pristojnega organa.
O dodelitvi koncesije za prirejanje iger na
srečo in njenem podaljšanju, izdaji dovoljenj in soglasij ter o zadevah iz 53.,
81. člena in petega odstavka 92. člena tega zakona odločata Vlada Republike
Slovenije (v nadaljnjem besedilu: vlada) in minister, pristojen za finance, po
prostem preudarku, pri čemer upoštevata zlasti:
1.     
zasičenost ponudbe iger na srečo v državi
oziroma lokalni skupnosti;
2.     
zagotavljanje usklajenega, optimalnega in
trajnostnega razvoja dejavnosti;
3.     
vpliv na socialno, kulturno in naravno okolje
ter posameznika;
4.     
obseg prirejanja iger na srečo z vidika
dopolnjevanja turistične ponudbe;
5.     
izkušnje in priporočila za prirejanje iger na
srečo;
6.     
dejavnost, dosedanje ravnanje in finančna
boniteta pravne osebe oziroma z njo povezanih oseb;
7.     
izpolnjevanje davčnih, koncesijskih in drugih
javnofinančnih obveznosti, ki jih imajo pravne osebe in njeni lastniki;
8.     
strateške razvojne dokumente za prirejanje iger
na srečo;
9.     
druge okoliščine, povezane z odločanjem o
zadevi.
Povezane osebe po tem zakonu so osebe, ki
se štejejo za povezane osebe po zakonu, ki ureja gospodarske družbe.
Na območju Republike Slovenije lahko trajno
prirejata klasične igre na srečo največ dva prireditelja, vlada pa lahko dodeli
največ 15 koncesij za prirejanje posebnih iger na srečo v igralnicah in 45
koncesij za prirejanje posebnih iger na srečo v igralnih salonih.
Ministrstvo, pristojno za finance,
spremlja, zbira, preverja in analizira podatke, potrebne za dodelitev in
podaljšanje koncesij ter sklenitev koncesijskih pogodb oziroma izdajo
dovoljenj, in vodi registre koncesionarjev, prirediteljev klasičnih iger na
srečo ter igralnic in igralnih salonov.
3.a člen
Igre na srečo po internetu oziroma drugih
telekomunikacijskih sredstvih (v nadaljnjem besedilu: spletne igre na srečo)
lahko prirejajo le gospodarske družbe, ki imajo koncesijo za trajno prirejanje
klasičnih iger na srečo ali koncesijo za prirejanje posebnih iger na srečo v
igralnicah, in sicer le tisto spletno igro na srečo, ki se določi v koncesijski
pogodbi, ki jo skleneta koncesionar in minister, pristojen za finance.
Gospodarske družbe iz prejšnjega odstavka
morajo informacijski sistem, na katerem prirejajo spletne igre na srečo,
povezati v informacijski sistem Davčne uprave Republike Slovenije (v nadaljnjem
besedilu: nadzorni organ) in mu zagotoviti bralni dostop do aplikacij, podatkov
in sistemskih zapisov.
Udeležba pri spletnih igrah na srečo je
dovoljena samo osebam, starim najmanj 18 let.
Minister, pristojen za finance, podrobneje
določi pogoje in način prirejanja spletnih iger.
3.b člen
Igre na srečo se lahko izvajajo le z
igralno napravo, ki je skladna s predpisanimi tehničnimi in drugimi zahtevami,
in če je njena skladnost ugotovljena po predpisanem postopku.
Podrobnejše predpise o tehničnih in drugih
zahtevah, ki jim mora ustrezati igralna naprava, o postopku ugotavljanja
skladnosti s predpisanimi zahtevami, o stroških postopka in o drugih vprašanjih
predpiše minister, pristojen za finance.
S predpisi iz prejšnjega odstavka se
določijo tudi zahteve, ki jih morajo izpolnjevati institucije za izdajanje
poročil o preizkusu igralne naprave.
Dovoljenje za uporabo igralne naprave izda
nadzorni organ na podlagi poročila iz prejšnjega odstavka in velja, dokler
igralna naprava izpolnjuje vse predpisane pogoje.
4. člen
Dobitki pri igrah na srečo so lahko v
denarju, blagu, storitvah ali pravicah.
5. člen
Za igre na srečo po tem zakonu se ne štejejo
nagradni razpisi v reklamne namene, ki jih prirejajo gospodarske družbe in
druge pravne osebe ter samostojni podjetniki posamezniki (v nadaljnjem
besedilu: podjetniki).
6. člen
Sprejemanje ali posredovanje vplačil,
oglaševanje ali opravljanje drugih storitev v zvezi s prirejanjem iger na srečo
za osebe, ki nimajo koncesije vlade, je v Republiki Sloveniji prepovedano.
7. člen
Nihče ne sme kakorkoli sprejemati vplačila
in obljubljati dobitek, če to ni v skladu z 2. členom tega zakona.
Organiziranje iger oziroma dejavnosti, pri
katerih udeleženci vplačujejo določene denarne zneske organizatorjem ali drugim
udeležencem, ki so se pred njimi vključili v igro oziroma dejavnost in pričakujejo
plačilo določenih denarnih zneskov od udeležencev, ki naj bi se za njimi vključili
v takšno igro oziroma dejavnost (denarne verige in podobno), je prepovedano.
Uporaba ali namestitev igralnih naprav, na
katerih so nameščene simulacije iger na srečo ali igre, pri katerih se za
vplačilo v posamezno igro in za ugotavljanje nagrade ali dobitka uporablja
plačilna tabela, je dovoljena samo gospodarskim družbam, ki so pridobile
koncesijo za prirejanje iger na srečo.
8. člen
Gospodarske družbe, ki pridobijo koncesijo
za prirejanje iger na srečo, morajo udeležence iger na srečo opozoriti na
tveganja, zlasti na možnost za zasvojenost z igrami na srečo, jim zagotoviti
napotke za odgovorno igranje in informacije o tem, kje lahko dobijo pomoč ob
zasvojenosti.
Gospodarske družbe iz prejšnjega odstavka
morajo s splošnim aktom opredeliti postopke in ukrepe, ki so namenjeni zaščiti
igralca pred zasvojenostjo z igrami na srečo, kar vključuje obveščanje igralca
o posledici čezmernega igranja in usposabljanje zaposlenih glede izvajanja
odgovornega prirejanja iger na srečo.
9. člen
Igralec lahko od gospodarske družbe, ki je
pridobila koncesijo za prirejanje posebnih iger na srečo v igralnici ali
igralnem salonu, s pisno izjavo zahteva, da mu za najmanj šest mesecev in
največ tri leta prepove udeležbo pri igrah na srečo (v nadaljnjem besedilu: samoprepoved).
V obdobju samoprepovedi igralec pisne izjave o samoprepovedi ne more
preklicati. Igralec mora biti opozorjen na posledice samoprepovedi.
Samoprepoved velja na celotnem območju
Republike Slovenije.
Pooblaščena oseba gospodarske družbe iz
prvega odstavka tega člena je ob prevzemu izjave o samoprepovedi dolžna
preveriti identiteto igralca in o tem narediti zaznamek na hrbtni strani
izjave. O dani izjavi o samoprepovedi je dolžna najpozneje naslednji dan
obvestiti nadzorni organ ter mu poslati naslednje podatke o igralcu: osebno
ime, datum rojstva, stalno ali začasno prebivališče, vrsto in številko osebnega
dokumenta, datum začetka ter končanja samoprepovedi.
Nadzorni organ mora pisno izjavo igralca
najpozneje naslednji delovni dan po prejemu poslati vsem gospodarskim družbam
iz prvega odstavka tega člena, ti pa morajo osebi, za katero velja
samoprepoved, prepovedati vstop v igralnico ali igralni salon. Gospodarske
družbe in nadzorni organ smejo podatke o samoprepovedi uporabljati samo za
namene iz tega člena.
Nadzorni organ zaradi preprečevanja
zasvojenosti z igrami na srečo vzpostavi in vodi zbirko podatkov o igralcih, ki
so dali izjavo o samoprepovedi. Podatki iz te zbirke, osebno ime, datum
rojstva, stalno ali začasno prebivališče, vrsta in številka osebnega dokumenta,
datum začetka ter končanja samoprepovedi, se hranijo še eno leto po datumu
končanja samoprepovedi.
Določbe tega člena se smiselno uporabljajo
tudi za spletne igre na srečo.
Pri sklenjenem mednarodnem dogovoru velja
samoprepoved tudi na območju drugih držav.
II. PRIREJANJE KLASIČNIH IGER NA SREČO
1. Splošne določbe o klasičnih igrah na srečo
10. člen
Klasične igre na srečo po tem zakonu so
številčne loterije, loterije s trenutno znanim dobitkom, kviz loterije,
tombole, lota, športne napovedi, športne stave, srečelovi in druge podobne
igre.
11. člen
Udeleženci pri klasičnih igrah na srečo so fizične
osebe, ki so imetniki loterijskih srečk, tombolskih tablic, srečk pri srečelovu,
stavnih listkov ali drugih potrdil o vplačilu denarnega zneska za udeležbo v
igri (v nadaljnjem besedilu: srečke).
12. člen
Prodajalci srečk smejo prodajati srečke le
za tiste klasične igre na srečo, za katere je bilo izdano dovoljenje oziroma
koncesija po določbah tega zakona.
2. Občasno prirejanje klasičnih iger na srečo
a) Prireditelji in izdajanje dovoljenj
13. člen
Klasične igre na srečo smejo občasno
prirejati samo društva in neprofitne humanitarne organizacije, ki imajo sedež
na območju Republike Slovenije (v nadaljnjem besedilu: prireditelji), ki jih
določi vlada, in sicer zaradi pridobivanja sredstev za financiranje dejavnosti,
določenih s splošnimi akti prireditelja.
14. člen
Prireditelj lahko priredi številčno
loterijo, tombolo ali srečelov samo enkrat na leto z enim žrebanjem. Srečke sme
prireditelj prodajati največ 60 dni.
15. člen
Prireditelj, ki organizira športna
tekmovanja, sme v prostorih, v katerih so tekmovanja, enkrat letno prirediti
stave v zvezi s temi tekmovanji.
Ne glede na določbo prejšnjega odstavka sme
prireditelj, ki organizira tekmovanje s kopitarji, prirediti stave v zvezi s
temi tekmovanji, ki se priredijo po določbah zakona, ki ureja živinorejo,
največ 25-krat letno. Prireditelj si mora za prirejanje stav pridobiti soglasje
ministra, pristojnega za kmetijstvo.
Stave se lahko prirejajo le na naslednjih
tekmovanjih kopitarjev:
-       
kasaške dirke,
-       
kasaške dirke pod sedlom,
-       
ravne galopske dirke in
-       
galopske dirke prek ovir.
16. člen
Prireditelj lahko priredi posamezno klasično
igro na srečo le na podlagi dovoljenja, ki ga izda ministrstvo, pristojno za
finance.
17. člen
Predlogu za izdajo dovoljenja mora
prireditelj priložiti izvleček iz splošnega akta, iz katerega je razvidna
dejavnost prireditelja, sklep pristojnega organa prireditelja o prirejanju igre
na srečo z navedbo odgovorne osebe, pravila klasične igre na srečo in finančno
konstrukcijo, iz katere je razvidno minimalno število prodanih srečk, ki še
zagotavlja izplačilo dobitkov.
Zaradi zaščite udeležencev mora prireditelj
izkupiček od prodanih srečk v višini, ki zagotavlja izplačilo dobitkov,
deponirati pri banki in sme s tem zneskom razpolagati samo z dovoljenjem
nadzornega organa iz 107. člena tega zakona.
18. člen
Ministrstvo, pristojno za finance, odloča o
predlogu za prireditev klasične igre na srečo po prostem preudarku.
Pri odločanju po prejšnjem odstavku
upošteva ministrstvo, pristojno za finance, zlasti namen, za katerega se
prireja igra, skupno vrednost izdanih srečk, skupno vrednost dobitkov, način
žrebanja, ceno posamezne srečke, premoženje, s katerim prireditelj zagotavlja
izplačevanje dobitkov in izpolnjevanje drugih obveznosti v zvezi z igrami ter
skladnost pravil igre z določbami tega zakona.
Podrobnejše kriterije iz prejšnjega
odstavka predpiše vlada.
19. člen
Od prihodkov, doseženih s prodajo srečk,
zmanjšanih za izplačane dobitke, mora prireditelj v skladu s posebnim zakonom
vplačati 5%:
-       
prireditelj s področja športa na račun fundacije
za financiranje dejavnosti športnih organizacij,
-       
prireditelj z drugih področij na račun fundacije
za financiranje dejavnosti invalidskih in humanitarnih organizacij.
20. člen
Za prireditev tombole oziroma srečelova, ki
se prireja v okviru kulturnega ali zabavnega programa prireditelja, ni potrebno
dovoljenje iz 16. člena tega zakona, če skupna vrednost srečk ne presega
zneska, ki ga določi ministrstvo, pristojno za finance in če vrednost
posameznih dobitkov ne presega zneska, od katerega se plačuje davek na dobitke
od iger na srečo.
Prireditelj iz prejšnjega odstavka mora
upravni organ, pristojen za notranje zadeve, obvestiti o prireditvi takšne igre
najpozneje osem dni pred prireditvijo.
b) Pravila klasičnih iger na srečo
21. člen
Pravila klasičnih iger na srečo morajo
vsebovati zlasti:
-       
ime in sedež prireditelja,
-       
ime organa prireditelja, ki je sprejel sklep o
prireditvi igre, ter datum in številko ustreznega sklepa,
-       
ime igre na srečo in njen opis,
-       
namen, za katerega bodo porabljena finančna
sredstva, pridobljena z igro,
-       
območje, na katerem se bodo prodajale srečke,
-       
skupno število srečk in ceno posamezne srečke,
-       
opis srečke z navedbo besedila, ki bo natisnjeno
na njej,
-       
vrsto, število in vrednost posameznih dobitkov
ter njihovo skupno vrednost,
-       
navedbo premoženja, s katerim prireditelj
zagotavlja izplačevanje dobitkov in izplačevanje drugih obveznosti v zvezi z
igro,
-       
opis postopka v primeru odpovedi žrebanja,
-       
rok, do katerega se bodo prodajale srečke,
-       
rok in način žrebanja oziroma ugotavljanja
dobitkov,
-       
rok in način objave izida žrebanja dobitkov,
-       
rok za prevzem dobitkov ter način izplačevanja
oziroma ugotavljanja dobitkov.
22. člen
Pravila klasičnih iger na srečo sprejema
organ prireditelja, ki je določen z njegovim splošnim aktom.
Pravila klasičnih iger na srečo potrjuje
nadzorni organ.
Prireditelj mora pravila klasičnih iger na
srečo objaviti na krajevno običajen način in jih udeležencem pri igrah predložiti
na vpogled povsod, kjer se prodajajo srečke.
23. člen
Prireditelj ne sme spreminjati pravil klasičnih
iger na srečo, ko je že začel prodajati srečke.
c) Žrebanje dobitkov
24. člen
Pri klasičnih igrah na srečo, kjer se
dobitki žrebajo, mora biti žrebanje pred komisijo, ki jo na predlog
prireditelja potrdi nadzorni organ, razen v primerih iz 20. člena tega zakona.
Pred začetkom žrebanja mora prireditelj
ugotoviti število prodanih srečk ter neprodane srečke zapečatiti ali uničiti
pred komisijo.
25. člen
Nadzorni organ sme v utemeljenih primerih
na predlog prireditelja dovoliti, da se spremeni kraj žrebanja dobitkov ali da
se odloži dan žrebanja dobitkov, vendar največ za 15 dni.
Prireditelj mora spremembo kraja žrebanja
ali odložitev dneva žrebanja dobitkov objaviti na enak način, kot je bilo
objavljeno obvestilo o prireditvi igre na srečo.
Če se po določbah prejšnjih odstavkov
odloži dan žrebanja dobitkov, sme prireditelj ne glede na določbo 14. člena
tega zakona prodajati srečke do novega dneva žrebanja.
Če je prireditelj klasične igre na srečo že
začel prodajati srečke, sme odpovedati prireditev igre le s soglasjem
nadzornega organa in če vrne prejeti denar. V ta namen mu nadzorni organ dovoli
razpolagati z deponiranimi sredstvi iz 17. člena tega zakona.
26. člen
Žrebanje dobitkov mora biti javno.
O poteku žrebanja sestavi komisija
zapisnik, ki ga podpišejo vsi njeni člani. V zapisniku se navedejo zlasti kraj,
čas in način žrebanja dobitkov, število prodanih srečk, izžrebane številke ali
imena dobitnikov z navedbo dobitkov ter morebitne pripombe udeležencev pri
igri.
Zapisnik o poteku žrebanja pošlje
prireditelj nadzornemu organu najpozneje v sedmih dneh po opravljenem žrebanju.
27. člen
Sporočilo o izidu žrebanja ali ugotavljanja
dobitkov mora prireditelj javno objaviti najpozneje v sedmih dneh od dneva
žrebanja oziroma ugotavljanja dobitkov.
28. člen
Po poteku roka za
izplačilo oziroma izdajo dobitkov komisija ugotovi, kateri dobitki v tem roku
niso bili izplačani oziroma prevzeti in kakšna je njihova vrednost.
Zapisnik o ugotovitvah iz prejšnjega
odstavka pošlje prireditelj nadzornemu organu najpozneje v sedmih dneh po
poteku roka za izplačilo oziroma za izdajo dobitkov.
29. člen
Prireditelj mora v roku 30 dni po poteku
roka iz drugega odstavka prejšnjega člena nadzornemu organu predložiti obračun
prihodkov in odhodkov ter porabo čistega dobička.
3. Trajno prirejanje klasičnih iger na srečo
a) Prireditelji in dajanje koncesije
30. člen
Klasične igre na srečo sme trajno prirejati
kot svojo dejavnost le delniška družba, ki ima sedež na območju Republike
Slovenije, na podlagi posebne koncesije (v nadaljnjem besedilu: prireditelj).
31. člen
Delničarji družbe iz prejšnjega člena so
lahko le pravne osebe.
Delež posamezne pravne osebe in z njo
povezanih oseb v osnovnem kapitalu prireditelja ne sme presegati 20% delnic.
32. člen
Določba prvega odstavka prejšnjega člena ne
velja za delavce, zaposlene in bivše zaposlene pri prireditelju. Ti imajo lahko
v lasti skupaj največ 10% delnic prireditelja.
Delnice prireditelja so navadne in se lahko
glasijo le na ime.
Pravna oseba lahko pridobi ali odsvoji
delnice prireditelja le ob predhodnem soglasju ministra, pristojnega za
finance, v nasprotnem primeru je posel ničen.
Zahtevi za izdajo soglasja iz prejšnjega
odstavka mora pravna oseba, ki želi pridobiti delnice prireditelja, priložiti:
1.     
podatke o pravni osebi, ki vlaga zahtevo za
izdajo soglasja, skupaj z njenim ustanovitvenim aktom;
2.     
izpisek iz sodnega registra oziroma drugega
ustreznega javnega registra, če gre za tujo osebo;
3.     
izpisek delničarjev iz knjige delničarjev, če
je pravna oseba delniška družba;
4.     
revidirano letno poročilo za zadnji dve
poslovni leti;
5.     
dokazilo o izpolnjevanju davčnih in drugih
javnofinančnih obveznosti do države, kjer ima pravna oseba sedež, če gre za
tujo osebo;
6.     
seznam oseb, ki so posredno ali neposredno
povezane s pravno osebo, z opisom načina povezave;
7.     
podroben opis nameravanega pravnega posla;
8.     
natančno obrazložitev razlogov za pridobitev
oziroma odsvojitev delnic;
9.     
podrobno obrazložitev z razvojnimi nameni in
cilji, ki jih ima pravna oseba kot delničar prireditelja;
10.  
oceno vpliva pridobitve delnic na prihodnje
poslovanje prireditelja;
11.  
drugo dokumentacijo, o kateri pravna oseba, ki
želi pridobiti delnice, sodi, da bo na njeni podlagi mogoče oceniti primernost
pravne osebe kot delničarja prireditelja in vpliv pridobitve delnic na
prihodnje poslovanje prireditelja in razvoj dejavnosti prirejanja iger na
srečo.
Minister, pristojen za finance, mora o
vlogi za izdajo soglasja iz tretjega odstavka tega člena odločiti v roku enega
meseca od vložitve popolne vloge in popolne dokumentacije, sicer se šteje, da
je soglasje dano.
33. člen
Najnižji znesek osnovnega kapitala
prireditelja je 100.000 eurov za vsako koncesijo.
34. člen
(črtan)
35. člen
Prireditelj mora imeti nadzorni svet.
Vlada imenuje enega člana nadzornega sveta.
36. člen
O dodelitvi koncesije za trajno prirejanje
klasičnih iger na srečo odloča vlada, koncesijsko pogodbo s prirediteljem pa
sklene minister, pristojen za finance.
37. člen
Vlada mora o vlogi za dodelitev koncesije
odločiti najpozneje v šestih mesecih.
Minister, pristojen za finance, mora
koncesijsko pogodbo skleniti v 45 dneh po dodelitvi koncesije.
38. člen
Koncesija za trajno prirejanje klasičnih
iger na srečo se lahko dodeli prireditelju, ki izpolnjuje predpisane tehnične,
prostorske in kadrovske pogoje, ima premoženje, s katerim se zagotavlja izplačevanje
dobitkov in izpolnjevanje drugih obveznosti v zvezi z igrami in pri katerem bo
prirejanje iger na srečo pretežna dejavnost.
Podrobnejše pogoje iz prejšnjega odstavka
predpiše vlada.
39. člen
S koncesijsko pogodbo se določijo pravice
in obveznosti pogodbenih strank, temeljni elementi za pravila posameznih klasičnih
iger na srečo v skladu z določbami 21. člena tega zakona in druga vprašanja,
pomembna za trajno prirejanje teh iger.
Izpolnjevanje obveznosti prireditelja iz
koncesijske pogodbe nadzira nadzorni organ.
40. člen
Za dodeljeno koncesijo mora prireditelj plačevati
koncesijsko dajatev. Obračunavanje in plačevanje koncesijske dajatve nadzira
davčni organ.
Osnova za obračunavanje in plačevanje
koncesijske dajatve je vrednost vplačil, doseženih s prodajo srečk in
zmanjšanih za izplačane dobitke.
Ne glede na določbo prejšnjega odstavka je
osnova za obračunavanje in plačevanje koncesijske dajatve pri klasični igri na
srečo, ki jo prireditelj prireja v sodelovanju z domačo ali tujimi pravnimi
osebami, ki imajo ustrezno dovoljenje pristojnega organa za prirejanje iger na
srečo, vrednost vplačil, zmanjšana za odstotek predvidenega sklada za dobitke,
ki je določen s pravili te klasične igre na srečo.
Osnova za plačevanje koncesijske dajatve se
ugotavlja mesečno. Od te osnove je prireditelj dolžan obračunati in plačati
koncesijsko dajatev v odstotku, ki ga določi vlada s sklepom o dodelitvi koncesije,
in sicer v petih delovnih dneh po poteku meseca za pretekli mesec.
41. člen
Prireditelj dokončno obračuna koncesijsko
dajatev za preteklo leto na podlagi podatkov o osnovi za plačevanje koncesijske
dajatve na dan 10. marca tekočega leta za preteklo leto.
Če je med letom plačana koncesijska dajatev
nižje, kot je obračunana v dokončnem obračunu, mora prireditelj razliko plačati
najpozneje do 20. marca tekočega leta za preteklo leto. Če je med letom plačana
koncesijska dajatev višja, kot je obračunana v dokončnem obračunu, prireditelj
preveč plačano poračuna pri plačilu naslednje koncesijske dajatve.
Do roka iz prejšnjega odstavka mora
prireditelj dokončni obračun in dokazilo o plačilu razlike predložiti davčnemu
organu.
Od zneska koncesijske dajatve, ki ni bil
plačan v predpisanem roku, se plačajo zamudne obresti po obrestni meri, določeni
v posebnem zakonu.
42. člen
Koncesija za trajno prirejanje klasičnih
iger na srečo se dodeli za največ deset let in se po poteku te dobe lahko
podaljša.
Šest mesecev pred potekom roka iz
prejšnjega odstavka lahko prireditelj zaprosi za podaljšanje koncesije.
Koncesijo se lahko večkrat podaljša,
vsakokrat za pet let.
43. člen
Za posamezno klasično igro na srečo se
lahko dodeli le ena koncesija.
44. člen
Prireditelj lahko odpove koncesijsko
pogodbo z odpovednim rokom enega leta.
Dodeljena koncesija za trajno prirejanje
klasičnih iger na srečo se lahko odvzame, če prireditelj krši določbe
koncesijske pogodbe ali če pri prirejanju posamezne vrste iger na srečo ne
spoštuje sprejetih pravil iger ali če prirejanje iger na srečo ni več pretežna
dejavnost prireditelja.
O odvzemu koncesije odloča vlada.
Na podlagi sklepa vlade o odvzemu koncesije
iz prejšnjega odstavka, koncesijska pogodba preneha veljati.
b) Uporaba sredstev, plačanih za
prirejanje klasičnih iger na srečo
45. člen
Sredstva plačila za dodeljeno koncesijo za
trajno prirejanje klasičnih iger na srečo in sredstva, pridobljena na osnovi
19. člena tega zakona, se uporabljajo za financiranje dejavnosti invalidskih in
humanitarnih organizacij ter za financiranje dejavnosti športnih organizacij.
46. člen
Za financiranje dejavnosti invalidskih in
humanitarnih organizacij se uporablja 80% sredstev, doseženih s plačilom
koncesijskih dajatev za trajno prirejanje številčne loterije, loterije s
trenutno znanim dobitkom in lota, 20% pa za financiranje dejavnosti športnih
organizacij.
Za financiranje dejavnosti športnih
organizacij se uporablja 80% sredstev, doseženih s plačilom koncesijske dajatve
za trajno prirejanje športne napovedi, druge športne stave in kviz loterije,
20% pa za financiranje dejavnosti invalidskih in humanitarnih organizacij.
47. člen
Koncesijska dajatev za trajno prirejanje
klasičnih iger na srečo, ki se uporablja za financiranje invalidskih in
humanitarnih organizacij, se vplačuje na račun Fundacije za financiranje
invalidskih in humanitarnih organizacij v Republiki Sloveniji.
48. člen
Koncesijska dajatev za trajno prirejanje
klasičnih iger na srečo, ki se uporablja za financiranje športnih organizacij,
se vplačuje na račun Fundacije za financiranje športnih organizacij v Republiki
Sloveniji.
49. člen
(črtan)
4. Določanje in izplačevanje dobitkov ter
zastaranje pravice do izplačila dobitkov
50. člen
Skupna vrednost dobitkov pri klasičnih
igrah na srečo mora znašati najmanj 40% od:
-       
vrednosti izdanih srečk pri številčni loteriji,
loteriji s trenutno znanim dobitkom, kviz loteriji, tomboli ali srečelovu,
-       
vrednosti prodanih srečk pri drugih igrah na
srečo.
51. člen
Dobitki se izplačujejo v roku, ki ga določajo
pravila iger na srečo, s tem da ta rok ne sme poteči prej kot v 60 dneh od
dneva objave poročila o izidu žrebanja.
Po preteku roka iz
prejšnjega odstavka zastara pravica do izplačila oziroma izdaje dobitka.
52. člen
Dobitki, ki niso bili izplačani ali
dvignjeni v roku iz prejšnjega člena, pripadejo pri občasnem prirejanju klasičnih
iger na srečo prireditelju za namene, za katere je bila igra prirejena, pri
trajnem prirejanju klasičnih iger na srečo pa se prenesejo v naslednje žrebanje
ali se uporabijo za dobitke pri drugih igrah.
III. PRIREJANJE POSEBNIH IGER NA SREČO
1. Vrste posebnih iger na srečo
53. člen
Posebne igre na srečo po tem zakonu so
igre, ki jih igrajo igralci proti igralnici ali drug proti drugemu na posebnih
igralnih mizah s kroglicami, kockami, kartami, na igralnih panojih ali na
igralnih avtomatih ter stave in druge podobne igre v skladu z mednarodnimi
standardi (v nadaljnjem besedilu: posebne igre na srečo).
Vrste posebnih iger na srečo so:
1.     
igre, ki jih igralci igrajo drug proti drugemu
(chemin de fer, poker);
2.     
igre s kroglico (francoska ruleta, ameriška
ruleta, boulle);
3.     
igre z igralnimi kartami, ki se igrajo proti
igralnici (black jack, punto banco, mini punto, carribean poker, 30/40, red
dog);
4.     
igre s kockami (craps, tai sai);
5.     
igre na igralnih panojih (bingo, keno, big
wheele, toto);
6.     
igre na igralnih avtomatih, ki jih igralci
igrajo proti igralnemu avtomatu;
7.     
stave.
O uvrstitvi novih iger v eno od vrst iz
prejšnjega odstavka odloča minister, pristojen za finance.
Posebne igre na srečo se smejo prirejati le
v igralnicah.
Ne glede na določbo prejšnjega odstavka se
posebne igre na srečo, z izjemo 7. točke drugega odstavka tega člena, ob
pogojih iz 3.a člena tega zakona prirejajo tudi po internetu oziroma drugih
telekomunikacijskih sredstvih.
54. člen
Za igralne avtomate po prejšnjem členu se
štejejo mehanične, elektronske ali podobne naprave, na katerih imajo igralci ob
vplačilu določenega zneska (s kovanci, z žetoni ali z neposrednim vplačilom pri
blagajni oziroma pri igralnem avtomatu) možnost zadeti dobitek.
2. Koncesionar
55. člen
Posebne igre na srečo sme prirejati kot
svojo dejavnost le delniška družba, ki ima sedež na območju Republike
Slovenije, na podlagi koncesije (v nadaljnjem besedilu: koncesionar).
55.a člen
Delničarji koncesionarja so lahko Republika
Slovenija, lokalne skupnosti in pravne osebe, katerih 100% lastnik ali edini
ustanovitelj je Republika Slovenija.
Ne glede na prejšnji odstavek je lahko
delničar koncesionarja tudi gospodarska družba, organizirana v obliki delniške
družbe, ki izpolnjuje naslednje pogoje:
1.     
delež posamezne gospodarske družbe in z njo
povezanih oseb v osnovnem kapitalu koncesionarja ne sme presegati 20% navadnih
delnic;
2.     
delež posamezne fizične osebe v osnovnem
kapitalu gospodarske družbe ne sme presegati 10% delnic, pri čemer skupni delež
fizičnih oseb ne sme presegati 49% delnic;
3.     
gospodarska družba mora izpolnjevati merila za
veliko družbo po predpisih, ki urejajo gospodarske družbe, ali pa mora pretežni
del prihodkov ustvariti iz dejavnosti investicijskih in pokojninskih družb
oziroma skladov, bančništva, zavarovalništva oziroma finančnega posredništva
ali s turistično dejavnostjo.
Gospodarske družbe iz prejšnjega odstavka
lahko skupaj pridobijo največ 49% navadnih delnic koncesionarja.
Določbe 1. in 3. točke drugega odstavka tega člena in prejšnjega odstavka se ne uporabljajo za gospodarske
družbe, ki imajo koncesijo vlade za prirejanje posebnih iger na srečo v
igralnicah.
56. člen
Delnice koncesionarja so navadne, ki se
glasijo na ime, in prednostne, brez glasovalne pravice.
Navadne delnice se smejo pridobiti ali
odsvojiti le ob predhodnem soglasju ministra, pristojnega za finance, v
nasprotnem primeru je posel ničen.
Zahtevi za izdajo soglasja iz prejšnjega
odstavka se mora priložiti dokumentacija iz četrtega odstavka 32. člena tega
zakona.
Minister, pristojen za finance, mora o
vlogi za izdajo soglasja iz drugega odstavka tega člena odločiti v roku enega
meseca od vložitve popolne vloge in popolne dokumentacije, sicer se šteje, da
je soglasje dano.
57. člen
(črtan)
58. člen
Najnižji znesek osnovnega kapitala je
416.000 eurov, če ima koncesionar eno koncesijo.
Za vsako nadaljnjo koncesijo je potrebnih
416.000 eurov dodatnega osnovnega kapitala.
59. člen
Za zagotovitev varnega poslovanja in
izpolnjevanja obveznosti oblikuje koncesionar obvezne varnostne rezerve, ki
morajo znašati najmanj 50% vrednosti osnovnega kapitala iz prejšnjega člena.
Koncesionar izpolnjuje pogoj iz prejšnjega
odstavka, če denarna sredstva in kratkoročne finančne naložbe skupaj v vsakem
trenutku znašajo najmanj 50% vrednosti osnovnega kapitala iz prejšnjega člena.
Varnostne rezerve iz prvega odstavka tega
člena lahko koncesionar oblikuje postopoma v treh letih od začetka poslovanja.
3. Organi koncesionarja
60. člen
(črtan)
61. člen
Koncesionar mora imeti nadzorni svet.
Vlada imenuje enega člana nadzornega sveta
koncesionarja na predlog ministra, pristojnega za finance.
62. člen
Pooblaščena oseba ministrstva, pristojnega
za finance, se lahko udeleži sej nadzornega sveta in skupščine koncesionarja.
4. Dodeljevanje koncesije
63. člen
O dodelitvi koncesije za prirejanje
posebnih iger na srečo odloča vlada, koncesijsko pogodbo z delniško družbo iz
55. člena tega zakona (v nadaljnjem besedilu: delniška družba) pa sklene
minister, pristojen za finance.
Vlada mora o vlogi za dodelitev koncesije
odločiti najkasneje v šestih mesecih.
Minister, pristojen za finance, mora
koncesijsko pogodbo skleniti v 45 dneh po dodelitvi koncesije.
64. člen
Koncesija za prirejanje posebnih iger na
srečo se lahko dodeli delniški družbi, ki je registrirana za opravljanje
dejavnosti posebnih iger na srečo.
65. člen
Koncesija za prirejanje posebnih iger na
srečo se dodeli za največ deset let in se po poteku te dobe lahko podaljša.
Šest mesecev pred potekom roka iz
prejšnjega odstavka lahko koncesionar zaprosi za podaljšanje koncesije.
Koncesija se lahko večkrat podaljša,
vsakokrat za pet let.
66. člen
Koncesije za prirejanje posebnih iger na
srečo ni možno prenašati na druge osebe.
67. člen
Vloga za dodelitev koncesije za prirejanje
posebnih iger na srečo mora vsebovati:
-       
firmo in sedež delniške družbe,
-       
izvleček iz vpisa dejavnosti delniške družbe v
sodni register,
-       
statut delniške družbe,
-       
poslovni načrt delniške družbe najmanj za triletno
obdobje,
-       
podrobne podatke o lastnikih delniške družbe,
njihovih medsebojnih upravljalskih in kapitalskih povezavah,
-       
opis igralnice,
-       
pravila za vsako igro, ki se bo izvajala v
igralnici,
-       
podatke o osebah, ki bodo vodile igralnico in dokaze
o njihovi strokovni usposobljenosti,
-       
pregled potrebnega števila in kvalifikacijske
strukture zaposlenih,
-       
pravilnik o izvajanju internega nadzora v
igralnici,
-       
dokazila o zagotovljenem osnovnem kapitalu,
-       
navedbo vrste in obsega iger ter tloris
igralnice,
-       
interne organizacijske predpise za delovanje
igralnice (pravilniki in navodila),
-       
podatke o vrsti in številu igralnih naprav in
igralnih pripomočkov s podrobnimi podatki za njihovo identifikacijo,
-       
podatke o zagotavljanju servisiranja in
vzdrževanja igralnih naprav.
Z obsegom prirejanja iger na srečo po tem
zakonu je mišljeno število igralnih naprav.
68. člen
Pred dodelitvijo koncesije mora vlada pridobiti
soglasje lokalne skupnosti o opravljanju igralniške dejavnosti na njenem območju
in mnenje sosednjih lokalnih skupnosti.
69. člen
V koncesijski pogodbi je treba navesti:
-       
firmo in sedež koncesionarja,
-       
naslov poslovnega prostora, kjer se prirejajo posebne
igre na srečo,
-       
vrste in obseg posebnih iger na srečo, ki jih
sme prirejati igralnica,
-       
člane uprave koncesionarja,
-       
izvajanje nadzora v igralnici,
-       
trajanje koncesije,
-       
višino koncesijske dajatve,
-       
pravice in obveznosti pogodbenih strank,
-       
datum začetka poslovanja igralnice.
70. člen
Koncesionar sme prirejati le tisto vrsto
posebnih iger na srečo in v takšnem obsegu, kot je to določeno v koncesijski
pogodbi.
71. člen
Koncesionar lahko odpove koncesijsko
pogodbo z odpovednim rokom enega leta.
72. člen
Vlada odvzame dodeljeno koncesijo za
prirejanje posebnih iger na srečo, če ugotovi, da:
-       
je bila koncesija pridobljena z namernim
navajanjem neresničnih podatkov,
-       
koncesionar ni pričel poslovati v roku, določenem
za začetek poslovanja,
-       
je koncesionar prekinil poslovanje za več kot tri
mesece,
-       
koncesionar ne izpolnjuje več pogojev, ki jih
določa ta zakon,
-       
koncesionar krši določbe koncesijske pogodbe,
-       
koncesionar krši sprejeta pravila posebnih iger
na srečo,
-       
koncesionar ne poravnava v roku koncesijske
dajatve,
-       
koncesionar krši določbo 56. člena tega zakona,
-       
koncesionar nadzornemu organu ne omogoči
izvajanje nadzora ali se nadzoru izogiba,
-       
nastopijo dejstva, zaradi katerih koncesija ne
bi bila dodeljena.
Na podlagi sklepa vlade o odvzemu koncesije
iz prejšnjega odstavka koncesijska pogodba preneha veljati.
5. Koncesijska dajatev
73. člen
Za vsako dodeljeno koncesijo mora
koncesionar plačevati koncesijsko dajatev.
74. člen
2,2% koncesijske dajatve je prihodek fundacije
iz 47. člena, 2,2% koncesijske dajatve pa je prihodek fundacije iz 48.
člena tega zakona. Od preostalega dela je 50% prihodek proračuna Republike
Slovenije in se nameni za razvoj in promocijo turizma, 50% pa se nameni
lokalnim skupnostim v zaokroženem turističnem območju in se uporablja za
ureditev prebivalcem prijaznejšega okolja in za turistično infrastrukturo. 
Zaokroženo turistično območje iz prejšnjega
odstavka na podlagi sklepa vlade o dodelitvi koncesije za prirejanje posebnih
iger na srečo v igralnici določi z odločbo minister, pristojen za turizem, in
to tako, da ga poleg lokalne skupnosti, na območju katere je igralnica,
sestavljajo tudi lokalne skupnosti, ki izrazijo interes za vključitev v
zaokroženo turistično območje, in ki izpolnjujejo vsaj dva od naslednjih
kriterijev, upoštevaje tudi njihovo intenzivnost:
1.     
dodatna obremenjenost okolja zaradi izvajanja
igralniške dejavnosti;
2.     
prostorska povezanost in soodvisnost pri rabi
prostora za razvoj turizma in oblikovanje skupne turistične ponudbe;
3.     
skupno investiranje ali vzdrževanje objektov in
naprav turistične infrastrukture (športno-rekreativni, kulturni objekti in
naprave, namenjene pretežno turistom in izletnikom);
4.     
skupne aktivnosti na področju
turistično-informativne in promotivne dejavnosti;
5.     
skupna komunalna infrastruktura, če je ta
izrazito v funkciji turizma.
Posamezna lokalna skupnost se lahko uvrsti
le v eno zaokroženo turistično območje.
Lokalne skupnosti, ki so uvrščene v
posamezno zaokroženo turistično območje, se dogovorijo o višini deležev
koncesijske dajatve, ki jih prejme posamezna lokalna skupnost, s posebno
pogodbo.
75. člen
Osnova za obračun koncesijske dajatve za
vrsto posebnih iger na srečo iz 1. točke drugega odstavka 53. člena tega zakona
je prihodek koncesionarja od te vrste iger. Osnova za obračun koncesijske
dajatve za vsako drugo vrsto iger iz drugega odstavka 53. člena tega zakona pa
so prejeta vplačila za udeležbo v posamezni vrsti iger, zmanjšana za izplačane
dobitke za posamezno vrsto iger.
Osnova za obračun koncesijske dajatve se
ugotavlja vsak mesec, ločeno za vsako vrsto posebnih iger na srečo. Mesečni
obračun je dokončen.
V osnovo za obračun koncesijske dajatve se
ne vštevata vstopnina in napitnina.
Za vrsto
posebnih iger iz 6. točke drugega odstavka 53. člena tega zakona, za vsako
drugo vrsto iger iz drugega odstavka 53. člena tega zakona, ki poteka brez
pomoči človeka, ter za vse vrste posebnih iger iz drugega odstavka 53. člena
tega zakona, ki se prirejajo po internetu oziroma drugih telekomunikacijskih
sredstvih, se koncesijska dajatev obračunava in plačuje po naslednji lestvici:


Mesečna osnova v eurih

Mesečna koncesijska dajatev


nad

 

do

znesek v eurih

+ %

nad


 

–

105.000

–

5

 


105.000

–

230.000

5.250

10

105.000


230.000

–

420.000

17.750

15

230.000


420.000

 

 

46.250

20

420.000


Za vsako drugo
vrsto iger iz drugega odstavka 53. člena tega zakona se koncesijska dajatev
obračunava in plačuje po stopnji 5% od osnove.
Koncesionar mora obračunati in plačati
koncesijsko dajatev do petega dne v mesecu za pretekli mesec.
76. člen
Koncesionar mora v svojih evidencah
zagotoviti podatke o mesečnih osnovah koncesijske dajatve, na podlagi katerih
obračunava in plačuje koncesijsko dajatev. Podatke iz evidence in kopijo
dokazila o vplačilu koncesijske dajatve predloži nadzornemu organu.
Koncesionar mora polletno pošiljati
nadzornemu organu pregled vseh stroškov in investicij.
Koncesionar mora trimesečno poročati
nadzornemu organu o vseh v tem obdobju danih, prejetih ali vrnjenih kreditih
(zbirni pregled). Navesti mora kreditojemalca oziroma kreditodajalca ter
zneske, obrestno mero in druge kreditne pogoje, jamstva, poroštva in druge
prevzeme ali vstope v obveznosti. Podatke iz IV. poglavja tega zakona in iz
prejšnjega odstavka pošilja koncesionar nadzornemu organu na način, v obliki in
v rokih, ki jih predpiše minister, pristojen za finance.
Za pošiljanje podatkov je pristojna in
odgovorna uprava koncesionarja.
77. člen
Koncesionar mora v svojih evidencah
zagotoviti podatke o osnovah, na podlagi katerih izračunava in plačuje
koncesijsko dajatev.
Na podlagi podatkov iz evidence po
prejšnjem odstavku sestavi koncesionar mesečni obračun koncesijske dajatve, ki
ga ob vplačilu priloži pristojnemu davčnemu organu.
Iz obračuna koncesijske dajatve mora biti
razvidno obdobje, za katerega plačuje koncesijsko dajatev, osnova, stopnja in
znesek obračunane koncesijske dajatve.
Od zneska koncesijske dajatve, ki ni bil
plačan v predpisanem roku, se plačajo zamudne obresti po obrestni meri, določeni
v posebnem zakonu.
6. Izvajanje posebnih iger na srečo
78. člen
Igralnica mora biti urejena tako, da so
prostori za igro ter prostori za goste in osebje igralnice prostorsko zaključena
celota.
Koncesionar mora organizirati avdio video
nadzor in recepcijsko službo, tako da je zagotovljen nadzor nad osebami, ki
prihajajo v igralnico (v nadaljnjem besedilu: igralci).
Koncesionar mora voditi posebno evidenco o
igralcih, ki vsebuje osnovne podatke za identifikacijo oseb. V evidenco mora
vpisati vsakega igralca, ki vstopi v igralnico.
Podatki iz evidence iz prejšnjih odstavkov
so poslovna skrivnost in jih sme koncesionar sporočati drugim osebam le, če
zakon tako določa.
79. člen
Za vsako vrsto posebnih iger na srečo mora
imeti koncesionar pravila, ki morajo ustrezati veljavnim poslovnim običajem.
Pravila posebnih iger na srečo morajo biti
sestavljena v slovenščini in še v najmanj dveh tujih jezikih in morajo biti
igralcem v igralnici vselej na razpolago.
Koncesionar mora zagotoviti strokovno
usposabljanje zaposlenih, ki opravljajo naloge izvajanja iger na srečo.
Koncesionar mora predpisati podroben način
izvajanja nadzora z avdio video napravami in drugimi sodobnimi tehničnimi
sredstvi.
Koncesionar mora zagotoviti dnevno vodenje
posebne evidence o ugotovljenih ali opaženih nepravilnostih na igralnih
napravah in pripomočkih ter pri izvajanju in poteku igre.
Ne glede na določbo prejšnjega odstavka
mora koncesionar zagotoviti vodenje mape ločeno za vsako igralno napravo.
80. člen
Koncesionar mora organizirati ustrezen
nadzor nad prirejanjem iger na srečo na igralnih napravah in nadzor nad obračunom
blagajn in trezorja.
80.a člen
Koncesionar mora imeti vzpostavljen
nadzorni informacijski sistem igralnih naprav (v nadaljnjem besedilu: on‑line
nadzor), ki je povezan v informacijski sistem nadzornega organa in nadzornemu
organu zagotavlja neposredni nadzor.
On‑line nadzor mora verodostojno
spremljati, beležiti in shranjevati podatke o igranju in dogajanju na
posameznih igralnih napravah, vključevati blagajniško poslovanje, povezano s
prirejanjem iger na srečo na posameznih igralnih napravah, ter spremljati in
beležiti dogodke, povezane z delovanjem on‑line nadzora.
Podrobnejše predpise o tehničnih in drugih
lastnostih on‑line nadzora, o lastnostih igralnih naprav, ki se vključijo v on‑line
nadzor, o obsegu in načinu vključitve igralnih naprav v on‑line nadzor ter o
obsegu in načinu spremljanja igralnih procesov izda minister, pristojen za
finance.
81. člen
Vplačila in dobitki pri posebnih igrah na
srečo se določajo v domačem denarju ali v tujem denarju, ki ga določi
ministrstvo, pristojno za finance, na predlog koncesionarja.
Dobitki se izplačujejo v tujem denarju le, če
je bilo vplačilo za udeležbo v igri vplačano v tujem denarju.
82. člen
Koncesionar ne sme opravljati posojilne
dejavnosti.
82.a člen
Minister, pristojen za finance, podrobneje
določi pogoje in način prirejanja posebnih iger na srečo v igralnici.
7. Udeležba pri posebnih igrah na srečo
83. člen
Obisk v igralnici je dovoljen samo osebam,
starim najmanj 18 let.
84. člen
Pogoje za obisk v igralnici določa
koncesionar; pri tem lahko posameznim osebam ali skupinam oseb prepove vstop v
igralnico, ne da bi bilo treba navesti razloge za takšno odločitev. Igralcem,
ki pri izvajanju posebnih iger na srečo kršijo pravila iger, lahko koncesionar
prepove nadaljnjo udeležbo v igrah.
85. člen
Koncesionar je dolžan zagotoviti izvajanje
določb 85.a, 86., 88. in 89. člena tega zakona.
8. Posebne določbe za delavce v igralnici
85.a člen
Vodje igralnic, krupjeji, vodje iger,
osebe, ki opravljajo interni nadzor v igralnici, ter glavni in pomožni
blagajniki morajo imeti dovoljenje za delo v dejavnosti prirejanja posebnih
iger na srečo (v nadaljnjem besedilu: licenca), ki ga izda posebna komisija,
sestavljena iz dveh članov, ki ju imenuje minister, pristojen za finance, in
člana Odbora združenja igralnic pri Gospodarski zbornici Slovenije.
K vlogi za pridobitev licence mora
koncesionar za osebe iz prejšnjega odstavka predložiti dokazila o izpolnjevanju
pogojev:
-       
da ima oseba zahtevano izobrazbo in izpolnjuje
druge pogoje, katerih minimum vsebin je opredeljen v igralniških standardih, na
katere se v predpisu sklicuje minister, pristojen za finance;
-       
da izpolnjuje dodatne zahteve, ki jih za
delovno mesto predpiše koncesionar;
-       
da oseba ni bila pravnomočno obsojena na
zaporno kazen zaradi kaznivega dejanja zoper življenje in telo, človekovo
zdravje, premoženje, gospodarstvo, pravni promet, uradno dolžnost in javna
pooblastila ali javni red in mir.
Če oseba iz prvega odstavka tega člena ne
izpolnjuje več pogojev za pridobitev licence oziroma preneha opravljati delo v
dejavnosti prirejanja posebnih iger na srečo, za katero je potrebna licenca,
mora koncesionar obvestiti komisijo iz prvega odstavka tega člena, ki licenco
odvzame. Komisija o odvzemu licence obvesti nadzorni organ.
85.b člen
Nadzorni organ zaradi izvajanja določil
tega zakona vodi posebno zbirko podatkov o osebah, ki so pridobile licenco.
V zbirki iz prejšnjega odstavka se zbirajo
naslednji podatki: ime in priimek, datum in kraj rojstva, stalno ali začasno
prebivališče, državljanstvo, izobrazba, datum pričetka veljavnosti licence in
delovno mesto.
Podatki iz zbirke iz prvega odstavka tega
člena se hranijo še eno leto od odvzema licence.
86. člen
Osebe, ki sodelujejo pri izvajanju posebnih
iger na srečo pri posameznem koncesionarju (v nadaljnjem besedilu: delavci), se
pri tem koncesionarju ne smejo udeleževati posebnih iger na srečo.
87. člen
Delavci morajo kot poslovno skrivnost
varovati podatke o igralcih, do katerih so prišli pri opravljanju svojih nalog
(o dobitkih ali izgubah, o številu obiskov, o spremljevalcih in podobno).
88. člen
Delavci ne smejo od igralcev sprejemati
napitnin, daril, posojil ali drugih ugodnosti zase ali za koga drugega.
89. člen
Delavci ne smejo finančno pomagati
igralcem.
90. člen
Koncesionar uredi pravice in obveznosti
delavcev v zvezi z vodenjem posameznih posebnih iger na srečo in njihovim
odnosom do igralcev s splošnim aktom.
9. Napitnina
91. člen
Ne glede na določbo 88. člena tega zakona
lahko igralci dajejo napitnino, ki se daje v posebne skrinjice pri igralnih
mizah, igralnih avtomatih, blagajnah in recepcijah.
Napitnina iz prejšnjega odstavka je
sestavni del prihodkov koncesionarja in se v celoti nameni za plače zaposlenih
za delovno uspešnost.
Pri delitvi prihodka iz napitnin iz
prejšnjega odstavka so izvzeti člani uprave in drugi vodilni delavci
koncesionarja.
Napitnina se med zaposlene razdeli
sorazmerno z višino napitnine, ki jo ustvarijo na posameznih delovnih mestih v
igralnici, določenih v prvem odstavku tega člena. Podrobnejši način delitve
napitnin se določi s panožno kolektivno pogodbo.
10. Prirejanje posebnih iger na srečo v
igralnih salonih
92. člen
Ne glede na določbe četrtega odstavka 53.
člena in 55. člena tega zakona, sme delniška družba ali družba z omejeno
odgovornostjo, ki ima sedež na območju Republike Slovenije, v igralnem salonu
na podlagi koncesije kot svojo dejavnost prirejati posebne igre na srečo iz 6.
točke drugega odstavka 53. člena tega zakona (v nadaljnjem besedilu:
koncesionar za igralni salon).
Koncesionar za igralni salon mora imeti v
lasti ali upravljanju objekte turistične infrastrukture. Objekti turistične
infrastrukture so za potrebe tega zakona gostinski obrati, marine in igralnice.
Igralni salon se mora nahajati izključno v
objektih iz prejšnjega odstavka, razen v igralnici.
Koncesionar za igralni salon mora imeti
igralne avtomate, s katerimi izvaja posebne igre na srečo, v lasti ali na
osnovi finančnega najema, pri katerem gre za takojšnji prenos lastninske
pravice na koncesionarja za igralni salon.
Ne glede na prejšnji odstavek ima lahko
koncesionar za igralni salon igralne avtomate tudi v najemu, vendar le od
proizvajalcev igralnih naprav in samo za potrebe testiranja ter največ za dobo
treh mesecev. Število igralnih avtomatov, ki jih ima lahko koncesionar v
najemu, ne sme presegati 10% s koncesijsko pogodbo določenega števila igralnih
avtomatov. Dovoljenje za najem izda minister, pristojen za finance.
93. člen
Delničar ali družbenik pravne osebe, ki ima
koncesijo za igralni salon, ne sme biti član uprave koncesionarja oziroma vodja
igralnice koncesionarja.
Član uprave koncesionarja za igralni salon
ter osebe, ki opravljajo vodstvene funkcije v igralnem salonu, ne smejo biti
pravnomočno obsojene na zaporno kazen zaradi kaznivega dejanja zoper življenje
in telo, človekovo zdravje, premoženje, gospodarstvo, pravni promet, uradno dolžnost
in javna pooblastila ali javni red in mir.
Potrdilo iz kazenske evidence ministrstva,
pristojnega za pravosodje, mora koncesionar za igralni salon priložiti k vlogi
iz 67. člena tega zakona.
94. člen
Najnižji znesek osnovnega kapitala
koncesionarja za igralni salon je 208.000 eurov, če ima eno koncesijo.
Za vsako nadaljnjo koncesijo je potrebnih
208.000 eurov dodatnega osnovnega kapitala.
95. člen
Za zagotavljanje varnega poslovanja in
izpolnjevanja obveznosti oblikuje koncesionar za igralni salon obvezne
varnostne rezerve.
Koncesionar za igralni salon izpolnjuje
pogoj iz prejšnjega odstavka, če denarna sredstva in kratkoročne finančne
naložbe skupaj v vsakem trenutku znašajo najmanj 50% vrednosti osnovnega
kapitala iz prejšnjega člena.
Varnostne rezerve iz prvega odstavka tega
člena lahko koncesionar za igralni salon oblikuje postopoma v treh letih od
podpisa koncesijske pogodbe.
96. člen
Ime igralnega salona sme vsebovati besede
“casino“ oziroma “igralnica“ samo v povezavi z besedama “igralni salon“.
97. člen
V igralnem salonu je lahko nameščenih
najmanj 50 in največ 200 igralnih avtomatov.
Igralni avtomat mora biti naravnan tako, da
igralcem vrača povprečno najmanj 90% vloženega denarja.
V igralnem salonu mora koncesionar za
igralni salon na vidnem mestu z napisom obvestiti igralce o minimalnem
povprečnem odstotku vračanja vloženega denarja.
Če ima igralni avtomat več igralnih mest,
se v smislu prvega odstavka tega člena šteje vsako igralno mesto za en igralni
avtomat.
98. člen
Osnova za obračun koncesijske dajatve je
vrednost prejetih vplačil, zmanjšana za izplačane dobitke.
Osnova za obračun koncesijske dajatve se
ugotavlja vsak mesec. Mesečni obračun je dokončen.
V osnovo za obračun koncesijske dajatve se
ne všteva vstopnina in napitnina.
Koncesionar za igralni salon obračunava in
plačuje koncesijsko dajatev po stopnji 20% od osnove.
Koncesionar za igralni salon mora
obračunati in plačati koncesijsko dajatev do petega dne v mesecu za pretekli
mesec.
99. člen
Podrobnejše predpise o načinu opravljanja dejavnosti
prirejanja posebnih iger na srečo v igralnih salonih, o lokaciji igralnega
salona, o obveznostih koncesionarjev za igralni salon in o drugih vprašanjih v
zvezi z opravljanjem te dejavnosti izda minister, pristojen za finance.
100. člen
Vse določbe tega zakona, ki se nanašajo na
koncesionarja, se smiselno uporabljajo tudi za koncesionarja za igralni salon,
razen 3.a, 55.a, 57., 58., 59., 60., 61., 75. in 82.a člena.
Ne glede na prejšnji odstavek, se za
delitev koncesijske dajatve iz prvega odstavka 74. člena tega zakona za igralne
salone ne oblikuje zaokroženih turističnih območij. V primeru, da se igralni
salon nahaja znotraj zaokroženega turističnega območja iz 74. člena tega
zakona, se koncesijska dajatev v delu, ki pripada lokalnim skupnostim, nameni
vsem lokalnim skupnostim znotraj zaokroženega turističnega območja. Če pa se
igralni salon ne nahaja znotraj zaokroženega turističnega območja iz 74. člena
tega zakona, je koncesijska dajatev, ki jo plačuje koncesionar za igralni
salon, v delu, ki sicer pripada lokalnim skupnostim v zaokroženem turističnem
območju, prihodek lokalne skupnosti, kjer se igralni salon nahaja oziroma se
deli v skladu s posebno pogodbo med lokalnimi skupnostmi, ki so sklenile
dogovor o opravljanju igralniške dejavnosti na podlagi predpisa iz 99. člena
tega zakona.
101. člen
(črtan)
102. člen
(črtan)
IV. POSLOVNE KNJIGE, LETNO POROČILO IN REVIDIRANJE
103. člen
Prireditelj oziroma koncesionar mora voditi
poslovne knjige, sestavljati letna poročila in knjigovodske listine in zagotavljati
javnost podatkov iz letnih poročil v skladu z določbami Zakona o gospodarskih
družbah in Zakona o revidiranju, če s tem zakonom ni določeno drugače.
104. člen
Prireditelj oziroma koncesionar sestavlja
računovodske izkaze in poslovna poročila za poslovno leto, ki je enako
koledarskemu letu.
105. člen
Prireditelj oziroma koncesionar mora
predložiti revidirano letno poročilo nadzornemu organu v štirih mesecih po
preteku koledarskega leta.
106. člen
Koncesionar mora voditi dnevno evidenco
stanj in sprememb stanja domače in tuje gotovine, drugih plačilnih sredstev ter
žetonov v blagajni in trezorju.
V. NADZOR
107. člen
Prirejanje iger na srečo nadzira Davčna
uprava Republike Slovenije. 
Nadzorni organ nadzira izvajanje tega
zakona in drugih predpisov, izdanih na njegovi podlagi, nadzira opravljanje
dejavnosti, izdaja odločbe, ter opravlja druge upravne in z njimi povezane
strokovne naloge.
Nadzorni organ pri opravljanju nalog
postopa po zakonu, ki ureja splošni upravni postopek, in zakonu, ki ureja inšpekcijski
nadzor, če s tem ali drugim zakonom ni drugače določeno.
Če nadzorni organ pri opravljanju nadzora
ugotovi, da se igre na srečo prirejajo v nasprotju s tem zakonom ali na njegovi
podlagi izdanimi predpisi, koncesijsko pogodbo, sprejetimi pravili ali
splošnimi akti, izda odločbo za odpravo ugotovljenih nepravilnosti.
V odločbi iz prejšnjega odstavka se določijo
roki, v katerih mora prireditelj oziroma koncesionar odpraviti ugotovljene
nepravilnosti. Rok ne sme biti daljši kot 30 dni od vročitve odločbe. Pritožba
zoper to odločbo ne zadrži njene izvršitve.
Če prireditelj oziroma koncesionar v roku,
ki ga je določil nadzorni organ z odločbo iz četrtega odstavka tega člena, ne
odpravi ugotovljenih nepravilnosti, lahko nadzorni organ z odločbo prepove opravljanje
dejavnosti v celoti ali deloma do izvršitve odločbe. Pritožba zoper to odločbo
ne zadrži izvršitve.
Če prireditelj oziroma koncesionar ne
izvrši odločbe ali če nadzorni organ pri ponovnem pregledu ugotovi, da se kljub
izdani odločbi iste napake ponavljajo, lahko vlada odvzame koncesijo oziroma minister,
pristojen za finance, odvzame dovoljenje.
Če nadzorni organ pri izvajanju nadzora
ugotovi, da se igre na srečo prirejajo brez dovoljenja oziroma koncesije, izda
odločbo o prepovedi prirejanja iger na srečo. Pritožba zoper odločbo ne zadrži
njene izvršitve.
107.a člen
Če zavezanec iz odločbe o prepovedi
prirejanja igre na srečo te ne izvrši, lahko sodišče  ponudniku storitev
informacijske družbe odredi omejitev dostopa do spletnih strani, prek katerih
se prirejajo spletne igre na srečo brez koncesije vlade. 
O omejitvi dostopa odloči Upravno sodišče
Republike Slovenije v sedmih dneh od prejema predloga, ki ga posreduje nadzorni
organ.
V predlogu nadzornega organa mora biti ob
upoštevanju načela sorazmernosti in v okviru tehničnih možnosti določen obseg
omejitve in način njene izvršitve. 
Omejitev dostopa do spletnih strani se
lahko izvrši le v obsegu, ki je nujno potreben za izvršitev odločbe o prepovedi
prirejanja igre na srečo, in na način, ki je najmanj obremenjujoč za ponudnika
storitev informacijske družbe.
Zoper odločbo iz drugega odstavka tega
člena lahko ponudnik storitve informacijske družbe v treh dneh vloži pritožbo,
o kateri Vrhovno sodišče Republike Slovenije odloči najpozneje v 15 dneh po prejemu
pritožbe.
108. člen
Naloge nadzornega organa so:
-       
obravnavanje in analiziranje poročil o delu
koncesionarja oziroma prireditelja,
-       
nadziranje računovodskih izkazov in revidiranih
letnih poročil,
-       
nadziranje lastniške strukture,
organiziranosti, internih aktov in poslovanja koncesionarja oziroma
prireditelja,
-       
nadziranje izvajanja koncesijske pogodbe
oziroma pogojev iz dovoljenja prireditelja,
-       
izvajanje neposrednega nadzora pri opravljanju
vseh procesov, ki so neposredno ali posredno vezani s prirejanjem iger na
srečo,
-       
poročanje ministru, pristojnemu za finance o
poslovanju koncesionarja oziroma prireditelja,
-       
vodenje zbirke podatkov o osebah, ki so
pridobile licenco, in o igralcih, ki so dali izjavo o samoprepovedi,
-       
(črtana),  
-       
sodelovanje z organom, pristojnim za
preprečevanje pranja denarja,
-       
vzpostavitev informacijskega sistema, ki je v
neposredni povezavi z on‑line nadzornimi sistemi igralnih naprav koncesionarjev
iz 80.a člena tega zakona in informacijskimi sistemi iz 3.a člena tega zakona,
-       
izvajanje nadzora preko nadzornega
informacijskega sistema.
Če nadzorni organ na podlagi podatkov in
ugotovitev oceni, da so pri opravljanju dejavnosti podani razlogi za sum
kaznivega dejanja, obvesti o tem pristojne organe.
Za izvajanje nadzora po tem zakonu ima nadzorni
organ pravico zahtevati sodelovanje drugih državnih organov, specializiranih
organizacij, zavodov ali posameznikov, kadar to ni v nasprotju z interesi
postopka.
Nadzorni organ najmanj enkrat letno o
svojem delu poroča ministru, pristojnemu za finance.
Nadzorni organ sme podatke, ki jih je
pridobil po tem zakonu, uporabljati samo za namene, določene s tem zakonom.
Vsaka oseba, ki sodeluje oziroma je sodelovala pri opravljanju nadzora po tem
zakonu, je zavezana vse v tem procesu pridobljene podatke, informacije in
dejstva obravnavati kot poslovno skrivnost. Dolžnost varovanja tajnosti
podatkov traja tudi po prenehanju delovnega razmerja pri nadzornem organu.
Po poteku treh let nadzorni organ podatke
iz prejšnjega odstavka arhivira. Po treh letih od arhiviranja podatke uniči. Trajno
hrani podatke iz registra koncesionarjev, igralnic, igralnih salonov ter
prirediteljev klasičnih iger na srečo.
108.a člen
Nadzorni organ lahko v okviru svojih nalog
nadzora prirejanja iger na srečo zaprosi organe drugih držav, pristojne za
nadzor prirejanja iger na srečo, za podatke, informacije in dokumentacijo, ki
jih potrebuje za nadzor prirejanja iger na srečo.
Podatke, informacije in dokumentacijo,
pridobljene na podlagi prejšnjega odstavka, sme nadzorni organ uporabiti izključno
za namene, določene v tem zakonu. Brez predhodnega soglasja organa druge
države, pristojnega za nadzor prirejanja iger na srečo, nadzorni organ prejetih
podatkov, informacij in dokumentacije ne sme pošiljati oziroma dajati na
vpogled tretji osebi ali jih uporabiti v nasprotju s pogoji in omejitvami, ki
jih določi zaprošeni organ.
Nadzorni organ podatke, informacije in
dokumentacijo v zvezi z nadzorom prirejanja iger na srečo, ki jih pridobi ali
vodi v skladu z določbami tega zakona, predloži organu druge države,
pristojnemu za nadzor prirejanja iger na srečo, na njegovo pisno zaprosilo ob
pogoju dejanske vzajemnosti. Nadzorni organ lahko zavrne izpolnitev zaprosila, če
bi predložitev podatkov ogrozila ali utegnila ogroziti potek postopka nadzora
prirejanja iger na srečo v Republiki Sloveniji, oziroma bi lahko kakor koli
drugače škodovala interesom tega postopka.
Nadzorni organ lahko organu druge države
članice, pristojnemu za nadzor prirejanja iger na srečo, določi dodatne pogoje
in omejitve za uporabo podatkov iz prejšnjega odstavka.
109. člen
Naloge nadzornega organa opravljajo
pooblaščene uradne osebe v okviru nalog delovnega mesta, za katerega so
sklenile pogodbo o zaposlitvi, v skladu s pooblastili, določenimi s tem
zakonom, zakonom, ki ureja inšpekcijski nadzor in zakonom, ki ureja prekrške.
Pooblaščene uradne osebe po tem zakonu so inšpektorji za igre na srečo. 
Inšpektor za igre na srečo mora
izpolnjevati pogoje, ki jih za opravljanje nalog inšpekcijskega nadzora
predpisuje zakon, ki ureja inšpekcijski nadzor. Pooblastilo za opravljanje
inšpekcijskih nalog izkazuje s službeno izkaznico, izdano v skladu z zakonom,
ki ureja davčno službo.
Inšpektorji za igre na srečo samostojno
opravljajo naloge nadzora po tem zakonu, vodijo postopek ter izdajajo odločbe
in sklepe v skladu z zakonom, ki ureja splošni upravni postopek. Za preostala
pooblastila, pristojnosti, postopek in ukrepanje se smiselno uporabljajo
določbe zakona, ki ureja inšpekcijski nadzor.
Inšpektor za igre na srečo ima pravico pri
svojem delu pregledati poslovne prostore in vse procese, ki so neposredno ali
posredno povezani s prirejanjem iger na srečo, naprave in pripomočke za
prirejanje iger na srečo, naprave za nadzor nad izvajanjem iger na srečo, avdio
video posnetke, poslovne knjige, pogodbe, listine, evidence in druge dokumente
ali podatke prireditelja oziroma koncesionarja, ki omogočajo vpogled v
poslovanje in so potrebni za ugotovitev dejanskega stanja.
Inšpektor za igre na srečo je lahko
prisotna pri dnevnem obračunu naprav, blagajne in trezorja ter pri drugih
postopkih in procesih, ki se odvijajo neposredno ali posredno pri prirejanju
iger na srečo.
Inšpektor za igre na srečo pri
koncesionarju nadzira predvsem:
-       
odpiranje, zapiranje in obračunavanje igralnih
naprav oziroma iger,
-       
vrsto, obseg, pravila in izvajanje posameznih
iger,
-       
organizacijo in izvajanje notranje kontrole, ki
jo zagotavlja koncesionar,
-       
organizacijo in delovanje recepcijske službe,
-       
izvajanje predpisanega evidentiranja igralcev,
-       
organizacijo in izvajanje avdio in video nadzora
(recepcije, poteka iger, odpiranja in zapiranja igralnih miz in blagajne),
-       
organizacijo in izvajanje blagajniškega
poslovanja,
-       
tehnično brezhibnost igralnih naprav in pripomočkov,
-       
strokovno usposobljenost delavcev v igralnici,
-       
prostorsko urejenost igralnice, opredeljeno s
tem zakonom,
-       
notranje akte koncesionarja,
-       
izvajanje določila o igralni valuti.
Inšpektor za igre na srečo pri prireditelju
nadzira predvsem:
-       
vrsto, obseg, pravila in izvajanje posameznih
iger,
-       
tehnično brezhibnost igralnih naprav in pripomočkov,
-       
notranje akte prireditelja,
-       
način in izid žrebanja oziroma ugotavljanja
dobitkov,
-       
vrsto, število in vrednost dobitkov,
-       
nadzor nad uporabo sredstev prirediteljev občasnih
iger na srečo.
109.a člen
Inšpektor za igre na srečo ne sme biti
delničar, družbenik, član uprave ali član nadzornega sveta gospodarske družbe,
ki prireja igre na srečo. 
Kršitev določb petega odstavka 108. člena
tega zakona in prejšnjega odstavka se šteje za hujšo kršitev delovnih
obveznosti, za katero se izreče ukrep prenehanja delovnega razmerja in
ugotavlja odškodninska odgovornost inšpektorja.
109.b člen
Stroški, ki nastanejo nadzornemu organu ali
ministrstvu, pristojnemu za finance, med postopkom ali zaradi postopka, gredo v
breme tistega, na katerega zahtevo se je postopek začel, v skladu s tarifo, ki
jo določi vlada.
Stroški postopka, ki se je začel po uradni
dolžnosti, gredo v breme stranke, če se je postopek končal za stranko neugodno
ali če se v postopku izkaže, da ga je ta povzročila s svojim protipravnim
ravnanjem.
VI. KAZENSKE DOLOČBE
110. člen
Z globo od 30.000 do 250.000 eurov se
kaznuje za prekršek pravna oseba, če brez dovoljenja oziroma koncesije
pristojnega organa priredi igro na srečo (drugi odstavek 3. člena in prvi
odstavek 3.a člena).
Z globo od 30.000 do 150.000 eurov se
kaznuje za prekršek samostojni podjetnik posameznik ali posameznik, ki
samostojno opravlja dejavnost, ki stori prekršek iz prejšnjega odstavka.
Z globo od 5.000 do 10.000 eurov se kaznuje
tudi odgovorna oseba pravne osebe, samostojnega podjetnika posameznika ali
posameznika, ki samostojno opravlja dejavnost, ki stori prekršek iz prvega
odstavka tega člena.
Z globo od 1.500 do 5.000 eurov se kaznuje
posameznik, ki stori prekršek iz prvega odstavka tega člena.
111. člen
Z globo od 7.500 do 52.500 eurov se kaznuje
za prekršek pravna oseba, če:
1.     
sprejema ali posreduje vplačila za igre na
srečo, oglašuje ali opravlja druge storitve v zvezi s prirejanjem iger na srečo
za osebe, ki nimajo koncesije vlade oziroma dovoljenja ministra, pristojnega za
finance (6. člen);
2.     
kakor koli sprejema vplačila in obljublja
dobitek, pa to ni v skladu z 2. členom zakona (prvi odstavek 7. člena);
3.     
uporabi ali namesti igralno napravo, na kateri
so nameščene simulacije iger na srečo ali igre, pri katerih se za vplačilo v
posamezno igro in ugotavljanje nagrade ali dobitka uporablja plačilna tabela v
nasprotju s tem zakonom (tretji odstavek 7. člena).
Z globo od 7.500 do 52.500 eurov se kaznuje
za prekršek samostojni podjetnik posameznik ali posameznik, ki samostojno
opravlja dejavnost, ki stori prekršek iz prejšnjega odstavka.
Z globo od 1.500 do 10.000 eurov se kaznuje
tudi odgovorna oseba pravne osebe, samostojnega podjetnika posameznika ali
posameznika, ki opravlja samostojno dejavnost, ki stori prekršek iz prvega
odstavka tega člena.
Z globo od 1.500 do 5.000 eurov se kaznuje
posameznik, ki stori prekršek iz prvega odstavka tega člena.
112. člen
Z globo od 5.000 do 35.000 eurov se kaznuje
za prekršek pravna oseba, če:
1.     
prireja spletno igro na srečo, ki ni določena v
koncesijski pogodbi (prvi odstavek 3.a člena);
2.     
ne poveže informacijskega sistema, na katerem
prireja spletne igre na srečo, v informacijski sistem nadzornega organa in
nadzornemu organu ne zagotovi bralnega dostopa do aplikacij, podatkov in
sistemskih zapisov (drugi odstavek 3.a člena);
3.     
dovoli udeležbo pri spletnih igrah na srečo
osebam, ki še niso stare 18 let (tretji odstavek 3.a člena);
4.     
prireja spletne igre na srečo v nasprotju s
predpisom iz 3.a člena tega zakona;
5.     
delnice prenaša v nasprotju z določbami tega
zakona (32. in 56. člen);
6.     
ne oblikuje obvezne varnostne rezerve (59. in 95. člen);
7.     
prireja posebne igre na srečo v večjem obsegu,
kot je določeno v koncesijski pogodbi (70. člen);
8.     
v igralnici nista organizirana avdio video
nadzor in recepcijska služba, tako da je zagotovljen nadzor nad osebami, ki
prihajajo v igralnico (drugi odstavek 78. člena);
9.     
sporoči podatke iz evidence drugim osebam v
nasprotju z zakonom (četrti odstavek 78. člena);
10.  
ne predpiše podrobnega načina izvajanja nadzora
z avdio video napravami ali drugimi sodobnimi tehničnimi sredstvi (četrti
odstavek 79. člena);
11.  
ne organizira nadzora nad prirejanjem iger na
srečo na igralnih napravah in nadzora nad obračunom blagajn in trezorja (80.
člen);
12.  
nima vzpostavljenega on-line nadzora oziroma če
ravna v nasprotju s predpisom iz 80.a člena tega zakona;
13.  
opravlja posojilno dejavnost (82. člen);
14.  
dovoli obisk v igralnici osebam, ki še niso
stare 18 let (83. člen);
15.  
dopusti, da delavec od igralcev sprejme
napitnino, darilo, posojilo ali drugo ugodnost zase ali za koga drugega (88.
člen);
16.  
dovoli, da delavec finančno pomaga igralcem
(89. člen);
17.  
napitnino nameni v nasprotju z 91. členom tega
zakona;
18.  
je v igralnem salonu nameščenih manj oziroma
več igralnih avtomatov, kot je določeno v tem zakonu (97. člen);
19.  
ne predloži revidiranega letnega poročila
nadzornemu organu (105. člen).
Z globo od 800 do 5.600 eurov se kaznuje
tudi odgovorna oseba pravne osebe, ki stori prekršek iz prejšnjega odstavka..
113. člen
Z globo od 2.000 do 14.000 eurov se kaznuje
za prekršek pravna oseba, če:
1.     
izvaja igre na srečo z igralno napravo, za
katero nima dovoljenja za uporabo iz četrtega odstavka 3.b člena tega zakona;
2.     
udeležencev iger na srečo ne opozori na
tveganja, zlasti na možnost zasvojenosti z igrami na srečo, jim ne zagotovi napotkov
za odgovorno igranje ter informacije o tem, kje lahko dobijo pomoč ob
zasvojenosti (8. člen);
3.     
najpozneje naslednji dan ne obvesti nadzornega
organa in mu ne pošlje podatkov o udeležencu iger na srečo, ki zahteva
samoprepoved (tretji odstavek 9. člena);
4.     
ne upošteva obvestila nadzornega organa o
samoprepovedi in udeležencu iger na srečo dovoli vstop v igralnico ali igralni
salon (četrti odstavek 9. člena);
5.     
prodaja srečke za klasične igre na srečo, za
katere ni bilo izdano dovoljenje oziroma koncesija po določbah tega zakona (12.
člen);
6.     
izkupička od prodanih srečk ne deponira pri
banki v višini, ki zagotavlja izplačilo dobitkov (drugi odstavek 17. člena);
7.     
osnove za koncesijsko dajatev ne ugotovi na
predpisani način (40., 75. in 98. člen);
8.     
koncesijske dajatve ne vplača ali ne vplača
pravočasno (40., 75. in 98. člen);
9.     
ne vplača ali ne predloži dokončnega obračuna
in dokazila o vplačilu razlike v predpisanem roku (41. člen);
10.  
skupna vrednost dobitkov pri klasičnih igrah na
srečo ne znaša najmanj 40% vrednosti izdanih srečk pri številčni loteriji,
loteriji s trenutno znanim dobitkom, kviz loteriji, tomboli ali srečelovu
oziroma najmanj 40% vrednosti prodanih srečk pri drugih igrah na srečo (50.
člen);
11.  
ne izplača dobitkov v roku, določenem v
pravilih iger na srečo (prvi odstavek 51. člena);
12.  
dobitki, ki niso bili izplačani ali dvignjeni v
roku iz 51. člena, ne pripadejo za namene, za katere je bila igra prirejena ali
se ne uporabijo za dobitke (52. člen);
13.  
nadzornemu organu ne pošilja redno vseh
predpisanih podatkov (76. člen);
14.  
v svojih evidencah ne zagotovi podatkov, na
podlagi katerih obračunava koncesijsko dajatev (prvi odstavek 77. člena);
15.  
ne sestavi, nepopolno sestavi mesečni obračun
koncesijske dajatve ali ga ne predloži pristojnemu davčnemu organu (drugi in tretji
odstavek 77. člena);
16.  
ne vodi posebne evidence o igralcih, posebna
evidenca ne vsebuje osnovnih podatkov za identifikacijo ali če vanjo ne vpiše
vsakega igralca (tretji odstavek 78. člena);
17.  
gostom v igralnici niso na razpolago pravila
iger (drugi odstavek 79. člena);
18.  
ne zagotovi vodenja posebne evidence o
ugotovljenih nepravilnostih na igralnih napravah in pripomočkih ter pri
izvajanju in poteku igre (peti odstavek 79. člena);
19.  
sprejema vplačila in izplačuje dobitke v drugi
valuti, kot je določeno (81. člen);
20.  
prireja posebne igre na srečo v igralnici v
nasprotju s predpisom iz 82. a člena tega zakona;
21.  
osebe iz 85.a člena opravljajo delo v
dejavnosti prirejanja posebnih iger na srečo brez licence;
22.  
dopusti osebi iz 86. člena, da se udeleži
posebne igre na srečo kot igralec v igralnici oziroma igralnem salonu, ki je v
upravljanju ali v lasti koncesionarja, pri katerem je zaposlen;
23.  
nima igralne naprave v lasti oziroma v
finančnem najemu (četrti odstavek 92. člena);
24.  
je ime igralnega salona v nasprotju s 96. členom
tega zakona;
25.  
igralni avtomat ne vrača povprečno najmanj 90%
vloženega denarja (97. člen);
26.  
prireja posebne igre na srečo v igralnem salonu
v nasprotju s predpisom iz 99. člena tega zakona;
27.  
ne vodi dnevne evidence stanja in sprememb
stanja domače in tuje gotovine, drugih plačilnih sredstev ter žetonov v
blagajni in trezorju (106. člen).
Z globo od 2.000 do 14.000 eurov se kaznuje
za prekršek samostojni podjetnik posameznik ali posameznik, ki samostojno
opravlja dejavnost, ki stori prekršek iz 5. točke prejšnjega odstavka.
Z globo od 500 do 3.500 eurov se kaznuje
tudi odgovorna oseba pravne osebe, ki stori prekršek iz prvega odstavka tega
člena.
Z globo od 500 do 3.500 eurov se kaznuje
tudi odgovorna oseba samostojnega podjetnika posameznika ali posameznika, ki
samostojno opravlja dejavnost, ki stori prekršek iz drugega odstavka tega
člena.
114. člen
Z globo 1.500 eurov se kaznuje za prekršek
pravna oseba, če:
1.     
ne izvrši odločbe za odpravo ugotovljenih
nepravilnosti (četrti in peti odstavek 107. člena);
2.     
inšpektorju za igre na srečo pri opravljanju
nadzora ne omogoči pregleda poslovne dokumentacije, poslovnih prostorov in
naprav za prirejanje iger na srečo, avdio-video trakov ali drugih zahtevanih
podatkov ali ji kako drugače onemogoči opravljanje nadzora (četrti in peti
odstavek 109. člena).
Z globo 500 eurov se kaznuje tudi odgovorna
oseba pravne osebe, ki stori prekršek iz prejšnjega odstavka.
115. člen
Z globo od 800 do 5.600 eurov se kaznuje za
prekršek pravna oseba, če:
1.     
prodaja srečke dalj kot 60 dni (14. člen);
2.     
pravil iger na srečo ne objavi na krajevno
običajen način ali če udeležencem pri igrah ne predloži pravil iger na vpogled
povsod, kjer se prodajajo srečke (tretji odstavek 22. člena);
3.     
spremeni pravila iger na srečo, ko je že začela
prodajati srečke (23. člen);
4.     
dobitkov ne žreba pred komisijo, ki jo potrdi
nadzorni organ (prvi odstavek 24. člena);
5.     
pred začetkom žrebanja dobitkov ne ugotovi
števila prodanih srečk, neprodanih srečk ne zapečati ali uniči pred komisijo
(drugi odstavek 24. člena);
6.     
brez dovoljenja pristojnega organa spremeni
kraj oziroma odloži dan žrebanja dobitkov ali spremembe kraja žrebanja ali
odložitve dneva žrebanja ne objavi tako, kot je bilo objavljeno obvestilo o
prireditvi igre na srečo (prvi in drugi odstavek 25. člena);
7.     
odpove prireditev igre brez soglasja nadzornega
organa ali če ne vrne prejetega denarja (četrti odstavek 25. člena);
8.     
žrebanje dobitkov ni javno (prvi odstavek 26.
člena);
9.     
ne sestavi zapisnika o poteku žrebanja ali ga
ne pošlje nadzornemu organu (drugi in tretji odstavek 26. člena);
10.  
sporočila o izidu žrebanja dobitkov ne objavi
najpozneje v sedmih dneh od dneva žrebanja dobitkov (27. člen);
11.  
zapisnika o ugotovitvah iz prvega odstavka 28.
člena ne pošlje nadzornemu organu (drugi odstavek 28. člena);
12.  
ne predloži nadzornemu organu obračuna
prihodkov in odhodkov ter porabe čistega dobička (29. člen);
13.  
ne obvesti komisije, da imetnik licence ne
izpolnjuje več pogojev za pridobitev licence (85. a člen);
14.  
ne obvesti igralcev z napisom na vidnem mestu o
minimalnem povprečnem odstotku vračanja vloženega denarja (97. člen).
Z globo od 300 do 2.100 eurov se kaznuje
tudi odgovorna oseba pravne osebe, ki stori prekršek iz prejšnjega odstavka.
116. člen
(črtan)
117. člen
Z globo od 4.000 do 5.000 eurov se kaznuje
za prekršek posameznik – delničar ali družbenik pravne osebe, ima koncesijo za
igralni salon in je hkrati član uprave koncesionarja ali vodja igralnice
koncesionarja (prvi odstavek 93. člena).
118. člen
Z globo od 1.000 do 5.000 eurov se kaznuje
za prekršek posameznik – oseba, ki sodeluje pri izvajanju posebnih iger na
srečo, če kot poslovno tajnost ne varuje podatkov o igralcih, do katerih je
prišel pri opravljanju svojih nalog (87. člen).
119. člen
Z globo od 500 do 3.500 eurov se kaznuje za
prekršek posameznik – oseba, ki sodeluje pri izvajanju posebnih iger na srečo,
če:
1.     
dovoli obisk v igralnici osebam, ki še niso
stare 18 let (83. člen);
2.     
udeleži posebne igre na srečo kot igralec v
igralnici oziroma igralnem salonu, ki je v upravljanju ali v lasti
koncesionarja, pri katerem je zaposlen (86. člen);
3.     
od igralcev sprejme napitnino, darilo, posojilo
ali drugo ugodnost zase ali za koga drugega (88. člen);
4.     
finančno pomaga igralcem (89. člen).
120. člen
Za prekrške iz prvega odstavka 110. člena, 3.
točke prvega odstavka 111. člena ter 5. točke prvega odstavka 113. člena tega
zakona se poleg globe izreče tudi stranska sankcija odvzema igralnih naprav
oziroma predmetov, ki so bili uporabljeni ali namenjeni za prekršek.
Igralne naprave oziroma predmete iz
prejšnjega odstavka nadzorni organ zapečati ali zaseže.
121. člen
Nadzorni organ odloča o prekrških,
storjenih po tem zakonu, kot prekrškovni organ v skladu z zakonom, ki ureja
prekrške.
V hitrem postopku o prekršku lahko nadzorni
organ izreče globo v katerikoli višini znotraj razpona, ki je predpisan s tem
zakonom.
121.a člen
(črtan)
122. člen
(črtan)
122.a člen
(črtan)

Zakon o igrah na srečo – ZIS (Uradni list RS,
št. 27/95)
vsebuje naslednje prehodne in končne določbe:
»VII. PREHODNE IN KONČNE DOLOČBE
123. člen
Loterija Slovenije nadaljuje z dejavnostjo
prirejanja iger na srečo do odločitve vlade o dodelitvi koncesije za trajno
prirejanje klasičnih iger na srečo po tem zakonu.
124. člen
Loterija Slovenije mora svoje poslovanje,
akte in organizacijo uskladiti z določbami tega zakona v šestih mesecih po
sklenitvi koncesijske pogodbe.
Loterijski svet pri Loteriji Slovenije
nadaljuje z delom po določbah zakona o igrah na srečo (Uradni list SRS, št.
32/80 in 29/86) in po dosedanjih splošnih aktih do konstituiranja fondacije za
financiranje invalidskih in humanitarnih organizacij in do konstituiranja
fondacije za financiranje športnih organizacij v Republiki Sloveniji.
125. člen
Določbe 31. člena tega zakona ne veljajo za
Loterijo Slovenije.
126. člen
Fondacija za financiranje invalidskih in
humanitarnih organizacij in fondacija za financiranje športnih organizacij v
Republiki Sloveniji iz 47. in 48. člena tega zakona se konstituirata v šestih
mesecih po sprejetju zakona, ki ureja fondacije.
Nerealizirana razporejena sredstva Loterije
Slovenije po letnem planu Loterijskega sveta za financiranje invalidskih,
humanitarnih in športnih organizacij, se prenesejo na fondaciji po stanju na
dan njunega konstituiranja.
127. člen
Do sprejetja zakona, ki ureja fondacije se
invalidske in humanitarne ter športne organizacije v Republiki Sloveniji
financirajo tako kot doslej.
128. člen
Pravna oseba, ki ima na dan uveljavitve
tega zakona dovoljenje za prirejanje posebnih iger na srečo, nadaljuje s to
dejavnostjo v nespremenjenem obsegu in v istih poslovnih prostorih do odločitve
vlade o dodelitvi koncesije za prirejanje posebnih iger na srečo. Pri
opravljanju svoje dejavnosti se mora pravna oseba ravnati po vseh določbah tega
zakona, razen po 55. členu do vključno 62. člena.
Če pravna oseba iz prejšnjega odstavka
prireja posebne igre na srečo v spremenjenem obsegu ali v drugih ali
preurejenih poslovnih prostorih, ali če krši določbe tega zakona, preneha
veljati dovoljenje za prirejanje posebnih iger na srečo, izdano po predpisih,
ki so veljali pred uveljavitvijo tega zakona. Ugotovitveni sklep o prenehanju
izda vlada.
Če pravna oseba iz prvega odstavka tega člena
ne pridobi koncesije za prirejanje posebnih iger na srečo v dveh letih po
uveljavitvi tega zakona, preneha veljati dovoljenje za prirejanje posebnih iger
na srečo, ki ga je pridobila po prej veljavnih predpisih.
129. člen
Do ustanovitve Urada za nadzor prirejanja
iger na srečo opravlja naloge nadzornega organa ministrstvo, pristojno za
finance.
130. člen
Koncesionar, ki na podlagi sklenjene
koncesijske pogodbe prične obračunavati in plačevati koncesijsko dajatev na
podlagi tega zakona, preneha obračunavati in plačevati posebni prometni davek
po zakonu o posebnem prometnem davku od posebnih iger na srečo (Uradni list RS,
št. 67/93).
131. člen
Do uveljavitve predpisov o novi
organiziranosti davčnega organa opravlja naloge davčnega organa po tem zakonu
iz 97. in 100. člena Republiška uprava za javne prihodke, naloge davčnega organa
iz 40., 41. in 77. člena pa Agencija Republike Slovenije za plačilni promet,
nadziranje in informiranje.
Do uveljavitve predpisov o davčnem postopku
se glede postopka davčnega nadziranja, pravnih sredstev in obnove postopka
uporabljajo določbe predpisov zakona o Agenciji Republike Slovenije za plačilni
promet, nadziranje in informiranje, če gre za pravne osebe, in določbe
predpisov o davkih fizičnih oseb, če gre za zasebnike in fizične osebe.
132. člen
Z dnem, ko začne veljati ta zakon,
prenehajo veljati zakon o igrah na srečo (Uradni list SRS, št. 32/80 in 29/86),
zakon o začasni ureditvi izdajanja dovoljenj za prirejanje posebnih iger na srečo
ter za razširitev ali preselitev dejavnosti oziroma dela dejavnosti prirejanja
posebnih iger na srečo (Uradni list RS, št. 66/93) in zakon o začasni ureditvi
prirejanja posebnih iger na srečo na igralnih avtomatih zunaj igralnic in o plačevanju
takse na igralne avtomate (Uradni list RS, št. 47/93).
133. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah zakona o
igrah na srečo – ZIS-A (Uradni list RS, št. 85/01)
vsebuje naslednje prehodne in končne določbe:
»PREHODNE IN KONČNE DOLOČBE
37. člen
Prireditelj, ki ob uveljavitvi tega zakona
prireja posebne igre na srečo na igralnih avtomatih zunaj igralnic, lahko v
nespremenjenem obsegu, v istih prostorih in pod nespremenjenimi pogoji opravlja
to dejavnost še eno leto po uveljavitvi tega zakona.
Vloga za dodelitev koncesije za igralni
salon ne zadrži izvršitve določbe prejšnjega odstavka.
38. člen
Ne glede na določbe 18. člena tega zakona
ima lahko koncesionar za igralni salon dve leti od dodelitve koncesije
minimalno 30 igralnih avtomatov.
39. člen
Določbe 3., 13. in 15. člena tega zakona se začnejo uporabljati v igralnicah, določbe 3. člena pa tudi pri
prirediteljih klasičnih iger na srečo, dve leti po uveljavitvi tega zakona.
40. člen
Določba 8. člena tega zakona se začne
uporabljati v roku 90 dni po uveljavitvi tega zakona. V tem roku je potrebno na
novo imenovati nadzorne svete in prilagoditi akte koncesionarja.
41. člen
11. člen tega zakona se začne
uporabljati 1. 1. 2002.
42. člen
Ne glede na 11. člen tega zakona se
koncesijska dajatev za vrsto posebnih iger iz 6. točke drugega odstavka 53.
člena zakona o igrah na srečo (Uradni list RS, št. 27/95, 35/97 – sklep US,
43/97 – popravek sklepa US in 22/00 – obvezna razlaga; v nadaljnjem besedilu:
ZIS) za mesečno osnovo, ki presega 150,000.000 tolarjev, obračunava in plačuje
v višini 21,000.000 tolarjev ter dodatno v odstotku nad vrednostjo 150,000.000
tolarjev, ki v obdobju do 31. 12. 2002 znaša 25% ter od 1. 1. 2003 do
31. 12. 2003 znaša 23%.
Ne glede na 18. člen tega zakona družba, ki
pridobi koncesijo za igralni salon na podlagi določb ZIS, obračunava in plačuje
koncesijsko dajatev v obdobju do 31. 12. 2002 po stopnji 17%, v obdobju od
1. 1. 2003 do 31. 12. 2003 po stopnji 18%, ter v obdobju od 1. 1.
2004 do 31. 12. 2004 po stopnji 19% od osnove.
43. člen
Z dnem uveljavitve tega zakona preneha
veljati prvi odstavek 11. člena zakona o davku od iger na srečo (Uradni list
RS, št. 57/99).
44. člen
Ne glede na prvo alineo prvega odstavka 20.
člena zakona o lastninskem preoblikovanju pravnih oseb z družbenim kapitalom,
ki prirejajo posebne igre na srečo in o strukturi kapitala pravnih oseb, ki
opravljajo dejavnost prirejanja posebnih iger na srečo (Uradni list RS, št.
40/97) ima lahko družba, ki ima na dan uveljavitve tega zakona koncesijo za
prirejanje posebnih iger na srečo, več kot 20% navadnih delnic koncesionarja.
45. člen
Za koncesionarja za igralni salon se ne
uporablja 3. točka prvega odstavka 4. člena zakona o komunalnih taksah (Uradni
list SRS, št. 29/65, 5/68, 7/70, 51/71, 7/72 in Uradni list RS, št. 18/91 in
57/97).
46. člen
Dodatek iz 21. člena tega zakona se začne
izplačevati naslednji mesec po uveljavitvi tega zakona.
47. člen
Z uveljavitvijo tega zakona prenehajo
veljati pravilnik o uporabi igralnih avtomatov zunaj igralnic (Uradni list RS,
št. 97/00, 27/01 in 75/01), navodilo o načinu izpolnjevanja pogojev za
povečanje višine vložka na igralnih avtomatih zunaj igralnic (Uradni list RS,
št. 100/00), uredba o višini posebne takse za igralne avtomate (Uradni list RS,
št. 35/95) ter odredba o načinu plačevanja posebne takse za prirejanje posebnih
iger na srečo na igralnih avtomatih zunaj igralnic ter o vsebini in obliki
posebne nalepke (Uradni list RS, št. 35/95).
Ne glede na prejšnji odstavek se za
prireditelje iz 37. člena tega zakona še eno leto od uveljavitve tega zakona
uporabljajo določbe od 92. do 102. člena, od 115. do 117. člena in 122. člen
ZIS ter predpisi iz prejšnjega odstavka.
48. člen
Osebe, ki ob uveljavitvi tega zakona
prirejajo igre na način iz 4. člena tega zakona, morajo prenehati prirejati
tovrstne igre v enem letu od uveljavitve tega zakona oziroma lahko prirejanje
iger prenesejo na prireditelja, ki ima koncesijo za prirejanje iger na srečo.
Ministrstvo, pristojno za finance, izda
osebam iz prejšnjega odstavka dovoljenje za prirejanje iger do preteka roka iz
prejšnjega odstavka. V dovoljenju določi tudi višino dajatve na način, kot je
predpisan v 40. členu ZIS. Ne glede na določbo 47. člena ZIS je dajatev po tem
členu prihodek proračuna Republike Slovenije.
49. člen
Ta zakon začne veljati naslednji dan po
objavi v Uradnem listu Republike Slovenije.«.

Odločba o razveljavitvi drugega odstavka 74.
člena zakona o igrah na srečo ter četrte in pete alinee 3. člena odredbe o
določitvi zaokroženih turističnih območij za potrebe posebnih iger na srečo
(Uradni list RS, št. 54/02)
v zvezi z razveljavitvijo drugega odstavka 74. člena zakona določa: 
»Razveljavitev iz prejšnje točke začne
učinkovati šest mesecev po objavi te odločbe v Uradnem listu Republike
Slovenije.«.

Zakon o spremembah in dopolnitvah zakona o
igrah na srečo – ZIS-B (Uradni list RS, št. 101/03)
vsebuje naslednje prehodne in končne določbe:
»PREHODNE IN KONČNE DOLOČBE
14. člen
Postopki za dodelitev koncesije za
prirejanje iger na srečo, začeti pred uveljavitvijo tega zakona, se vodijo po
določbah tega zakona.
15. člen
Podrobnejšo vsebino dokumentacije, postopke
in način izvajanja določb 3., 4., 5. in 6. člena tega zakona določi vlada z
uredbo, ki jo izda v dveh mesecih po uveljavitvi tega zakona.
Z uredbo iz prejšnjega odstavka se določi
tudi podrobnejša vsebina kriterijev, ki jih poleg kriterijev, določenih v 1.
členu tega zakona, upošteva minister, pristojen za finance, pri odločanju o
izdaji soglasij iz 3., 5. in 6. člena tega zakona, kot so zlasti:
1.     
vpliv na odpiranje novih delovnih mest v
Republiki Sloveniji;
2.     
vpliv na razvoj dejavnosti igralništva,
gostinstva in turizma ter s področja razvoja in proizvodnje igralniških
tehnologij oziroma vpliv na druge dejavnosti, v katere se namenjajo sredstva iz
igralništva;
3.     
vpliv na višino koncesijske dajatve in drugih
dajatev, ki jih je dolžan plačevati koncesionar;
4.     
možnost nadzora vlaganj v povezane pravne osebe
in s povezanimi pravnimi osebami ter v odvisne pravne osebe in z odvisnimi
pravnimi osebami;
5.     
možnosti repatriacije dobička v Republiko
Slovenijo v primeru vlaganj v tujino.
16. člen
Minister, pristojen za turizem, v skladu z
8. členom tega zakona v treh mesecih po uveljavitvi tega zakona na novo določi
zaokroženi turistični območji, ki sta bili na podlagi odredbe o določitvi
zaokroženih turističnih območij za potrebe posebnih iger na srečo (Uradni list
RS, št. 67/95, 21/97, 68/99, 91/2001, 54/2002 – odločba US in 111/2002 –
pravilnik; v nadaljnjem besedilu: odredba) določeni kot četrto in peto
zaokroženo turistično območje.
Do določitve zaokroženih turističnih
območij iz prejšnjega odstavka se lokalnim skupnostim, ki so bile na podlagi
odredbe uvrščene v četrto in peto zaokroženo turistično območje, izplačuje
koncesijska dajatev v enakih deležih, razen če se niso dogovorile drugače, in
za enake namene, kot so jih prejemale do sedaj.
Minister, pristojen za finance, izda v enem
mesecu po sklenitvi pogodbe iz 8. člena tega zakona odločbo posamezni lokalni
skupnosti iz prvega in prejšnjega odstavka tega člena, s katero ugotovi višino
prejetih sredstev iz naslova koncesijske dajatve za prirejanje posebnih iger na
srečo od učinkovanja razveljavitve četrte in pete alinee 3. člena odredbe na
podlagi odločbe Ustavnega sodišča Republike Slovenije št. U-I-50/00-18 z dne
30. 5. 2002 (Uradni list RS, št. 54/2002) in določi zneske doplačila oziroma zneske
vračila preveč izplačanih sredstev, skupaj z roki in načinom plačila.
Z odločbo ministra, pristojnega za finance,
iz prejšnjega odstavka se tudi določi, da se v primeru, če občina, ki ima
ugotovljena preplačila, v roku, določenem v tej odločbi, ne vrne preveč
prejetih sredstev, opravi ustrezen poračun v okviru razpoložljivih sredstev na
podračunu enotnega zakladniškega računa proračuna te občine.
Minister, pristojen za turizem, v skladu s
kriteriji iz 8. člena tega zakona na novo določi ostala zaokrožena
turistična območja v šestih mesecih po uveljavitvi tega zakona. Po izteku tega
roka odredba iz prvega odstavka tega člena preneha veljati.
17. člen
Ne glede na 39. člen zakona o spremembah in
dopolnitvah zakona o igrah na srečo (Uradni list RS, št. 85/2001; v nadaljnjem
besedilu: ZIS-A), se določbi 80.a in 85.a člena ZIS začneta uporabljati v
igralnicah 30. 10. 2004.
Ne glede na 39. člen ZIS-A se določba 3.b
člena ZIS za igralnice in prireditelje klasičnih iger na srečo začne
uporabljati 30. 10. 2004, če je za igralne naprave, ki so v uporabi na dan 30.
10. 2003, podana zahteva za pridobitev certifikata o skladnosti v skladu s
predpisom iz 3.b člena ZIS do 31. 12. 2003.
18. člen
Z dnem uveljavitve tega zakona prenehata
veljati 19. in 20. člen zakona o lastninskem preoblikovanju pravnih oseb z
družbenim kapitalom, ki prirejajo posebne igre na srečo in o strukturi kapitala
pravnih oseb, ki opravljajo dejavnost prirejanja posebnih iger na srečo (Uradni
list RS, št. 40/97 in 13/2002 – odločba US) in 59. člen zakona o pospeševanju
turizma (Uradni list RS, št. 57/98, 68/2000 – sklep US, 21/2002, 86/2002 –
odločba US in 94/2002 – odločba US).
19. člen
Določbe prvega odstavka 1., 2. in 10. člena tega zakona se začnejo uporabljati z dnem pristopa Republike Slovenije k Evropski
uniji.
20. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
igrah na srečo – ZIS-C (Uradni list RS, št. 10/10)
vsebuje naslednjo prehodno in končno določbo:
»PREHODNA IN KONČNA DOLOČBA
49. člen
Delodajalci in delojemalci uskladijo
panožno kolektivno pogodbo z določbami četrtega odstavka 29. člena tega zakona
najkasneje v šestih mesecih po uveljavitvi tega zakona.
50. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
igrah na srečo – ZIS-D (Uradni list RS, št. 106/10)
vsebuje naslednjo prehodno in končno določbo:
»PREHODNA IN KONČNA DOLOČBA
6. člen
Zadeve, glede katerih je postopek ob
uveljavitvi tega zakona v teku oziroma glede katerih je bilo ob uveljavitvi
tega zakona že vloženo pravno sredstvo, se končajo po določbah Zakona o igrah
na srečo (Uradni list RS, št. 134/03 – uradno prečiščeno besedilo in 10/10).
7. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah zakona o
igrah na srečo – ZIS-E (Uradni list RS, št. 108/12)
vsebuje naslednje prehodne in končne določbe:
»PREHODNE IN KONČNE DOLOČBE
9. člen
V Zakonu o preprečevanju pranja denarja in
financiranja terorizma (Uradni list RS, št. 60/07, 19/10 in 77/11) se v 52.
členu in četrtem odstavku 87. člena besedilo »Urad Republike Slovenije za
nadzor prirejanja iger na srečo« nadomesti z besedilom »Davčna uprava Republike
Slovenije«. 
V prvem odstavku 85. člena se točka e)
črta.
10. člen
Z dnem uveljavitve tega zakona preneha
veljati Pravilnik o službeni izkaznici pooblaščenih oseb za nadzor prirejanja
iger na srečo (Uradni list RS, št. 43/96), uporablja pa se do 1. januarja 2013.
11. člen
Ta zakon začne veljati naslednji dan po
objavi v Uradnem listu Republike Slovenije, uporabljati pa se začne 1. januarja
2013. 
Do začetka uporabe tega zakona se uporablja
Zakon o igrah na srečo (Uradni list RS, št. 14/11 – uradno prečiščeno
besedilo).«.

Zakon o spremembah in dopolnitvah Zakona o
inšpekcijskem nadzoru – ZIN-B (Uradni list RS, št. 40/14)
vsebuje naslednjo končno določbo:
»25. člen
Ta zakon začne veljati petnajsti dan po
objavi v Uradnem listu Republike Slovenije.«.