I. SPLOŠNE DOLOČBE
1. člen
(vsebina zakona)
Ta zakon ureja pravice in postopek pridobitve statusa
invalida ali invalidke (v nadaljnjem besedilu: invalid) osebam s trajnimi
prirojenimi ali pridobljenimi okvarami, ki se zaradi invalidnosti ne morejo
socialno vključevati v skupnost brez nudenja storitev socialnega vključevanja
in ne morejo samostojno opravljati večine ali vseh življenjskih potreb ter si
zagotavljati sredstev za preživljanje, pravico do denarnih prejemkov in
možnosti, ki jim jih zagotavlja država za njihovo enakovredno vključevanje v
družbo.
2. člen
(namen zakona)
(1) Namen tega zakona je ustvarjati pogoje za čim
enakopravnejše in enakovrednejše življenje oseb iz prejšnjega člena ob najširši
družbeni podpori vseh, ki se z njimi na kakršen koli način srečujejo.
(2) Republika Slovenija zagotavlja invalidom po tem zakonu pravico
do socialno varstvenih storitev (vodenje, varstvo in zaposlitev pod posebnimi
pogoji ter institucionalno varstvo) po zakonu, ki ureja socialno varstvo.
(3) Zaradi spodbujanja razvoja in za izenačevanje možnosti invalidov
Republika Slovenija spodbuja čim samostojnejše življenje in socialno
vključevanje invalidov v skupnost, omogoča izvajanje inovativnih programov in
usposabljanj za invalide, ki jih lahko izvajajo fizične ali pravne osebe ne
glede na njihov pravni status, ki imajo pridobljena znanja s področja invalidnosti.
Izvajanje programov in usposabljanj mora biti neprofitno.
(4) Izvajalci inovativnih programov in usposabljanj za
invalide ter izvajalci storitev socialnega vključevanja v skupnosti morajo
skrbeti za pravilno, kakovostno in varno izvajanje programov in storitev ter
biti za svoje delo ustrezno usposobljeni.
(5) Republika Slovenija sofinancira izvajanje inovativnih
programov in usposabljanj iz prejšnjega odstavka v okviru zagotovljenih
proračunskih možnosti.
3. člen
(status invalida)
(1) Status invalida po tem zakonu pridobijo polnoletne osebe:
-       
z zmernimi, težjimi ali težkimi motnjami v duševnem razvoju,
-       
z avtističnimi motnjami, ki imajo tako hudo obliko neprilagojenega vedenja,
da jim onemogoča samostojno življenje in pridobivanje sredstev za preživljanje,
-       
gluhoslepi z najmanj 50 odstotno izgubo sluha po Fowlerju in prvo do
vključno peto kategorijo slepote in slabovidnosti,
-       
z zmerno do hudo možgansko poškodbo ali okvaro in
-       
najtežje gibalno ovirane osebe, ki se zaradi invalidnosti ne morejo same
vključevati v družbo in si zagotavljati socialne varnosti.
(2) Pogoj za pridobitev statusa invalida je, da je
invalidnost nastala pred polnoletnostjo ali v primeru, če se oseba šola,
najpozneje do dopolnjenega 26. leta starosti. Izjema so osebe z zmerno do hudo
možgansko poškodbo ali okvaro, osebe z avtističnimi motnjami in gluhoslepe
osebe, pri katerih invalidnost lahko nastane tudi pozneje, vendar pred prvo
zaposlitvijo oziroma, če iz naslova zavarovanja ne pridobijo nobenih pravic.
(3) Poleg pogojev iz prvega in drugega odstavka tega člena je
pogoj za pridobitev statusa invalida po tem členu še, da:
-       
so državljani Republike Slovenije ali
-       
so tujci s stalnim prebivališčem ali dovoljenjem za prebivanje v
Republiki Sloveniji.
4. člen
(postopek pridobitve statusa)
(1) Vlogo za pridobitev statusa invalida po tem zakonu lahko
upravičenec ali upravičenka (v nadaljnjem besedilu: upravičenec), njegov
zakoniti zastopnik ali skrbnik vloži pri centru za socialno delo, ki je
krajevno pristojen glede na stalno prebivališče invalida. Vlogi priloži zadnjo
odločbo o usmerjanju, ki jo je izdal organ, pristojen za usmerjanje otrok s
posebnimi potrebami, odločbo centra za socialno delo o priznani pravici do
dodatka za nego otroka ali mnenje invalidske komisije Zavoda za pokojninsko in invalidsko
zavarovanje Slovenije (v nadaljnjem besedilu: ZPIZ).
(2) Če je iz odločbe ali mnenja iz prejšnjega odstavka
nedvomno razvidno, da oseba izpolnjuje pogoje iz prejšnjega člena, center za
socialno delo izda odločbo o priznanju statusa invalida po tem zakonu.
(3) Če iz odločbe ali mnenja iz prvega odstavka tega člena ni
jasno razvidno, da oseba izpolnjuje pogoje za pridobitev statusa invalida po
tem zakonu, center za socialno delo pridobi izvedensko mnenje Univerzitetnega
inštituta Republike Slovenije – SOČA. Mnenje Univerzitetnega inštituta
Republike Slovenije – SOČA je podlaga za izdajo odločbe o priznanju statusa
invalida po tem zakonu.
II. DENARNI PREJEMKI
5. člen
(nadomestilo)
(1) Invalid, ki je pridobil status invalida po tem zakonu,
ima pravico do nadomestila za invalidnost (v nadaljnjem besedilu: nadomestilo)
za pokrivanje osnovnih življenjskih stroškov, ki mu omogoča enakovredno
življenje in prebivanje v skupnosti. Ne glede na premoženjsko stanje
upravičenca do nadomestila je višina nadomestila enaka seštevku denarne
socialne pomoči in varstvenega dodatka po zakonu, ki ureja socialno varstvene
prejemke, ki velja za edino odraslo osebo v družini.
(2) O pravici do nadomestila odloči center za socialno delo.
(3) Če invalid sklene delovno razmerje, se mu nadomestilo izplačuje
v višini razlike med prejeto plačo in zneskom neto minimalne plače.
(4) Ko invalidu delovno razmerje iz kakršnega koli razloga
preneha, ima znova pravico do nadomestila v polnem znesku.
(5) Invalid pridobi pravico do nadomestila, ko dopolni 18
let, osebe iz druge, tretje in četrte alineje prvega odstavka 3. člena tega
zakona pa od prvega dne naslednjega meseca po pridobitvi statusa invalida po
tem zakonu.
6. člen
(prenehal
veljati)
7. člen
(izplačevanje denarnih prejemkov)
Nadomestilo za invalidnost iz 5. člena tega zakona in dodatek
za pomoč in postrežbo iz 6. člena tega zakona izplačuje ZPIZ.
8. člen
(družinska pokojnina in družinska invalidnina)
(1) Invalid, ki je prejemnik nadomestila in pridobi pravico
do družinske pokojnine po zakonu, ki ureja pokojninsko in invalidsko zavarovanje
ali do družinske invalidnine po predpisih, ki urejajo vojne invalide, je
upravičen do delnega nadomestila, kadar je družinska pokojnina oziroma
družinska invalidnina nižja od nadomestila in sicer za razliko od višine
družinske pokojnine oziroma družinske invalidnine do višine nadomestila.
(2) ZPIZ invalidu, ki mu je z odločbo ZPIZ-a priznana
družinska pokojnina za nazaj in je prejemal nadomestilo, za nazaj izplača le
razliko med višino izplačanih nadomestil in družinsko pokojnino.
9. člen
(pritožba)
(1) Zoper odločbo iz 4., 5., in 6. člena tega zakona je
dovoljena pritožba.
(2) O pritožbah odloča ministrstvo, pristojno za invalidsko
varstvo.
III. SOCIALNO VKLJUČEVANJE INVALIDOV V SKUPNOST
10. člen
(storitve socialnega vključevanja)
(1) Za zagotavljanje socialnega vključevanja invalidov v
skupnost, imajo invalidi pravico do storitev socialnega vključevanja, ki jih zagotavljajo
izvajalci storitev socialnega vključevanja v skupnosti z namenom enakovrednega
in enakopravnega sobivanja invalidov in neinvalidih oseb v skupnosti.
(2) Storitve socialnega vključevanja so namenjene:
-       
usposabljanju za samostojno življenje,
-       
vseživljenjskemu učenju,
-       
prebivanju s podporo in
-       
ohranjanju socialne vključenosti starejših invalidov.
(3) Nabor, vsebino in obseg sofinanciranja posameznih
storitev socialnega vključevanja ter pogoje za izvajanje posameznih storitev
socialnega vključevanja pripravi ministrstvo, pristojno za invalidsko varstvo,
v sodelovanju z Inštitutom Republike Slovenije za socialno varstvo (v
nadaljnjem besedilu: Inštitut).
(4) Invalidi imajo pravico do storitev socialnega
vključevanja, ki jim omogočajo čim bolj neodvisno življenje, izražanje lastne
volje in želja ter njihovo vključevanje v ožje in širše družbeno okolje.
(5) Invalidi, ki so vključeni v socialnovarstvene storitve,
imajo pravico samo do storitev socialnega vključevanja, ki se ne izvajajo v
času izvajanja socialnovarstvenih storitev, v katere so vključeni.
(6) Če invalid, ki biva v skupnosti, potrebuje zdravstvene
storitve, le te uveljavlja po predpisih, ki urejajo zdravstveno varstvo in
zdravstveno zavarovanje.
(7) Za spremljanje izvajanja in razvoja storitev socialnega
vključevanja je pristojen Inštitut.
11. člen
(usposabljanje za samostojno življenje)
(1) Usposabljanje za samostojno življenje je nabor storitev
socialnega vključevanja, ki so namenjene vsem invalidom po tem zakonu, predvsem
pa osebam s pridobljeno možgansko poškodbo ali okvaro.
(2) Način, obseg in oblika izvajanja teh storitev je odvisen
od potreb posameznega invalida.
12. člen
(vseživljenjsko učenje)
(1) Vseživljenjsko učenje je nabor storitev socialnega
vključevanja, namenjenih ohranjanju pridobljenih znanj in pridobivanju novih
znanj s ciljem ohranjati čim večjo samostojnost invalida v skupnosti.
(2) Način, obseg in oblika izvajanja storitev so odvisni od
potreb posameznega invalida.
13. člen
(prebivanje s podporo)
(1) Prebivanje s podporo se izvaja kot samostojno prebivanje enega
ali več invalidov z nudenjem storitev socialnega vključevanja za čim
samostojnejše življenje invalidov v skupnosti.
(2) Način, obseg in oblika izvajanja storitev je odvisna od
potreb posameznega invalida.
14. člen
(ohranjanje socialne vključenosti starejših invalidov)
(1) Storitve socialnega vključevanja se za invalide, starejše
od 65 let, izvajajo primerno njihovi starosti in potrebam za zagotavljanje
njihovega samostojnega življenja v skupnosti.
(2) Način, obseg in oblika izvajanja storitev je odvisna od
potreb posameznega invalida.
15. člen
(postopek)
(1) Vlogo za pridobitev pravice do storitev socialnega
vključevanja invalid, njegov zakoniti zastopnik ali skrbnik, vloži pri centru
za socialno delo, ki je krajevno pristojen glede na stalno prebivališče
invalida.
(2) Center za socialno delo za vsakega invalida, ki
uveljavlja pravico do storitev socialnega vključevanja, imenuje člane strokovne
komisije z liste izvedencev po zakonu, ki ureja osebno asistenco. Strokovna komisija
poda mnenje, katere storitve socialnega vključevanja potrebuje invalid.
(3) Center za socialno delo z odločbo invalidu prizna pravico
do storitev socialnega vključevanja.
(4) Storitve socialnega vključevanja se izvajajo na podlagi
dogovora, ki ga pripravi izvajalec storitev socialnega vključevanja skupaj z
invalidom, njegovim zakonitim zastopnikom ali skrbnikom.
16. člen
(spremenjene okoliščine)
(1) V primeru spremenjenih okoliščin invalid, njegov zakoniti
zastopnik ali skrbnik ali izvajalec storitev socialnega vključevanja centru za
socialno delo predlaga ponovno oceno strokovne komisije za priznanje pravice do
storitev socialnega vključevanja.
(2) O ponovni vlogi center za socialno delo odloči z odločbo.
17. člen
(pritožba)
(1) Zoper izdano odločbo centra za socialno delo ima invalid
pravico do pritožbe.
(2) O pritožbi odloča ministrstvo, pristojno za invalidsko
varstvo.
18. člen
(vrednotnica za plačilo storitev socialnega vključevanja)
(1) Po pravnomočnosti odločbe o priznanju pravice do storitev
socialnega vključevanja center za socialno delo za plačilo storitev socialnega
vključevanja invalidu izda vrednotnico.
(2) Vrednotnica za plačilo storitev socialnega vključevanja
vsebuje:
-       
naziv centra za socialno delo, ki je izdal vrednotnico,
-       
številko vrednotnice,
-       
datum izdaje vrednotnice,
-       
številka in datum odločbe o priznanju pravice do storitev socialnega
vključevanja,
-       
ime in priimek upravičenca, EMŠO, naslov prebivališča,
-       
vrsto, vrednost in oblike storitev socialnega vključevanja,
-       
rok veljavnosti vrednotnice in
-       
podpis odgovorne osebe in žig centra za socialno delo.
19. člen
(financiranje)
(1) Vse pravice iz prvega in drugega poglavja tega zakona se
financirajo iz proračuna Republike Slovenije.
(2) Pravice iz tretjega poglavja tega zakona se financirajo v
obsegu, ki ga predpiše ministrstvo, pristojno za invalidsko varstvo, v okviru
razpoložljivih proračunskih sredstev.
(3) Če pridobi upravičenec pravice do storitev socialnega
vključevanja po tem zakonu in po drugih predpisih, lahko uživa le eno od obeh
istovrstnih pravic, ki si jo sam izbere.
IV. ZBIRKE PODATKOV
20. člen
(zbiranje, obdelovanje in hranjenje podatkov)
(1) Za zbiranje, shranjevanje, pošiljanje in uporabo
podatkov, vsebovanih v zbirkah podatkov, ki so potrebni za izvajanje tega
zakona, se uporabljajo določbe zakona, ki ureja varstvo osebnih podatkov, če ta
zakon ne določa drugače.
(2) Za namene izvajanja in razvoja storitev socialnega
vključevanja se podatki, ki so potrebni za načrtovanje vrste in obsega storitev
socialnega vključevanja ter spremljanje doseganja kazalnikov uspešnosti,
obdelujejo v obliki, ki onemogoča identifikacijo posameznika.
21. člen
(evidenca oseb s statusom invalida)
(1) Za potrebe odločanja o pridobitvi statusa invalida po tem
zakonu, pravice do nadomestila, dodatka za pomoč in postrežbo, vrednotnic za
plačilo storitev socialnega vključevanja, za načrtovanje politike, spremljanje
stanja ter za znanstvenoraziskovalne in statistične namene se vodi
informatizirana zbirka podatkov o osebah, ki so pridobile status invalida po
tem zakonu ali po zakonu, ki ureja družbeno varstvo duševno in telesno
prizadetih oseb, njihovih zakonitih zastopnikih ali skrbnikih, prejemnikih
pravice do nadomestila, dodatka za pomoč in postrežbo, o prejemnikih in zneskih
vrednotnic za plačilo storitev socialnega vključevanja in izdanih odločbah (v
nadaljnjem besedilu: centralna zbirka podatkov). Centralna zbirka podatkov
vsebuje naslednje podatke:
-       
osebne podatke osebe, ki je pridobila status invalida po tem zakonu ali
po zakonu, ki ureja družbeno varstvo duševno in telesno prizadetih oseb,
njegovega zakonitega zastopnika ali skrbnika (osebno ime, EMŠO, naslov stalnega
oziroma začasnega prebivališča, rojstni podatki, naslov nudenja storitev socialnega
vključevanja, osebno ime zakonitega zastopnika ali skrbnika),
-       
podatke o vrsti invalidnosti,
-       
podatke o denarnih prejemkih invalida,
-       
datum začetka in prenehanja izvajanja storitev socialnega vključevanja,
-       
podatke o priznanih in uveljavljenih socialnovarstvenih pravicah ter o
datumu uveljavitve in prenehanju pravic,
-       
številko in datum izdaje odločbe o priznanju pravice do storitev
socialnega vključevanja,
-       
podatke o storitvah socialnega vključevanja, ki se nudijo invalidu,
-       
odobreno število ur storitev socialnega vključevanja,
-       
podatke o izvajalcu storitev socialnega vključevanja (firma, sedež, ime
in priimek, naslov bivališča).
(2) Centralno zbirko podatkov obdeluje ministrstvo, pristojno
za invalidsko varstvo, kot upravljavec centralne zbirke podatkov.
(3) Podatki iz evidence iz tega člena se hranijo deset let po
prenehanju uveljavljanja pravic po tem zakonu.
22. člen
(pridobivanje podatkov)
(1) Podatki iz prejšnjega člena, ki so po tem zakonu potrebni
za uveljavljanje pravic po tem zakonu, se zbirajo neposredno od upravičencev,
njihovih zakonitih zastopnikov ali skrbnikov ter po uradni dolžnosti iz zbirk
podatkov iz drugega odstavka tega člena, ki jih v Republiki Sloveniji vodijo za
to pooblaščeni organi in organizacije. Upravičenec, njegov zakoniti zastopnik
ali skrbnik mora centru za socialno delo dati vse podatke, o katerih
pooblaščeni organi in organizacije ne vodijo zbirk podatkov.
(2) Centri za socialno delo in ministrstvo, pristojno za
invalidsko varstvo, podatke iz prejšnjega odstavka brezplačno pridobivajo iz
obstoječih zbirk podatkov naslednjih upravljavcev:
-       
Ministrstva za notranje zadeve – podatke iz centralnega registra
prebivalstva (ime in priimek, EMŠO, državljanstvo prebivalca, ki uveljavlja
pravice po tem zakonu, stalno ali začasno prebivališče, država prebivanja,
naslov za vročanje, sprememba osebnega imena, podaljšanje in odvzem roditeljske
pravice ter datum prenehanja tega ukrepa, odvzem in vrnitev poslovne
sposobnosti, skrbništvo ter datum prenehanja tega ukrepa),
-       
centrov za socialno delo – podatke o oblikah družbenega varstva po
zakonu, ki ureja družbeno varstvo duševno in telesno prizadetih oseb, podatke o
uveljavljenih pravicah po tem zakonu (začetek in prenehanje pravic), odločbo o
pridobitvi pravice do nadomestila za invalidnost in odločbo o pridobitvi
pravice do dodatka za pomoč in postrežbo po zakonu, ki ureja družbeno varstvo
duševno in telesno prizadetih oseb, odločbo o pridobitvi statusa invalida,
odločbo o pravici do nadomestila za invalidnost, odločbo o pravici do dodatka
za pomoč in postrežbo ter odločbo o pravici do vrednotnic po tem zakonu,
-       
ZPIZ – podatke o izplačanih nadomestilih za invalidnost in podatke o
izplačanih dodatkih za tujo nego in pomoč po zakonu, ki ureja družbeno varstvu
duševno in telesno prizadetih oseb, podatke o izplačanih družinskih pokojninah
in dodatkih za pomoč in postrežbo po zakonu, ki ureja pokojninsko in invalidsko
zavarovanje (ime in priimek, EMŠO, naslov stalnega ali začasnega prebivališča,
datum izdaje odločb o pridobljenih pravicah po zakonu, ki ureja pokojninsko in
invalidsko zavarovanje),
-       
upravnih enot – podatke o prejemnikih družinske invalidnine po
predpisih, ki urejajo vojne invalide (ime in priimek, EMŠO, naslov stalnega ali
začasnega prebivališča, datum izdaje odločb o pridobljenih pravicah),
-       
Zavoda za zdravstveno varstvo in zdravstveno zavarovanje Slovenije –
podatke o zaposlenih osebah, ki so pridobile status invalida po zakonu, ki
ureja družbeno varstvo duševno in telesno prizadetih oseb in po tem zakonu,
-       
Finančne uprave Republike Slovenije – podatke o višini izplačanih plač
oseb s statusom invalida po zakonu, ki ureja družbeno varstvo duševno in
telesno prizadetih oseb in po tem zakonu.
(3) O pridobivanju podatkov iz tega člena ni treba predhodno seznaniti
oseb, na katere se podatki nanašajo.
(4) Zaradi točnosti in ažurnosti podatkov iz prejšnjega člena
se lahko povezuje centralna zbirka podatkov s centralnim registrom prebivalstva
na podlagi EMŠO.

Zakon o socialnem vključevanju invalidov –
ZSVI (Uradni list RS, št. 30/18) vsebuje naslednje prehodne in
končne določbe:
»V. PREHODNE IN KONČNE DOLOČBE
23. člen
(rok za pripravo nabora
storitev socialnega vključevanja)
Ministrstvo, pristojno za invalidsko varstvo, v sodelovanju z
Inštitutom, pripravi nabor in vsebino posameznih storitev socialnega
vključevanja ter pogoje za izvajanje posameznih storitev socialnega
vključevanja, določene v določbah tretjega odstavka 10. člena tega zakona do
31. decembra 2019.
24. člen
(ohranitev pridobljenih
pravic)
(1) Invalidi, ki so pridobili status invalida po Zakonu o
družbenem varstvu duševno in telesno prizadetih oseb (Uradni list SRS, št.
41/83, Uradni list RS, št. 114/06 – ZUTPG, 122/07 – odl. US, 61/10 – ZSVarPre
in 40/11 – ZSVarPre-A), ohranijo status invalida in s tem vse pridobljene
pravice.
(2) Z dnem uveljavitve tega zakona se dodatek za tujo nego in
pomoč po Zakonu o družbenem varstvu duševno in telesno prizadetih oseb (Uradni
list SRS, št. 41/83, Uradni list RS, št. 114/06 – ZUTPG, 122/07 – odl. US,
61/10 – ZSVarPre in 40/11 – ZSVarPre-A) spremeni v dodatek za pomoč in
postrežbo, in sicer tako, da:
-       
upravičenci, ki potrebujejo pomoč za opravljanje vseh osnovnih
življenjskih potreb, postanejo upravičenci do dodatka za pomoč in postrežbo v
skladu z določbo prvega odstavka 103. člena Zakona o pokojninskem in
invalidskem zavarovanju (Uradni list RS, št. 96/12, 39/13, 99/13 – ZSVarPre-C,
101/13 – ZIPRS1415, 44/14 – ORZPIZ206, 85/14 – ZUJF-B, 95/14 – ZUJF-C, 90/15 –
ZIUPTD, 102/15, 23/17, 40/17 in 65/17),
-       
upravičenci, ki potrebujejo pomoč za opravljanje večine osnovnih
življenjskih potreb, postanejo upravičenci do dodatka za pomoč in postrežbo iz
drugega odstavka 103. člena Zakona o pokojninskem in invalidskem
zavarovanju (Uradni list RS, št. 96/12, 39/13, 99/13 – ZSVarPre-C, 101/13 –
ZIPRS1415, 44/14 – ORZPIZ206, 85/14 – ZUJF-B, 95/14 – ZUJF-C, 90/15 – ZIUPTD,
102/15, 23/17, 40/17 in 65/17).
25. člen
(prenehanje veljavnosti)
Z dnem začetka veljavnosti tega zakona preneha veljati Zakon
o družbenem varstvu duševno in telesno prizadetih oseb (Uradni list SRS, št.
41/83, Uradni list RS, št. 114/06 – ZUTPG, 122/07 – odl. US, 61/10 – ZSVarPre
in 40/11 – ZSVarPre-A).
26. člen
(uporaba podatkov)
Ne glede na določbo prejšnjega člena se podatki, pridobljeni
na podlagi Zakona o družbenem varstvu duševno in telesno prizadetih oseb,
uporabljajo še naprej za namen uveljavljanja pravic invalidov, ki so pridobili
status po Zakonu o družbenem varstvu duševno in telesno prizadetih oseb.
27. člen
(prenehanje preživninske
obveznosti staršev)
Z dnem uveljavitve tega zakona preneha veljati preživninska
obveznost staršev, kot jo je urejal drugi odstavek 123. Člena Zakona o
zakonski zvezi in družinskih razmerjih (Uradni list SRS, št. 15/76, Uradni list
RS, št. 1/89 in 64/01).
28. člen
(začetek uporabe)
III. poglavje tega zakona se začne uporabljati
1. januarja 2022.
29. člen
(začetek veljavnosti)
Ta zakon začne veljati 1. januarja 2019.«.

Zakon o dolgotrajni oskrbi – ZDOsk (Uradni
list RS, št. 196/21) vsebuje naslednjo končno določbo:
»158. člen
(začetek veljavnosti in
uporabe)
(1) Ta zakon začne veljati naslednji dan po objavi v Uradnem
listu Republike Slovenije, uporabljati pa se začne en mesec po uveljavitvi,
razen 145., 146., 147., 148., 150., 151., 152., 153., 154., 155. in
156. člen tega zakona, ki se začnejo uporabljati 1. januarja 2023, in
v primerih iz 130. člena tega zakona ter drugega, tretjega, četrtega,
petega, šestega, sedmega in osmega odstavka tega člena.
(2) Prva alineja 1. točke prvega odstavka 10. člena in
tretji odstavek 15. člena tega zakona, ki urejata pravico do DO v
instituciji iz drugega odstavka 58. člena tega zakona, se začneta
uporabljati 1. januarja 2023.
(3) Tretja alineja 1. točke prvega odstavka 10. člena,
19., 20., 21., 22., 23., 24., 25., 26., 27., 28., 29., 30. člen, četrti
odstavek 34. člena, peti odstavek 35. člena, četrti odstavek
39. člena, tretji odstavek 57. člena, 6. točka tretjega odstavka in
peti odstavek 65. člena tega zakona, ki urejajo pravico do oskrbovalca
družinskega člana iz 5. oddelka tega zakona, se začnejo uporabljati
1. januarja 2023.
(4) 34. člen tega zakona in četrta alineja drugega
odstavka 39. člena tega zakona, ki urejata možnost alternativnega
izvajanja pravice do DO, se začneta uporabljati 1. julija 2024.
(5) Druga alineja 1. točke prvega odstavka 10. člena,
drugi in četrti odstavek 15. člena, drugi odstavek 34. člena tega
zakona, ki urejajo pravico do DO na domu v skladu s petim odstavkom
58. člena tega zakona, se začnejo uporabljati 1. julija 2024.
(6) 32. člen tega zakona se za upravičence, ki pravico
do DO koristijo v načinu:
-       DO
v instituciji v skladu z drugim odstavkom 58. člena tega zakona, začne
uporabljati 1. januarja 2023;
-       DO
na domu v skladu s petim odstavkom 58. člena tega zakona, začne
uporabljati 1. julija 2024;
-       denarnega
prejemka v skladu z 18. členom tega zakona, začne uporabljati
1. julija 2024;
-       oskrbovalca
družinskega člana iz 19. člena tega zakona, začne uporabljati 1. julija
2024.
(7) 33. člen tega zakona se za upravičence, ki pravico
do DO koristijo v skladu s petim odstavkom 58. člena, 18. členom in
19. členom tega zakona, začne uporabljati 1. julija 2024.
(8) 84., 85., 86., 87. in 88. člen tega zakona, ki
urejajo delovanje ZZZS, se začnejo uporabljati 1. januarja 2023.«.

Zakon o dodatnih ukrepih za preprečevanje
širjenja, omilitev, obvladovanje, okrevanje in odpravo posledic COVID-19 – ZDUPŠOP
(Uradni list RS, št. 206/21) spreminja 28. člen zakona tako,
da se glasi:
»28. člen
(začetek uporabe)
III. poglavje tega zakona se začne uporabljati 30. junija
2022.«;
ter vsebuje naslednjo končno določbo:
»85. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.«.