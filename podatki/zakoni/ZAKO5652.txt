I. SPLOŠNE DOLOČBE
1. člen
(vsebina zakona)
Ta zakon ureja organizacijo šolske prehrane
za učenke in učence (v nadaljnjem besedilu: učenci) ter dijakinje in dijake (v
nadaljnjem besedilu: dijaki), pravico učencev in dijakov do subvencije za
šolsko prehrano, višino subvencije, pogoje in postopek za dodeljevanje
subvencije ter nadzor nad izvajanjem tega zakona.
2. člen
(uporaba zakona)
(1) Ta zakon se uporablja za osnovne in
srednje šole ter za osnovne in srednje šole v okviru zavodov za vzgojo in
izobraževanje otrok in mladostnikov s posebnimi potrebami v Republiki
Sloveniji, ki izvajajo javno veljavne vzgojno-izobraževalne programe (v
nadaljnjem besedilu: šole).
(2) Ta zakon se ne uporablja za udeležence
v programih izobraževanja odraslih.
(3) Določbe četrtega in šestega odstavka 4.
člena ter 27. in 28. člena tega zakona se smiselno uporabljajo v vrtcih,
zavodih za vzgojo in izobraževanje otrok in mladostnikov s posebnimi potrebami,
domovih za učence, dijaških domovih ter v Centru šolskih in obšolskih
dejavnosti.
3. člen
(cilji)
Cilji tega zakona so, da se:
-      
ob upoštevanju načel trajnostne potrošnje
zagotavlja kakovostna in subvencionirana šolska prehrana, s katero se vpliva na
optimalni razvoj učencev in dijakov, na razvijanje zavesti o zdravi prehrani in
kulturi prehranjevanja, na vzgajanje in izobraževanje za odgovoren odnos do
sebe, svojega zdravja in okolja ter omogoči učencem in dijakom dostopnost do
zdrave šolske prehrane;
-      
učencem in dijakom iz socialno manj vzpodbudnih
okolij zagotavljajo enake možnosti pri doseganju ciljev iz prejšnje alineje.
II. ORGANIZACIJA ŠOLSKE PREHRANE
4. člen
(šolska prehrana)
(1) Šolska prehrana po tem zakonu pomeni
organizirano prehrano učencev in dijakov v dneh, ko poteka pouk v skladu s
šolskim koledarjem.
(2) Šolska prehrana obsega zajtrk, malico,
kosilo in popoldansko malico.
(3) Šola za vse učence oziroma dijake v
okviru dejavnosti javne službe obvezno organizira malico. Kot dodatno ponudbo
lahko organizira tudi zajtrk, kosilo in popoldansko malico. Za dijake je šola
dolžna organizirati toplo ali energijsko in hranilno bogatejšo hladno malico.
(4) Pri organizaciji šolske prehrane se
upoštevajo smernice za prehranjevanje v vzgojno-izobraževalnih zavodih.
Smernice sprejme Strokovni svet Republike Slovenije za splošno izobraževanje in
vsebujejo:
-      
cilje, načela in vzgojno-izobraževalne
dejavnosti, povezane s šolsko prehrano ter
-      
strokovne usmeritve in navodila, ki
opredeljujejo merila za izbor živil, načrtovanje sestave, količinske normative
in način priprave šolske prehrane ter časovni okvir za njeno izvedbo, in jih
pripravi javni zdravstveni zavod, ki ga pooblasti ministrstvo, pristojno za
zdravje.
(5) Šola opredeli vzgojno-izobraževalne
dejavnosti, povezane s prehrano, in dejavnosti, s katerimi bo vzpodbujala
zdravo prehranjevanje in kulturo prehranjevanja, v letnem delovnem načrtu.
(6) Na območju šole in
vzgojno-izobraževalnih zavodov iz tretjega odstavka 2. člena tega zakona ter na
površini, ki sodi v njihov šolski prostor, ne smejo biti nameščeni prodajni
avtomati za distribucijo hrane in pijače.
5. člen
(organizacija)
(1) Šolsko prehrano organizirajo šole tako,
da izvedejo nabavo živil, pripravo, razdeljevanje obrokov, vodijo potrebne
evidence, izvajajo vzgojno-izobraževalne dejavnosti, povezane s prehrano in
drugo.
(2) Šola lahko nabavo, pripravo ter
razdeljevanje obrokov s pogodbo prenese na drug vzgojno-izobraževalni zavod.
Vzgojno-izobraževalni zavod, ki prevzame izvajanje navedenega dela dejavnosti
šolske prehrane, je le-to dolžan izvajati pod pogoji in na način, določen s tem
zakonom.
(3) Izjemoma lahko šola nabavo, pripravo in
razdeljevanje obrokov s pogodbo prenese na zunanjega izvajalca.
(4) Zunanji izvajalci iz prejšnjega
odstavka so osebe javnega prava, ki ne opravljajo vzgojno-izobraževalne
dejavnosti, in osebe zasebnega prava. Pred uvedbo postopka za izbiro zunanjega
izvajalca mora šola pridobiti soglasje ustanovitelja. Postopek se izvede po
določbah zakona, ki ureja javno naročanje.
(5) Ravnatelj oziroma direktor (v
nadaljnjem besedilu: ravnatelj) lahko imenuje skupino za prehrano, ki daje
mnenja in predloge glede šolske prehrane.
6. člen
(pravila šolske prehrane)
(1) Šola s pravili šolske prehrane opredeli
natančnejše postopke, ki zagotavljajo evidentiranje, nadzor nad koriščenjem
obrokov, določi čas in način odjave posameznega obroka, ravnanje z neprevzetimi
obroki ter načine seznanitve učencev oziroma dijakov in staršev.
(2) Če na šoli deluje skupina za prehrano,
se s pravili šolske prehrane določi njeno sestavo, število članov in mandat.
(3) Predlog pravil šolske prehrane pripravi
ravnatelj in ga obravnavajo svet staršev, učiteljski zbor ter učenci oziroma
dijaki. Pravila sprejme svet šole.
(4) Pravila šolske prehrane so lahko
sestavni del obstoječih šolskih pravil.
7. člen
(prijava na šolsko prehrano)
(1) Prijavo na šolsko prehrano šoli oddajo
starši, skrbniki in druge osebe, pri katerih so posamezni učenci oziroma dijaki
v oskrbi (v nadaljnjem besedilu: starši).
(2) Prijava se praviloma odda v mesecu
juniju za prihodnje šolsko leto. Odda se lahko tudi kadarkoli med šolskim
letom.
(3) Prijava na šolsko prehrano se vloži na
obrazcu, ki je priloga tega zakona in se hrani do konca šolskega leta, za
katero je bila oddana.
(4) Prijava se lahko kadarkoli prekliče.
Preklic velja z naslednjim dnem po prejemu preklica.
8. člen
(odjava posameznih obrokov)
(1) Posamezni obrok šolske prehrane se
lahko odjavi.
(2) Starši lahko v prijavi na šolsko
prehrano podajo izjavo, da obveznost odjave posameznega obroka prenašajo na
dijaka.
(3) Posamezni obrok za učenca oziroma
dijaka, ki je odsoten od pouka zaradi sodelovanja pri športnih, kulturnih in
drugih tekmovanjih ter srečanjih, na katerih sodeluje v imenu šole, odjavi
šola.
(4) Posamezni obrok je pravočasno
odjavljen, če se ga odjavi vsaj en delovni dan prej, in sicer do ure, ki jo
določi šola.
9. člen
(obveznosti)
S prijavo na šolsko prehrano nastopi
dolžnost učenca ali dijaka oziroma staršev, da bo:
-      
spoštoval pravila šolske prehrane,
-      
plačal prispevek za šolsko prehrano,
-      
pravočasno odjavil posamezni obrok skladno s
pravili šolske prehrane,
-      
plačal polno ceno obroka, če obroka ni
pravočasno odjavil,
-      
šoli v 30 dneh sporočil vsako spremembo
podatkov iz prvega odstavka 25. člena tega zakona.
10. člen
(seznanitev učencev, dijakov in staršev)
Šola seznani učence oziroma dijake in
starše o organizaciji šolske prehrane, pravilih šolske prehrane, njihovih
obveznostih iz 9. člena tega zakona, subvencioniranju malice oziroma kosila ter
o načinu in postopku uveljavljanja subvencije najkasneje do začetka šolskega
leta na način, kot ga določi v pravilih šolske prehrane.
11. člen
(neprevzeti obroki)
Obroke, ki v predvidenem času niso
prevzeti, šola brezplačno odstopi drugim učencem oziroma dijakom, lahko pa tudi
humanitarnim organizacijam, ki so vpisane v razvid humanitarnih organizacij.
III. SUBVENCIONIRANJE ŠOLSKE PREHRANE
12. člen
(zagotavljanje sredstev za subvencionirano
malico)
(1) Iz državnega proračuna se zagotavljajo
sredstva za subvencioniranje ene malice dnevno na učenca oziroma dijaka.
(2) Subvencija za malico obsega splošno
subvencijo in dodatno subvencijo, ki je namenjena učencem in dijakom iz
socialno manj vzpodbudnih okolij.
(3) Za učence in dijake, ki so nameščeni v
zavode za vzgojo in izobraževanje otrok in mladostnikov s posebnimi potrebami
oziroma v domove za učence, se zagotavljajo sredstva za subvencionirano malico
v okviru sredstev za oskrbo.
(4) Za dijake, ki so nameščeni v zavode za
vzgojo in izobraževanje otrok in mladostnikov s posebnimi potrebami in
obiskujejo srednjo šolo izven zavoda, se zagotavljajo sredstva za splošno
subvencijo v skladu s tem zakonom, sredstva v višini razlike do cene malice pa
v okviru sredstev za oskrbo.
(5) Iz državnega proračuna se šolam
zagotavljajo tudi sredstva za organizacijo in opravljanje drugih dejavnosti
šolske prehrane, opredeljene v tem zakonu.
13. člen
(upravičenci do subvencionirane malice)
(1) Upravičenci do subvencije za malico so
učenci in dijaki, ki se redno izobražujejo.
(2) Učenci imajo pravico do subvencije za
malico za vsak dan prisotnosti pri pouku in drugih dejavnostih obveznega
programa v skladu s šolskim koledarjem.
(3) Dijaki imajo pravico do subvencije za
malico za vsak dan prisotnosti pri pouku, strokovnih ekskurzijah, športnih in
kulturnih dnevih ter obveznem delu obveznih izbirnih vsebin, ki jih izvaja
šola, v skladu s šolskim koledarjem.
(4) Ne glede na določila drugega in
tretjega odstavka tega člena ima učenec oziroma dijak, ki se zaradi bolezni
oziroma izrednih okoliščin ne more pravočasno odjaviti oziroma prevzeti obroka,
pravico do subvencije za malico za prvi dan odsotnosti.
(5) Pravica ni prenosljiva.
14. člen
(cena subvencionirane malice)
Cena subvencionirane malice v osnovni šoli
in cena subvencionirane malice v srednji šoli je cena, po kateri šola
zagotavlja malico učencem in dijakom. Ceno subvencionirane malice (v nadaljnjem
besedilu: cena malice) določi s sklepom minister, pristojen za šolstvo (v
nadaljnjem besedilu: minister), praviloma pred začetkom vsakega šolskega leta.
15. člen
(višina subvencije za subvencionirano
malico)
(1) Vsem učencem in dijakom iz 13. člena
tega zakona pripada splošna subvencija v višini dveh tretjin cene malice.
(2) Učenci in dijaki, ki zaradi socialnega
položaja ne zmorejo v celoti plačati prispevka za malico, lahko uveljavljajo
dodatno subvencijo. Pri ugotavljanju upravičenosti do dodatne subvencije se
upošteva dohodek na družinskega člana, izražen v odstotku povprečne plače v
Republiki Sloveniji (v nadaljnjem besedilu: povprečna plača), ugotovljen v
odločbi za dodelitev pravice do otroškega dodatka, ki velja v trenutku oddaje
vloge za dodatno subvencijo. (se
preneha uporabljati)
(3) Višina
dodatne subvencije se določi na naslednji način:


Odstotek
  povprečne plače
 

Višina
  dodatne subvencije v deležu cene malice


 

Učenec

Dijak


do
  30%

1/3

1/3


nad
  30% do 55%

-

1/6


(se
preneha uporabljati)
(4) Ne glede na določbe drugega in tretjega
odstavka tega člena učencem in dijakom, ki so v rejništvu ter učencem in
dijakom, prosilcem za azil pripada dodatna subvencija v višini 1/3 cene malice.
(se
preneha uporabljati)
(5) Ne glede na določbe drugega in tretjega
odstavka tega člena lahko šola učencu oziroma dijaku v izjemnih primerih določi
dodatno subvencijo v višini 1/3 cene malice. Pri ugotavljanju upravičenosti do
dodatne subvencije, poleg dohodka na družinskega člana, izraženega v odstotku
povprečne plače, upošteva tudi druga dejstva in okoliščine, ki odražajo
dejanski socialni in materialni položaj učenca oziroma dijaka in ki nastopijo
zaradi dolgotrajne bolezni ali smrti v družini, nenadne izgube zaposlitve
staršev ter naravne ali druge nesreče. Pred izdajo sklepa si mora šola
pridobiti soglasje centra za socialno delo. (se
preneha uporabljati)
(6) Pravico iz prejšnjega odstavka učenec
ali dijak oziroma starši uveljavljajo z vlogo iz 19. člena tega zakona, ki ji
priložijo utemeljitev izjemnih okoliščin, ki so podlaga za upravičenost. (se
preneha uporabljati)
(7) Minister s sklepom praviloma pred
začetkom vsakega šolskega leta določi znesek splošne in dodatne subvencije, pri
čemer lahko razmerje med splošno in dodatno subvencijo, določeno v prvem in
tretjem odstavku tega člena, spremeni največ za 5%.
16. člen
(prispevek za subvencionirano malico)
(1) Učenec ali dijak oziroma starši šoli
plačajo prispevek za malico v višini razlike med pripadajočo subvencijo in ceno
malice.
(2) Prispevek se lahko zniža, če šola za ta
namen pridobi dodatna sredstva, ki jih prispevajo občine, iz donacij,
prispevkov sponzorjev, sredstev šolskega sklada in drugih sredstev.
17. člen
(subvencionirano kosilo)
(1) Iz državnega proračuna se zagotavljajo
tudi sredstva za subvencioniranje kosil za učence, ki zaradi socialnega
položaja ne zmorejo plačati prispevka za kosilo.
(2) Pri ugotavljanju upravičenosti do
subvencije za kosilo v skladu s prejšnjim odstavkom se upošteva dohodek na
družinskega člana, izražen v odstotku povprečne plače, ugotovljen v odločbi za
dodelitev pravice do otroškega dodatka, ki velja v trenutku oddaje vloge za
dodatno subvencijo. (se
preneha uporabljati)
(3) Do subvencije za kosilo so upravičeni
učenci, če je v odločbi za dodelitev pravice do otroškega dodatka ugotovljeni
dohodek na družinskega člana do vključno 5,0% povprečne plače. (se
preneha uporabljati)
(4) Učenci imajo pravico do subvencije za
kosilo za vsak dan prisotnosti pri pouku in drugih dejavnostih obveznega
programa v skladu s šolskim koledarjem.
(5) Ne glede na določila prejšnjega
odstavka ima učenec, ki se zaradi bolezni oziroma izrednih okoliščin ne more
pravočasno odjaviti oziroma prevzeti obroka, pravico do subvencije za kosilo
tudi za prvi dan odsotnosti.
(6) Učencem pripada subvencija za kosilo v
višini cene kosila. (se
preneha uporabljati)
(7) Pravica ni prenosljiva.
IV. POSTOPEK DODELJEVANJA SUBVENCIJE
18. člen
(uveljavljanje pravice do splošne
subvencije za malico)
(1) Učenec oziroma dijak uveljavlja pravico
do splošne subvencije s prijavo, v kateri poda izjavo o uveljavljanju pravice
do splošne subvencije. Če je prijava oddana pred začetkom šolskega leta in učenec
oziroma dijak uveljavlja pravico do splošne subvencije, mu splošna subvencija
pripada od prvega šolskega dne dalje, sicer pa od naslednjega dne po oddaji
prijave. Če je učenec oziroma dijak že prijavljen na malico in ob prijavi ni
uveljavljal pravice do splošne subvencije, jo lahko uveljavlja tudi kasneje.
(2) Prijava na malico se vloži na obrazcu,
ki je priloga tega zakona.
19. člen
(uveljavljanje pravice do dodatne
subvencije za malico)
(1) Učenec ali dijak oziroma starši
uveljavljajo pravico do dodatne subvencije z vlogo, ki je sestavni del obrazca
iz tretjega odstavka 7. člena tega zakona. Če je učenec oziroma dijak že
prijavljen na malico, lahko uveljavlja pravico za dodatno subvencijo tudi
kasneje. (se
preneha uporabljati)
(2) Šola na podlagi vloge preveri, ali so
izpolnjeni pogoji za pridobitev pravice do dodatne subvencije. (se
preneha uporabljati)
(3) O pravici do dodatne subvencije odloči
ravnatelj s sklepom. Sklep je potrebno izdati najkasneje v 30 dneh od prejema
popolne vloge oziroma do 31. avgusta za vloge, oddane v mesecu juniju in
juliju za naslednje šolsko leto. (se
preneha uporabljati)
(4) Če sklep ni izdan v roku iz prejšnjega
odstavka, ima vlagatelj pravico do pritožbe, kot da bi bila njegova vloga
zavrnjena. (se
preneha uporabljati)
20. člen
(uveljavljanje pravice do subvencije za
kosilo)
(1) Učenec oziroma starši uveljavljajo
pravico do subvencije za kosilo v prijavi na kosilo z vlogo, ki je sestavni del
obrazca iz tretjega odstavka 7. člena tega zakona. Če je učenec že prijavljen
na kosilo, lahko uveljavlja pravico do subvencije za kosilo tudi kasneje. (se
preneha uporabljati)
(2) Šola na podlagi vloge preveri, ali so
izpolnjeni pogoji za pridobitev pravice do subvencije za kosilo. (se
preneha uporabljati)
(3) O pravici do subvencije za kosilo se
odloča po postopku in v rokih, ki so določeni s tem zakonom za dodelitev
dodatne subvencije za malico. (se
preneha uporabljati)
21. člen
(vsebina sklepa)
(1) Sklep mora imeti uvod, izrek, obrazložitev,
pravni pouk ter številko, datum, podpis ravnatelja in pečat šole, ki ga je
izdala. (se
preneha uporabljati)
(2) Uvod sklepa obsega naziv šole, ki ga je
izdala, navedbo predpisa o njeni pristojnosti, ime in priimek učenca oziroma
dijaka ter označbo zadeve. (se
preneha uporabljati)
(3) Izrek vsebuje ime in priimek učenca
oziroma dijaka, razred oziroma letnik in oddelek izobraževalnega programa ter
odločitev o pravici do dodatne subvencije za malico oziroma do subvencije za
kosilo. Če se vlogi ugodi, izrek vsebuje tudi višino dodatne subvencije za
malico oziroma subvencije za kosilo, navedbo šolskega leta ter datuma, od kdaj
je učenec oziroma dijak upravičen do dodatne subvencije za malico oziroma
subvencije za kosilo. (se
preneha uporabljati)
(4) Obrazložitev sklepa je potrebna le
takrat, ko se pravici do dodatne subvencije za malico oziroma subvencije za
kosilo ne ugodi. Obrazložitev vsebuje podatke iz vloge ter ugotovitve šole o
podatkih za ugotavljanje upravičenosti do subvencije. (se
preneha uporabljati)
(5) Pravni pouk obsega pouk o pravici do
pravnega sredstva, roku in načinu vložitve ter navedbo šole, pri kateri se
pravno sredstvo vloži. (se
preneha uporabljati)
22. člen
(pritožba)
(1) Zoper sklep je dovoljena pritožba, ki
se vloži na šoli v osmih dneh od vročitve. (se
preneha uporabljati)
(2) Najkasneje v sedmih dneh po prejemu
pritožbe ravnatelj na podlagi navedb v pritožbi in dodatnih poizvedb svojo
odločitev spremeni ali pritožbo najkasneje naslednji dan odstopi v reševanje
komisiji. (se
preneha uporabljati)
(3) O pritožbi odloča komisija, ki je na
šoli pristojna za odločanje o pravicah učencev oziroma dijakov. (se
preneha uporabljati)
(4) Komisija je dolžna najkasneje v sedmih
dneh od prejema pritožbe odločiti o pritožbi. (se
preneha uporabljati)
23. člen
(vročanje)
Odločitve šole ter druge listine v postopku
priznavanja pravice do subvencije po tem zakonu se vročajo po pošti z navadno
poštno pošiljko. Šteje se, da je pošiljka vročena naslovniku osmi dan od
odprave na pošto. (se
preneha uporabljati)
24. člen
(nastop pravice do dodatne subvencije za
malico in do subvencije za kosilo)
Učencu oziroma dijaku, ki uveljavlja
pravico do dodatne subvencije za malico, in učencu, ki uveljavlja pravico do
subvencije za kosilo pred začetkom šolskega leta in se njegovi vlogi ugodi,
pripada dodatna subvencija za malico oziroma subvencija za kosilo od prvega
šolskega dne dalje, sicer pa od naslednjega dne, ko šola prejme vlogo za
subvencijo. Učencu oziroma dijaku se od naslednjega dne, ko šola prejme vlogo
za subvencijo, do dneva ugoditve vlogi ustrezno poračuna plačani prispevek za
malico oziroma kosilo.
25. člen
(evidence šolske prehrane)
(1) Šola vodi evidenco prijavljenih na
šolsko prehrano, ki obsega podatke o otroku oziroma učencu oziroma dijaku,
prijavljenem na šolsko prehrano:
-      
ime in priimek ter naslov,
-      
EMŠO,
-      
naziv šole, razred oziroma letnik in oddelek
izobraževalnega programa,
-      
ime in priimek ter naslov staršev,
-      
podatek o uveljavljanju pravice do splošne
subvencije,
-      
podatek o uveljavljanju pravice do dodatne
subvencije,
-      
podatek o uveljavljanju pravice do subvencije
za kosilo,
-      
dohodek na družinskega člana, podatek o tem ali
je učenec oziroma dijak v rejništvu oziroma, če je prosilec za azil, podatek o
namestitvi v dom za učence oziroma v zavod za vzgojo in izobraževanje otrok in
mladostnikov s posebnimi potrebami, kadar je bila uveljavljana pravica do
dodatne subvencije,
-      
podatek o dohodku na družinskega člana, kadar
je bila uveljavljana pravica do subvencije za kosilo,
-      
datum in številko sklepa o pravici do dodatne
subvencije za malico oziroma subvencije za kosilo,
-      
datum priznanja pravice do splošne oziroma
dodatne subvencije za malico oziroma subvencije za kosilo,
-      
višina dodatne subvencije za malico oziroma
subvencije za kosilo,
-      
vrsta obrokov šolske prehrane, na katere je
prijavljen,
-      
število in datum prevzetih in odjavljenih
obrokov.
(2) Do osebnih podatkov iz prejšnjega
odstavka lahko dostopajo le s strani ravnatelja pooblaščeni delavci šole, ki
opravljajo dela in naloge na področju šolske prehrane.
(3) Šola lahko drugemu
vzgojno-izobraževalnemu zavodu oziroma zunanjemu izvajalcu za evidentiranje
prevzema obrokov posreduje ime in priimek prijavljenih učencev oziroma dijakov.
(4) Ministrstvo, pristojno za šolstvo (v
nadaljnjem besedilu: ministrstvo) kot upravljavec vzpostavi, vodi, vzdržuje in
nadzoruje centralno evidenco upravičencev do subvencionirane šolske prehrane (v
nadaljnjem besedilu: centralna evidenca). Centralna evidenca se poveže s
centralnim registrom prebivalstva in evidenco o otroškem dodatku.
(5) Šola v centralno evidenco vnaša osebne
podatke učencev oziroma dijakov svoje šole, ki so upravičeni do splošne oziroma
dodatne subvencije za malico oziroma do subvencije za kosilo. Šola enkrat letno
sporoči ministrstvu statistične in analitične podatke o šolski prehrani.
(6) Centralna evidenca obsega podatke iz
prvega odstavka tega člena, razen podatkov iz četrte in trinajste alineje, pri
podatkih iz štirinajste alineje pa samo število in datum prevzetih in
odjavljenih subvencioniranih malic oziroma subvencioniranih kosil.
(7) V centralno evidenco se iz centralnega
registra prebivalstva ob pridobitvi pravice do splošne subvencije na podlagi
EMŠO otroka prenesejo podatki iz prve alineje prvega odstavka tega člena. Na
podlagi zahteve za dodatno subvencijo za malico oziroma za subvencijo za kosilo
pa tudi podatek o tem, ali je otrok prosilec za azil. V centralno evidenco se
iz evidence otroških dodatkov ministrstva, pristojnega za družino, na podlagi
zahteve za dodatno subvencijo za malico ali subvencijo za kosilo z uporabo EMŠO
otroka prenese podatek o dohodku na družinskega člana.
(8) Podatki iz evidenc po tem členu se
zbirajo, obdelujejo, shranjujejo za potrebe izvrševanja tega zakona in se
varujejo v skladu z zakonom, ki ureja varstvo osebnih podatkov. Šola obdeluje
podatke iz svoje evidence in centralne evidence za namen izvajanja tega zakona,
uporablja jih tudi za namen zaračunavanja plačila za šolsko prehrano staršem.
Ministrstvo za izvajanje subvencioniranja šolske prehrane uporablja le zbirne
podatke iz centralne evidence, kot jih določa 26. člen tega zakona. Podatek o
statusu učenca oziroma dijaka ter nazivu šole lahko iz centralne evidence za
namen vodenja postopkov pridobijo tudi centri za socialno delo.
(9) Pri izdelavi statističnih analiz se
smejo podatki uporabljati tako, da identiteta učencev, dijakov in staršev ni
razvidna.
(10) Podatki v evidenci iz prvega odstavka
tega člena se hranijo pet let od zaključka vsakega šolskega leta, v katerem je
učenec oziroma dijak upravičen do šolske prehrane, podatki v evidenci iz
četrtega odstavka tega člena pa pet let od zaključka vsakega šolskega leta, v
katerem je učenec oziroma dijak upravičen do subvencionirane šolske prehrane.
(11) Pred uveljavitvijo pravilnika, ki bo
določal način in pogoje dostopa do podatkov iz centralne evidence, mora
ministrstvo kot upravljavec evidence, pridobiti soglasje Informacijskega
pooblaščenca.
26. člen
(izplačilo sredstev)
(1) Ministrstvo šoli nakaže ustrezen znesek
subvencije na podlagi naslednjih zbirnih podatkov iz centralne evidence glede
na splošno in dodatno subvencijo za malico ter subvencijo za kosilo:
-      
število prijavljenih učencev in dijakov,
-      
število prevzetih subvencioniranih obrokov,
-      
število odjavljenih subvencioniranih obrokov,
-      
število nepravočasno odjavljenih
subvencioniranih obrokov za prvi dan odsotnosti zaradi bolezni oziroma izrednih
okoliščin.
(2) V centralno evidenco mora šola za
izplačilo sredstev vnesti podatke iz prejšnjega odstavka najkasneje do desetega
dne v mesecu za pretekli mesec.
V. SPREMLJANJE IN NADZOR
27. člen
(notranje spremljanje)
Šola med šolskim letom vsaj enkrat preveri
stopnjo zadovoljstva učencev oziroma dijakov in staršev s šolsko prehrano in z dejavnostmi,
s katerimi šola vzpodbuja zdravo prehranjevanje in kulturo prehranjevanja.
28. člen
(strokovno spremljanje)
S strokovnim spremljanjem se vsaj enkrat
letno ugotavlja skladnost jedilnikov s strokovnimi usmeritvami iz druge alineje
četrtega odstavka 4. člena tega zakona in zagotavlja svetovanje šolam.
Strokovno spremljanje izvajajo Inštitut Republike Slovenije za varovanje
zdravja in območni zavodi za zdravstveno varstvo, ki jih za to pooblasti
ministrstvo, pristojno za zdravje.
29. člen
(notranji nadzor)
Ravnatelj je dolžan preverjati
izpolnjevanje dogovorjenih dolžnosti zunanjega izvajalca oziroma drugega
vzgojno-izobraževalnega zavoda. Na ugotovljene kršitve mora ravnatelj zunanjega
izvajalca oziroma drugi vzgojno-izobraževalni zavod pisno opozoriti in
zahtevati odpravo kršitev. Če se kršitve kljub opozorilu ne odpravijo v roku,
ki je določen s pogodbo oziroma dogovorom, lahko šola pogodbo oziroma dogovor
razdre.
30. člen
(zunanji nadzor)
Inšpektorat Republike Slovenije za šolstvo
in šport izvaja nadzor nad šolami glede organizacije in opravljanja dejavnosti
šolske prehrane, v okviru svojih pristojnosti pa nadzor izvajajo tudi drugi
inšpekcijski organi ministrstev:
-      
proračunska inšpekcija glede poslovanja in
namenske porabe sredstev po tem zakonu,
-      
informacijski pooblaščenec glede izvajanja
določb tega zakona, ki se nanašajo na varovanje osebnih podatkov.
VI. KAZENSKE DOLOČBE
31. člen
(globa za prekrške)
(1) Inšpektor, pristojen za šolstvo, z
globo od 1.000 do 2.000 eurov za prekršek kaznuje šolo, če:
-      
ne organizira malice, v letnem delovnem načrtu
ne opredeli vzgojno-izobraževalnih dejavnosti, povezanih s prehrano, in
dejavnosti, s katerimi vzpodbuja zdravo prehranjevanje in kulturo
prehranjevanja (tretji in peti odstavek 4. člena),
-      
z zunanjim izvajalcem sklene pogodbo brez
ustreznega soglasja (četrti odstavek 5. člena),
-      
ne odjavi obroka za učenca oziroma dijaka
(tretji odstavek 8. člena),
-      
ne preveri upravičenosti do dodatne subvencije
(drugi odstavek 19. člena),
-      
ne preveri upravičenosti do subvencije za
kosilo (drugi odstavek 20. člena),
-      
šola ne vodi evidence prijavljenih na šolsko
prehrano (prvi odstavek 25. člena).
(2) Inšpektor, pristojen za šolstvo, z
globo od 500 do 1.000 eurov za prekršek kaznuje odgovorno osebo šole, če:
-      
ne pripravi predloga pravil šolske prehrane
(tretji odstavek 6. člena),
-      
ne preverja izpolnjevanja dogovorjenih
dolžnosti zunanjega izvajalca in ga ne opozarja na nepravilnosti ter ne
zahteva, da nepravilnosti odpravi (29. člen).
(3) Inšpektor, pristojen za šolstvo, z
globo od 100 do 200 eurov za prekršek kaznuje odgovorno osebo šole, če:
-      
ne zaprosi za soglasje ustanovitelja pred
uvedbo postopka za izbiro zunanjega izvajalca (četrti odstavek 5. člena),
-      
iz neutemeljenih razlogov ne upošteva sprememb
podatkov (peta alineja prvega odstavka 9. člena),
-      
izda sklep o dodelitvi subvencije učencu
oziroma dijaku na podlagi podatkov, ki se ne ujemajo s podatki iz evidence (25.
člen),
-      
ne izvaja notranjega spremljanja (27. člen).

Priloga: Prijava za šolsko prehrano

Zakon o šolski prehrani – ZŠolPre (Uradni list
RS, št. 43/10)
vsebuje naslednje prehodne in končne določbe:
»VII. PREHODNE IN KONČNE DOLOČBE
32. člen
(zagotavljanje
sredstev srednjim šolam)
Ne glede na določbe petega odstavka 12.
člena tega zakona se srednjim šolam do določitve meril za opravljanje del v
zvezi z organizacijo šolske prehrane zagotavljajo sredstva iz navedenega
odstavka v okviru obsega sredstev za subvencijo in sredstev za plačilo stroškov
organiziranja malice v višini cene malice v srednji šoli, pomnožene z 1,24 za
vsakega dijaka letno.
33. člen
(cena malice in
višina subvencije za malico na dan uveljavitve zakona)
(1) Ne glede na določbo 14. člena tega
zakona se cena malice z dnem uveljavitve tega zakona določi s tem zakonom in
znaša v osnovni šoli 0,80 eura in v srednji šoli 2,42 eura.
(2) Ne glede na določbe sedmega odstavka
15. člena tega zakona se višina splošne subvencije z dnem uveljavitve tega
zakona določi s tem zakonom in znaša v osnovni šoli 0,50 eura in v srednji
šoli 1,60 eura, višina dodatne subvencije pa znaša v osnovni šoli 0,30 eura in
v srednji šoli, v primerih, ko znaša dohodek na družinskega člana do 30%
povprečne plače, 0,82 eura, v primerih, ko znaša dohodek na družinskega člana
nad 30% do 55% povprečne plače, pa 0,41 eura.
34. člen
(smernice za
prehranjevanje v vzgojno-izobraževalnih zavodih)
Smernice za prehranjevanje v
vzgojno-izobraževalnih zavodih v skladu s četrtim odstavkom 4. člena tega
zakona sprejme Strokovni svet Republike Slovenije za splošno izobraževanje do
31. avgusta 2010.
35. člen
(prenehanje
veljavnosti)
(1) Z uveljavitvijo tega zakona preneha
veljati:
-      
Zakon o subvencioniranju dijaške prehrane
(Uradni list RS, št. 45/08),
-      
Pravilnik o subvencioniranju dijaške prehrane –
dnevnega toplega obroka (Uradni list RS, št. 62/08),
-      
Pravilnik o subvencioniranju šolske prehrane
učencev v osnovnih šolah (Uradni list RS, št. 34/04 in 70/08).
(2) Ne glede na določbe tega zakona se
predpisi iz prejšnjega odstavka uporabljajo do 31. avgusta 2010 za
zagotavljanje sredstev za prehrano učencev in dijakov, vpisanih v šolskem letu
2009/2010.
36. člen
(vzpostavitev
evidence)
(1) Do vzpostavitve enotnega
informacijskega sistema za vodenje evidence šole iz prvega odstavka 25. člena
tega zakona in centralne evidence iz četrtega odstavka 25. člena tega zakona
evidenco vodijo šole. Šole podatke za ugotovitev upravičenosti do dodatne
subvencije za malico in subvencije za kosilo pridobijo od učenca ali dijaka
oziroma staršev. Če učenec ali dijak oziroma starši teh podatkov ne posredujejo
šoli oziroma če šola dvomi o resničnosti navedenih podatkov, jih pridobi pri
organu, pristojnem za socialno delo, ki je te podatke dolžan posredovati
prednostno in brezplačno.
(2) Šole zbirne podatke iz evidenc
posredujejo ministrstvu najkasneje do desetega dne v mesecu za pretekli mesec v
obliki zahtevka za izplačilo sredstev. Zahtevek mora glede na splošno in
dodatno subvencijo za malico ter subvencijo za kosilo vsebovati število:
-      
prijavljenih učencev in dijakov,
-      
prevzetih subvencioniranih obrokov,
-      
odjavljenih subvencioniranih obrokov,
-      
nepravočasno odjavljenih subvencioniranih
obrokov za prvi dan odsotnosti zaradi bolezni oziroma izrednih okoliščin.
37. člen
(sprejem pravil
šolske prehrane)
Ne glede na določbo tretjega odstavka 6.
člena tega zakona pravila šolske prehrane na predlog ravnatelja sprejme svet
šole najkasneje do 25. avgusta 2010. Svet šole o sprejetih pravilih šolske
prehrane naknadno pridobi mnenja sveta staršev, učiteljskega zbora ter učencev
oziroma dijakov in jih obravnava do konca meseca septembra 2010.
38. člen
(pogodbena
razmerja)
Vsa pogodbena razmerja, ki so jih sklenile
šole za potrebe zagotavljanja šolske prehrane pred uveljavitvijo tega zakona,
prenehajo veljati v skladu s pogodbenimi določili.
39. člen
(veljavnost
zakona)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o uveljavljanju pravic iz javnih sredstev
– ZUPJS (Uradni list RS, št. 62/10)
vsebuje naslednjo končno določbo:
»65. člen
(1) Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne 1. junija
2011, razen določb o državni štipendiji, znižanem plačilu vrtca, o subvenciji
malice za učence in dijake, subvenciji kosila za učence ter o subvenciji
prevozov za dijake in študente, ki se začnejo uporabljati 1. septembra 2011. 
(2) Ne glede na prejšnji odstavek se 1.
točka prvega odstavka 17. člena tega zakona ne uporablja do vzpostavitve zbirke
podatkov o vrednosti nepremičnin.«.

Zakon za uravnoteženje javnih financ –ZUJF
(Uradni list RS, št. 40/12)
določa tudi:
»III. DEL
TRAJNI UKREPI
3. SUBVENCIONIRANJE CENE MALICE
141. člen
(subvencioniranje
cene malice)
(1) Ne glede na prvi odstavek 25. člena
Zakona o uveljavljanju pravic iz javnih sredstev se od 1. septembra 2012
dodatna subvencija v višini 1/6 cene malice ukinja. 
(2) Ne glede na določbe Zakona o šolski
prehrani (Uradni list RS, št. 43/10) je od 1. septembra 2012 do splošne
subvencije upravičen samo tisti učenec oziroma dijak, ki mu je priznana pravica
do dodatne subvencije v višini 1/3 cene malice, in sicer od dneva, ko mu je
pravica do dodatne subvencije v višini 1/3 cene malice priznana.«;
ter vsebuje naslednjo končno določbo:
»VI. DEL
KONČNA DOLOČBA
251. člen
(začetek
veljavnosti)
Ta zakon začne veljati naslednji dan po
objavi v Uradnem listu Republike Slovenije.«.