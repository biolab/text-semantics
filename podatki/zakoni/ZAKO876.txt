1. člen
S tem zakonom se uvaja obveznost plačevanja
posebnega prispevka solidarnosti za pomoč beguncem, ki so v letu 1992 zaradi
vojnih razmer na območju Republike Hrvaške in Republike Bosne in Hercegovine,
pribežali v Republiko Slovenijo (v nadaljnjem besedilu: posebni prispevek).
2. člen
Posebni prispevek plačujejo:
-       
fizične osebe, ki so v delovnem razmerju (v nadaljnjem besedilu:
delavci),
-       
zasebniki, ki opravljajo dejavnost kot redni poklic (v nadaljnjem
besedilu: zasebniki);
-       
fizične osebe, ki so zavezanci za davek od dohodka iz kmetijstva,
-       
upokojenci,
-       
fizične osebe, ki so lastniki podjetij v zasebni lastnini in niso
zavezanci za prispevek po prejšnjih alineah.
3. člen
Delavci plačujejo posebni prispevek iz
bruto plače in bruto nadomestil plače za čas odsotnosti z dela v skladu s
predpisi o delovnih razmerjih, izplačanih za mesec junij 1992.
Posebni prispevek plačujejo delavci po
stopnji 2,5%.
4. člen
Zasebniki in fizične osebe, ki so lastniki
podjetij v zasebni lastnini, plačujejo posebni prispevek od bruto osnove in
bruto nadomestil za čas odsotnosti z dela, od katerih bodo za mesec junij 1992
obračunali prispevek za pokojninsko in invalidsko zavarovanje, in sicer po
stopnji iz prejšnjega člena.
5. člen
Če za izpolnitev obveznosti iz 3. člena
tega zakona delavci v podjetju ali drugi pravni osebi s področja gospodarstva
in delavci, zaposleni pri zasebniku, dodatno organizirajo delo preko polnega
delovnega časa do konca meseca junija 1992 in tako doseženo enodnevno plačo
vplačajo v bruto znesku kot sredstva solidarnosti za pomoč beguncem, iz teh
plač ne plačajo dohodnine in prispevkov za socialno varnost.
6. člen
Fizične osebe, ki so zavezanci za davek od
dohodka iz kmetijstva, plačujejo posebni prispevek v višini 1% katastrskega
dohodka od kmetijskih in gozdnih zemljišč.
7. člen
Upokojenci, ki prejemajo starostno,
družinsko ali invalidsko pokojnino in upokojenci, ki prejemajo pokojnino iz
tujine, plačujejo posebni prispevek za mesec junij 1992 v višini 1/30 pokojnine
za navedeni mesec.
Upokojenci, ki prejemajo pokojnino po
predpisih o invalidskem in pokojninskem zavarovanju, plačujejo posebni
prispevek od pokojnine, odmerjene z odločbo; upokojenci, ki prejemajo pokojnino
iz tujine, pa od prejete pokojnine, zmanjšane za plačane prispevke za
zdravstveno zavarovanje.
8. člen
Posebnega prispevka po 3. in 7. členu tega
zakona ne plačujejo delavci, katerih bruto plača oziroma bruto nadomestilo ne
presega najnižjega zneska, ki zagotavlja materialno in socialno varnost in
upokojenci, katerih pokojnina je enaka ali nižja od zneska najnižje pokojnine
za polno pokojninsko dobo.
Posebnega prispevka po 6. členu tega zakona
ne plačujejo fizične osebe, ki so zavezanci za davek od dohodka iz kmetijstva,
katerih katastrski dohodek od kmetijskih in gozdnih zemljišč ne presega 25.000
tolarjev.
9. člen
Posebni prispevek iz 3. in 7. člena tega
zakona obračunajo in neposredno vplačajo izplačevalci plač, ki so pravne osebe
in izplačevalci pokojnin na poseben račun pri Službi družbenega knjigovodstva.
Posebni prispevek iz 4. in 6. člena tega
zakona, posebni prispevek od pokojnin, prejetih iz tujine in posebni prispevek
za zaposlene delavce vplačajo zasebniki, fizične osebe in upokojenci na zbirni
prehodni račun dohodnine in drugih obveznosti, sredstva iz tega računa pa se
prenesejo na poseben račun iz prejšnjega odstavka.
10. člen
Glede postopka, načina in rokov za
plačevanje posebnega prispevka se smiselno uporabljajo določbe zakona o
prispevkih za pokojninsko in invalidsko zavarovanje, zdravstveno varstvo in
zaposlovanje (Uradni list RS, št. 48/90).
Za prisilno izterjavo posebnega prispevka,
ki so ga po tem zakonu dolžni plačevati zasebniki zase in za delavce, zaposlene
pri njih in za fizične osebe, ki so zavezanci za davek od dohodka iz
kmetijstva, se upoštevajo določbe zakona o davkih občanov (Uradni list SRS, št.
36/88, 8/89 in Uradni list RS, št. 48/90).
11. člen
Sredstva, zbrana s tem zakonom, se
uporabljajo za oskrbo beguncev iz 1. člena tega zakona za čas njihovega bivanja
v Republiki Sloveniji.
12. člen
Ta zakon začne veljati naslednji dan po
objavi v Uradnem listu Republike Slovenije.
Št. 433-07/92-9/2
Ljubljana, dne 11. junija 1992.
Skupščina
Republike Slovenije
Predsednik
dr. France Bučar l. r.