1. člen
S tem zakonom se ureja prevzem obveznosti
Republike Slovenije, da skupaj z drugimi državami članicami Evropske unije,
katerih skupna valuta je euro (v nadaljnjem besedilu: euroobmočje) odobri
posojilo Helenski republiki v skladu z izjavo predstavnikov vlad držav članic
euroobmočja z dne 7. maja 2010, posojilno pogodbo, ki jo je Evropska komisija v
imenu in za račun posojilodajalk podpisala 8. maja 2010, spremenjena z dodatkom
k posojilni pogodbi z dne 14. junija 2011 in dodatkom k posojilni pogodbi z dne
27. februarja 2012 ter dodatkom k posojilni pogodbi z dne 19. decembra
2012 (v nadaljnjem besedilu: posojilna pogodba) in sporazumom
med posojilodajalkami, podpisanim 8. maja 2010, ki ureja medsebojne odnose
držav članic euroobmočja, razen Helenske republike, v zvezi z zagotovitvijo
usklajenih dvostranskih posojil na podlagi posojilne pogodbe (v nadaljnjem
besedilu: sporazum med posojilodajalkami).
2. člen
Republika Slovenija prevzema obveznosti iz
posojilne pogodbe in sporazuma med posojilodajalkami z namenom ohranitve
finančne stabilnosti v euroobmočju.
3. člen
(1) Republika Slovenija se v skladu s
pogoji posojilne pogodbe zavezuje zagotavljati svoj delež v posojilu v več
tranšah oziroma obrokih do skupne višine največ 387.812.452 eurov, v obdobju od
izpolnitve pogoja iz šestega odstavka tega člena do 8. maja 2013, pri čemer
ročnost posojila (tranš oziroma obrokov) ne sme presegati 30 let.
(2) Posojilno pogodbo v imenu in za
račun Republike Slovenije sklene Evropska komisija.
(3) Evropska komisija opravlja naloge
usklajevanja dejanj med državami posojilodajalkami, tehnične izvedbe posojilne
pogodbe in nadzora nad njenim izvajanjem v skladu s sporazumom med
posojilodajalkami.
(4) Posojilo po tem zakonu je pogojeno
s tem, da mora Helenska republika izpolnjevati pogoje ekonomskih politik, ki se
določijo v memorandumih, katerih izpolnjevanje potrdi ministrstvo, pristojno za
finance, ob predhodnem mnenju Evropske komisije, pred vsakokratnim izplačilom
posamezne tranše.
(5) Vlada Republike Slovenije o
odobritvah posameznih tranš četrtletno obvešča Državni zbor.
(6) Posojilna pogodba, razen dodatka k
posojilni pogodbi z dne 14. junija 2011 in dodatka k posojilni pogodbi z dne
27. februarja 2012 ter dodatka k posojilni pogodbi z dne 19. decembra
2012, in sporazum med posojilodajalkami zavezujeta Republiko
Slovenijo od dneva, ko Evropska komisija prejme obvestilo Republike Slovenije,
da so bili končani vsi notranjepravni postopki za prevzem obveznosti po
posojilni pogodbi in sporazumu med posojilodajalkami. Dodatek k posojilni
pogodbi z dne 14. junija 2011 in dodatek k posojilni pogodbi z dne 27.
februarja 2012 ter dodatek k posojilni pogodbi z dne 19. decembra 2012 zavezujejo Republiko Slovenijo od dneva
izpolnitve pogojev za veljavnost dodatkov.
(7) Minister oziroma ministrica,
pristojna za finance, pošlje obvestilo Evropski komisiji o izpolnitvi pogoja iz
prejšnjega odstavka.
4. člen
Ministrstvo, pristojno za finance, skrbi za
izvajanje tega zakona ter za uresničevanje vseh pravic in obveznosti Republike
Slovenije, ki izhajajo iz njega.
5. člen
Sredstva za izpolnjevanje obveznosti iz
posojilne pogodbe in sporazuma med posojilodajalkami se zagotavljajo v
proračunu Republike Slovenije.

Zakon o posojilu Helenski republiki – ZPHelR
(Uradni list RS, št. 56/10)
vsebuje naslednjo končno določbo:
»6. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah Zakona o posojilu Helenski
republiki – ZPHelR-A (Uradni list RS, št. 21/12)
vsebuje naslednjo končno določbo:
»3. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembi in dopolnitvah Zakona o
posojilu Helenski republiki – ZPHelR-B (Uradni list RS, št. 30/13)
vsebuje naslednjo končno določbo:
»3. člen
Ta zakon začne veljati naslednji dan po
objavi v Uradnem listu Republike Slovenije.«.