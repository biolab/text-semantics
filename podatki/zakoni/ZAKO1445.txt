I. SPLOŠNE DOLOČBE
1. člen
(vsebina in namen zakona)
(1) Ta zakon ureja pogoje za prevoz nevarnega blaga za
posamezne vrste prometa, dolžnosti oseb, ki sodelujejo pri prevozu, pogoje za
embalažo in vozila, imenovanje varnostnega svetovalca, usposabljanje oseb, ki
sodelujejo pri prevozu, pristojnosti državnih organov in nadzor nad izvrševanjem
zakona.
(2) Namen tega zakona je zagotoviti varen prevoz nevarnega blaga.
(3) S tem zakonom se v pravni red Republike Slovenije
prenašajo naslednje direktive Evropskih skupnosti:
-       
Direktiva 2008/68/ES Evropskega parlamenta in Sveta z dne 24. septembra
2008 o notranjem prevozu nevarnega blaga (UL L št. 260 z dne 30. 9. 2008, str.
13),
-       
Direktiva Sveta 95/50/ES z dne 6. oktobra 1995 o enotnih postopkih
kontrol cestnega prevoza nevarnega blaga (UL L št. 249 z dne 17. 10. 1995, str.
35), kot je bila nazadnje spremenjena z Direktivo Evropskega parlamenta in
Sveta 2001/26/ES z dne 7. maja 2001 (UL L št. 168 z dne 23. 6. 2001, str. 23).
2. člen
(področje uporabe)
(1) Ta zakon se uporablja za prevoz nevarnega blaga:
-       
v cestnem prometu,
-       
v železniškem prometu,
-       
po morju in celinskih vodah in
-       
v zračnem prometu.
(2) Ta zakon se ne uporablja za prevoz nevarnega blaga:
-       
z vozili, ki pripadajo oboroženim silam ali so te zanj odgovorne,
-       
ki je v celoti izveden znotraj zaprtega območja.
3. člen
(mednarodne pogodbe)
(1) Za prevoz nevarnega blaga v cestnem prometu se uporabljajo:
-       
evropski sporazum o mednarodnem cestnem prevozu nevarnega blaga (ADR),
(Uradni list SFRJ - MP, št. 59/72) in akt o notifikaciji nasledstva (Uradni
list RS - MP, št. 9/92), katerega sestavni del sta prilogi A in B,
-       
protokol, s katerim se dopolnjuje tretji odstavek 14. člena evropskega
sporazuma o mednarodnem cestnem prevozu nevarnega blaga (ADR), (Uradni list
SFRJ - MP, št. 8/77) in akt o notifikaciji nasledstva (Uradni list RS - MP, št.
9/92) in
-       
protokol, ki dopolnjuje člen 1 (a), člen 14 (1) in člen 14 (3) (b)
evropskega sporazuma o mednarodnem cestnem prevozu nevarnega blaga (ADR), (Uradni
list RS - MP, št. 7/97).
(2) Za prevoz nevarnega blaga v železniškem prometu se
uporablja:
-       
konvencija o mednarodnih železniških prevozih (COTIF), (Uradni list SFRJ
- MP, št. 8/84) in akt o potrditvi nasledstva (Uradni list RS - MP, št. 9/92),
katere sestavni del je pravilnik o mednarodnem železniškem prevozu nevarnega blaga
(RID) in
-       
protokol o spremembi Konvencije o mednarodnem železniškem prometu
(COTIF) (Uradni list RS – MP, št. 2/04).
(3) Za prevoz nevarnega
blaga v pomorskem prometu se uporabljajo:
-       
mednarodna konvencija o varnosti kontejnerjev (CSC) (Uradni list SFRJ –
MP, št. 3/87) in akt o notifikaciji nasledstva (Uradni list RS – MP, št.
15/92),
-       
mednarodna konvencija o varstvu človeškega življenja na morju (SOLAS), 1974
(Uradni list SFRJ – MP, št. 2/81) in akt o notifikaciji nasledstva (Uradni list
RS – MP, št. 15/92) in
-       
mednarodna konvencija o preprečevanju onesnaževanja morja z ladij
(MARPOL), 1973 (Uradni list SFRJ – MP, št. 2/85) in akt o notifikaciji
nasledstva (Uradni list RS – MP, št. 15/92), skupaj z veljavnimi protokoli in
spremembami teh konvencij ter obveznimi kodeksi.
(4) Za prevoz nevarnega blaga v zračnem prometu se
uporabljajo:
-       
konvencija o mednarodnem civilnem letalstvu (Uradni list FLRJ – MP, št.
3/54, 5/54, 9/61, 5/62, in Uradni list SFRJ – MP, št. 11/63, 49/71, 62/73,
15/78 in 2/80) in akt o notifikaciji nasledstva (Uradni list RS – MP, št.
24/92) ter na njeni podlagi izdane priloge, ki se nanašajo na varen prevoz
nevarnega blaga po zraku.
(5) Za prevoz jedrskih snovi se uporabljata tudi:
-       
konvencija o fizičnem varovanju jedrskega materiala, (Uradni list SFRJ -
MP, št. 9/85) in akt o notifikaciji nasledstva (Uradni list RS - MP, št. 9/92)
in
-       
skupna konvencija o varnosti ravnanja z izrabljenim gorivom in varnosti
ravnanja z radioaktivnimi odpadki (Uradni list RS - MP, št. 3/99).
(6) Država članica Evropske unije se v cestnem prometu šteje
kot pogodbenica ADR iz prilog A in B k Evropskemu sporazumu o mednarodnem
cestnem prevozu nevarnega blaga.
4. člen
(pomen izrazov)
(1) Izrazi, uporabljeni v tem zakonu, imajo naslednji pomen:
1.     
nevarno blago so snovi, materiali in predmeti, ki so v predpisih iz prejšnjega
člena razvrščeni po razredih na: eksplozivne snovi, pline, vnetljive tekočine,
vnetljive trdne snovi, samovnetljive snovi, snovi, ki v stiku z vodo sproščajo vnetljive
pline, perokside, organske perokside, strupe, kužne snovi, radioaktivne snovi,
jedke snovi in drugo nevarno blago. Nevarno blago so tudi odpadki, pripravki in
jedrski material, če izpolnjujejo pogoje za uvrstitev med nevarno blago po
predpisih iz prejšnjega člena;
2.     
embalaža je vsaka embalažna enota, izdelana po predpisih iz prejšnjega člena
za polnjenje z nevarnim blagom (sodi, vreče, ročke, mešana in sestavljena
embalaža, vsebniki IBC, zabojniki ali druge embalažne enote);
3.     
tovorek je končni izdelek pakiranja, ki ga sestavljata embalaža in njena
vsebina, pripravljena za prevoz;
4.     
vozilo je vsako prevozno sredstvo po predpisih iz 3. člena tega zakona,
in sicer:
- 
motorno vozilo, ki je vozilo, namenjeno uporabi na cesti, z vsaj štirimi
kolesi in največjo konstrukcijsko določeno hitrostjo nad 25 km/h, ter njegovi
priklopniki, razen tirnih vozil, delovnih strojev ter kmetijskih in gozdarskih
traktorjev, katerih hitrost pri prevozu nevarnega blaga ne presega 40 km/h,
- 
vagon, ki je tirno vozilo brez lastnega pogona, ki vozi po svojih
kolesih na železniških tirih in se uporablja za prevoz blaga,
- 
ladja, ki je plovilo, usposobljeno za plovbo po celinskih plovnih poteh
ali po morju, ter
- 
zrakoplov;
5.     
pošiljatelj je tisti, ki je kot pošiljatelj naveden v pogodbi o prevozu
oziroma prevozni listini. Če se prevoz opravi brez pogodbe o prevozu oziroma
prevozne listine, je pošiljatelj tisti, ki izroči nevarno blago v prevoz;
6.     
prevoznik je tisti, ki opravlja prevoze iz 2. člena tega zakona in je
kot tak naveden v pogodbi o prevozu oziroma prevozni listini. Če se prevoz
opravi brez pogodbe o prevozu oziroma prevozne listine, je prevoznik tisti, ki
prevaža nevarno blago;
7.     
prejemnik je tisti, ki je kot prejemnik naveden v pogodbi o prevozu
oziroma prevozni listini. Če se prevoz opravi brez pogodbe o prevozu oziroma
prevozne listine, je prejemnik tisti, ki prevzame nevarno blago;
8.     
organizator prevoza je tisti, ki organizira prevoz ali opravlja druge
storitve v zvezi s prevozom nevarnega blaga;
9.     
oseba, ki pakira, je tisti, ki tovorke polni, pakira ali pripravlja za
prevoz;
10.  
polnilec je tisti, ki nevarno blago polni v cisterno, v vozilo za
razsuti tovor, v zabojnik za razsuti tovor ali pripravlja napolnjeno cisterno,
vozilo ali zabojnik za prevoz;
11.  
uporabnik cisterne zabojnika je tisti, ki kot lastnik, zaposleni ali
sicer upravičen do tega uporablja cisterno zabojnik za prevoz nevarnega blaga;
12.  
nakladalec je tisti, ki nalaga nevarno blago na vozilo ali v zabojnik;
13.  
nadzor je vsako preverjanje, pregled ali drug postopek, ki ga iz
varnostnih razlogov izvajajo pristojni organi.
(2) Drugi izrazi, uporabljeni v tem zakonu, imajo enak pomen
kot v predpisih iz 3. člena tega zakona.
II. DOLOČBE, KI VELJAJO ZA VSE PROMETNE PANOGE
Embalaža
5. člen
(dopustna embalaža)
Za nevarno blago se lahko uporablja le embalaža, ki:
-       
po kakovosti in izvedbi ustreza količini in lastnostim nevarnega blaga,
za katero se uporablja,
-       
je po predpisih iz 3. člena tega zakona v njej dopusten prevoz nevarnega
blaga,
-       
je po predpisih iz 3. člena tega zakona preizkušena in odobrena,
-       
ima po predpisih iz 3. člena tega zakona napise, oznake ali nalepke za
označitev nevarnosti in druge podatke o nevarnem blagu ter embalaži.
6. člen
(1) Proizvajalec embalaže za nevarno blago mora pridobiti odobritev
za označevanje embalaže.
(2) Proizvajalec embalaže mora skrbeti za to, da je na vsaki
embalaži, ki jo da v promet, ustrezna označitev.
(3) Če embalaža ne ustreza več predpisom iz 3. člena tega
zakona, jo proizvajalec ne sme več označevati.
7. člen
(odobritev embalaže)
(1) Embalažo za prevoz radioaktivnih in jedrskih snovi odobri
organ, pristojen za jedrsko varnost, ali organizacija, ki jo določi ta organ.
(2) Embalažo za prevoz drugega nevarnega blaga odobri organizacija,
ki jo določi minister, pristojen za trg, v soglasju z ministrom, pristojnim za promet.
(3) Pred izdajo odločbe o določitvi organizacije iz prvega in
drugega odstavka tega člena pristojni minister v sodelovanju z nacionalno
akreditacijsko službo ugotovi izpolnjevanje pogojev za izvajanje postopka za
odobritev embalaže za prevoz nevarnega blaga pri tej organizaciji.
(4) Podrobnejše predpise o odobritvi embalaže za prevoz nevarnega
blaga na podlagi predpisov iz 3. člena tega zakona sprejme minister, pristojen
za promet.
(5) Organizacija iz prvega in drugega odstavka tega člena sme
odobriti embalažo, če ta ustreza zahtevam predpisov iz 3. člena tega zakona.
(6) Organ, pristojen za jedrsko varnost, oziroma organizacija
iz prvega in drugega odstavka tega člena lahko vzame kot osnovo za izdajo
odobritve embalaže tudi rezultate preizkusov tujih organizacij, ki izpolnjujejo
pogoje iz 3. člena tega zakona, če je to potrebno zaradi smotrnosti,
enostavnosti ali hitrosti postopka.
(7) Embalaža, ki jo odobri pristojni organ tuje države, se
upošteva, če je preizkušena in odobrena po predpisih iz 3. člena tega zakona.
(8) Embalaža se sme uporabljati v tistih prometnih panogah,
za katere izpolnjuje pogoje iz 5. člena tega zakona in pogoje iz predpisov,
izdanih na podlagi tega zakona.
8. člen
(označevanje embalaže)
(1) Organ, pristojen za jedrsko varnost, oziroma organizacija
iz prvega in drugega odstavka prejšnjega člena mora v odobritvi embalaže določiti
vrsto označevanja s kodo, ki mora ustrezati predpisom iz 3. člena tega zakona.
Nedopustne so oznake, ki bi se lahko zamenjale z že določenimi ali tujimi oznakami.
(2) Če je potrebno zaradi varnosti prevozov ali če je to določeno
v predpisih iz 3. člena tega zakona, se v odobritvi za označevanje embalaže
lahko določijo ustrezne omejitve za uporabo embalaže (posebni pogoji, časovne
omejitve).
9. člen
(neustrezna embalaža)
Če pristojni organ za nadzor ugotovi, da embalaža ne ustreza
pogojem predpisov iz 3. člena tega zakona, prepove njeno nadaljnjo uporabo za
prevoz nevarnega blaga in o tem takoj obvesti organ, pristojen za jedrsko
varnost, oziroma organizacijo iz prvega in drugega odstavka 7. člena tega
zakona. Ta mora izvesti postopek za odvzem odobritve embalaže.
Vozila
10. člen
(vozila)
Za prevoz nevarnega blaga se lahko uporablja vozilo, ki:
-       
je izdelano in opremljeno po predpisih iz 3. člena tega zakona,
-       
je pregledano in je zanj izdano potrdilo (certifikat), če to določajo
predpisi iz 3. člena tega zakona,
-       
je označeno z opozorilnimi tablami, napisi, oznakami (nalepkami) za označevanje
nevarnosti in drugimi informacijami o nevarnem blagu in vozilu, kot določajo
predpisi iz 3. člena tega zakona.
Prevoz nevarnega blaga
11. člen
(preventivni varnostni ukrepi)
Glede na vrsto predvidljivih nevarnosti morajo udeleženci pri
prevozu nevarnega blaga sprejeti vse potrebne ukrepe, da bi preprečili nesrečo
oziroma posledice morebitne nesreče čim bolj zmanjšali. Ob nevarnosti oziroma
nesreči morajo takoj obvestiti policijo ali center za obveščanje ter sporočiti
podatke, potrebne za ukrepanje.
12. člen
(dolžnosti pošiljatelja)
Pošiljatelj sme dati nevarno blago v prevoz, če:
-       
je to dopustno po predpisih iz 3. člena tega zakona,
-       
je bilo za nevarno blago, za katere je potrebno dovoljenje za prevoz po
22. ali 25. členu tega zakona, to dovoljenje izdano,
-       
je pakirano v embalaži, ki ustreza pogojem iz 5. člena tega zakona,
-       
so izpolnjene določbe o načinu prevoza, skupnem nakladanju, ravnanju,
shranjevanju, čiščenju in dekontaminaciji ter druge določbe predpisov iz 3. člena
tega zakona,
-       
vozilo oziroma druge prevozne enote ustrezajo pogojem iz 10. člena tega
zakona,
-       
so vozniku ali tistemu, ki opravlja prevoz, izročene predpisane spremne
listine po predpisih iz 3. člena tega zakona ter po potrebi dovoljenje za
prevoz po 22. členu tega zakona oziroma posebno dovoljenje po 25. členu tega zakona,
-       
je upošteval druge ukrepe varovanja in varnosti po predpisih iz 3. člena
tega zakona.
13. člen
(dolžnosti organizatorja prevoza)
Organizator prevoza mora zagotoviti, da so izpolnjeni vsi
pogoji iz prejšnjega člena tega zakona.
14. člen
(dolžnosti osebe, ki pakira nevarno blago za prevoz)
Dolžnosti osebe, ki pakira nevarno blago za prevoz, so:
-       
upoštevati mora predpise o pakiranju,
-       
pri pripravi tovorkov mora upoštevati predpise o napisih in oznakah ali
nalepkah za označevanje nevarnosti,
-       
upoštevati mora druge varnostne ukrepe po predpisih iz 3. člena tega
zakona.
15. člen
(dolžnosti polnilca, ki polni nevarno blago za prevoz)
Dolžnosti osebe, ki polni nevarno blago za prevoz, so:
-       
pred polnjenjem cisterne, cisterne zabojnika, vozila za tovor v razsutem
stanju ali zabojnika za tovor v razsutem stanju mora preveriti, ali so
cisterna, vozilo ali zabojnik ter njihova oprema očiščeni in tehnično
brezhibni,
-       
cisterno, cisterno zabojnika, vozilo ali zabojnike sme napolniti samo s
tistim nevarnim blagom, ki se sme prevažati v cisternah, vozilih za tovor v
razsutem stanju ali zabojnikih za tovor v razsutem stanju,
-       
pri polnjenju cisterne mora upoštevati določila o nevarnem blagu v dveh
rezervoarjih cisterne, ki ležita neposredno drug poleg drugega,
-       
pri polnjenju cisterne mora upoštevati dopustno stopnjo polnjenja ali
dopustno maso polnjenja na liter prostornine,
-       
po polnjenju cisterne mora preveriti tesnost naprav za zapiranje,
-       
paziti mora, da na zunanji strani cisterne, ki jo polni, ni ostankov
nevarnega blaga,
-       
cisterno sme polniti le na določenem in posebej prirejenem prostoru za
polnjenje,
-       
upoštevati mora druge varnostne ukrepe po predpisih iz 3. člena tega
zakona.
16. člen
(dolžnosti uporabnika cisterne zabojnika)
Dolžnosti uporabnika cisterne zabojnika so:
-       
upoštevati mora predpise o konstrukciji, opremi, preverjanju in označbi,
-       
skrbeti mora za vzdrževanje cisterne in njene opreme na tak način, da
izpolnjuje pogoje po predpisih iz 3. člena tega zakona,
-       
zagotoviti mora izreden preizkus cisterne zabojnika, če je prišlo do
dogodka (predelava, nesreča), ki bi lahko vplival na varnost,
-       
upoštevati mora druge varnostne ukrepe po predpisih iz 3. člena tega
zakona.
17. člen
(dolžnosti nakladalca, ki naklada nevarno blago za prevoz)
Dolžnosti osebe, ki naklada nevarno blago za prevoz, so:
-       
z nakladanjem lahko začne, če so izpolnjeni vsi pogoji za prevoz
nevarnega blaga iz 12. člena tega zakona,
-       
pri natovarjanju tovorkov mora upoštevati določbe o prepovedi skupnega
nakladanja in predpise o ločitvi od živil in krmil,
-       
nakladati sme le na določenem in posebej prirejenem prostoru za
nakladanje,
-       
upoštevati mora druge varnostne ukrepe po predpisih iz 3. člena tega
zakona.
18. člen
(dolžnosti prevoznika)
Prevoznik sme prevažati nevarno blago, če:
-       
je to dopustno po predpisih iz 3. člena tega zakona,
-       
je bilo za nevarno blago, za katere je potrebno dovoljenje za prevoz po
22. ali 25. členu tega zakona, to dovoljenje izdano,
-       
je pakirano v embalaži, ki ustreza pogojem iz 5. člena tega zakona,
-       
so izpolnjene določbe o načinu prevoza, skupnem nakladanju, ravnanju,
shranjevanju, čiščenju, razplinjenju in dekontaminaciji ter druge določbe
predpisov iz 3. člena tega zakona, 
-       
vozilo ustreza pogojem iz 10. člena tega zakona,
-       
je vozilo tehnično brezhibno, opremljeno in označeno po predpisih iz 3. člena
tega zakona,
-       
je vozilo pravilno naloženo oziroma da ni preobremenjeno,
-       
so tovorki ustrezno zavarovani proti premikanju,
-       
je upošteval druge varnostne ukrepe po predpisih iz 3. člena tega zakona
in drugih predpisih, ki urejajo varnost prevoza.
19. člen
(dolžnosti prejemnika)
Dolžnosti prejemnika so:
-       
ne sme zavlačevati prevzema nevarnega blaga,
-       
če je v predpisih iz 3. člena tega zakona tako določeno, mora vozilo očistiti,
razpliniti in dekontaminirati ter poskrbeti za odstranitev tabel in oznak ali
nalepk za označevanje nevarnosti, potem ko so bila vozila očiščena, razplinjena
in dekontaminirana,
-       
nevarno blago sme razkladati le na določenem in posebej prirejenem
prostoru za razkladanje,
-       
upoštevati mora druge varnostne ukrepe po predpisih iz 3. člena tega
zakona in drugih predpisih, ki urejajo varnost prevoza.
20. člen
(dolžnosti prevoznika ob izgubi nevarnega blaga)
Prevoznik mora ukreniti vse potrebno, da se nevarno blago
najde, če se med prevozom izgubi, in o nevarnosti nevarnega blaga takoj
obvestiti center za obveščanje ali policijo.
21. člen
(ukrepi ob razsutju ali razlitju nevarnega blaga)
(1) Nevarno blago, ki se med prevozom razsuje ali razlije,
mora prevoznik zavarovati, pobrati ali odstraniti oziroma dati na za to določen
prostor ali na drug primeren način poskrbeti, da ni več nevarno, ter o tem obvestiti
center za obveščanje ali policijo.
(2) Če nevarnega blaga, ki je izpadlo ali se razlilo, prevoznik
ne more pobrati, odstraniti, dati na določen prostor ali kako drugače
nevtralizirati, mora poklicati organizacijo, ki je pooblaščena za reševanje
nesreč z nevarnim blagom, da to stori na prevoznikove stroške.
(3) Minister, pristojen za okolje, v soglasju z ministrom,
pristojnim za varstvo pred naravnimi in drugimi nesrečami, določi prostore za
začasno shranjevanje razsutega ali razlitega nevarnega blaga in kontaminiranih
stvari in pogoje, ki jih morajo ti prostori izpolnjevati.
22. člen
(dovoljenje za prevoz)
(1) Za prevoz eksplozivnih, radioaktivnih in jedrskih snovi je
potrebno dovoljenje. (delno prenehal
veljati)
(2) Dovoljenje za prevoz eksplozivnih snovi v notranjem prometu
izda upravna enota, z območja katere se pošiljka pošilja, za prevoz v
mednarodnem prometu (uvoz, izvoz, tranzit) pa minister, pristojen za notranje
zadeve. (delno
prenehal veljati)
(3) Dovoljenje za prevoz radioaktivnih in jedrskih snovi izda
Uprava Republike Slovenije za jedrsko varnost, razen za radioaktivne snovi, ki
se uporabljajo v zdravstvu ali veterinarstvu, za katere izda dovoljenje Uprava
Republike Slovenije za varstvo pred sevanji.
(4) Dovoljenje iz prvega odstavka tega člena ni potrebno za
prevoz manjših količin eksplozivnih snovi, določenih v predpisih iz 3. člena
tega zakona, in za prevoz tistih radioaktivnih snovi, za katere ni predvideno
dovoljenje v predpisih iz 3. člena tega zakona. Dovoljenje prav tako ni
potrebno za prevoze, ki jih opravljajo slovenska vojska, policija ali civilna zaščita
za lastne potrebe, pri tem pa se morajo izvajati varnostni ukrepi oziroma
spremstvo. (delno
prenehal veljati)
(5) Dovoljenje se lahko izda za en sam prevoz ali za več prevozov
v določenem času. (delno prenehal
veljati)
(6) Pošiljatelj ali organizator prevoza mora o točnem času začetka
in predvidenem času zaključka prevoza, za katerega je potrebno izdati
dovoljenje na podlagi tega člena, obvestiti najbližjo policijsko postajo
najmanj 48 ur pred začetkom prevoza, pri prevozu radioaktivnih snovi pa še
izdajatelja dovoljenja. (delno prenehal
veljati)
23. člen
(zahteva za izdajo dovoljenja)
(1) Zahtevo za izdajo dovoljenja za prevoz vloži pošiljatelj,
organizator prevoza ali prejemnik, vsebovati pa mora:
-       
podatke o proizvajalcu, pošiljatelju, prevozniku in prejemniku,
-       
številko Združenih narodov (UN številko), podatke in potrdila, ki so določena
v predpisih iz 3. člena tega zakona,
-       
podatke o količini, kemični in fizikalni sestavi,
-       
navedbo prevozne poti,
-       
navedbo kraja raztovarjanja,
-       
čas začetka in predviden čas zaključka prevoza,
-       
čas in kraj, ki sta predvidena za postanke,
-       
podatke o vozilu in vozniku za prevoz nevarnega blaga v cestnem prometu.
(delno prenehal
veljati)
(2) Pri zahtevah za izdajo dovoljenja za več prevozov v določenem
času podatkov iz sedme in osme alinee ni potrebno navajati. (delno prenehal
veljati)
24. člen
(dodatne zahteve izdajatelja dovoljenja)
(1) Če predložena dokumentacija, predpisana v prvem odstavku
prejšnjega člena, ne zadostuje za odločitev o izdaji dovoljenja, sme izdajatelj
dovoljenja zahtevati še dodatna dokazila (npr. certifikat oziroma izjavo o
ustreznosti embalaže). (delno prenehal
veljati)
(2) Izdajatelj dovoljenja lahko v dovoljenju določi dodatne pogoje
za prevoz ali posebne varnostne ukrepe. Dodatni pogoji in posebni varnostni ukrepi
so obvezni, če izdajatelj dovoljenja oceni, da so potrebni zaradi varovanja
ljudi, okolja ali stvari ali zaradi varovanja prevoza pred posegi nepooblaščenih
oseb. (delno
prenehal veljati)
(3) Stroške za dodatne pogoje oziroma posebne varnostne ukrepe
plača tisti, ki je vložil zahtevo za izdajo dovoljenja. (delno prenehal
veljati)
25. člen
(posebno dovoljenje in omejitve zaradi varnosti pri prevozu)
(1) Minister, pristojen za promet, izda posebno dovoljenje za
prevoz nevarnega blaga na ozemlju Republike Slovenije, ki glede na določbe tega
zakona ni dovoljen, če je zagotovljena varnost prevoza. Dovoljenje sme izdati:
-       
zaradi preizkušanja nevarnega blaga,
-       
zaradi posebnih okoliščin prevoza določenih v predpisih iz 3. člena tega
zakona, varnostnih ali obrambnih potreb ali potreb za zaščito in reševanje.
(2) Dovoljenje se izda za določen čas in pod pogoji, ki jih
zahteva varnost prevoza.
(3) Minister, pristojen za promet, lahko zaradi varnosti pri
prevozu z odredbo določi začasne strožje zahteve v zvezi z notranjim prevozom
nevarnega blaga, razen zahtev glede izdelave vozil, ki ga izvajajo vozila,
registrirana ali dana v uporabo na ozemlju Republike Slovenije.
(4) Minister, pristojen za promet, lahko ob soglasju Komisije
Evropske unije z odredbo določi začasne ukrepe, če se ob nesreči ali nezgodi na
ozemlju Republike Slovenije ugotovi, da predpisi iz 3. člena tega zakona ne
zadoščajo za omejitev tveganja pri prevozu, in če obstaja nujna potreba po
ukrepanju.
26. člen
(omejitve)
Minister, pristojen za notranje zadeve, prepove prevoz določenega
nevarnega blaga ali pa ga dovoli le pod posebnimi pogoji, če je to potrebno zaradi
varnosti prometa, vzdrževanja javnega reda ali varstva okolja.
27. člen
(nedovoljeno označevanje tovorkov in vozil)
Z oznakami ali nalepkami, napisi ali tablami po predpisih iz
3. člena tega zakona ni dovoljeno označevati tovorkov ali vozil, ki se ne
uporabljajo za prevoz nevarnega blaga.
III. VARNOSTNI SVETOVALEC IN OSEBE, KI SODELUJEJO PRI PREVOZU
V CESTNEM IN ŽELEZNIŠKEM PROMETU
28. člen
(varnostni svetovalec)
(1) Pravne osebe in samostojni podjetniki posamezniki s sedežem
v Republiki Sloveniji, katerih dejavnost obsega prevoz nevarnega blaga po cesti
ali železnici ali pa s temi prevozi povezano pakiranje, nakladanje, polnjenje
ali razkladanje, morajo imenovati najmanj enega varnostnega svetovalca za
prevoz nevarnega blaga (v nadaljnjem besedilu: svetovalec).
(2) Podatke o svetovalcu morajo sporočiti ministru,
pristojnemu za promet, najkasneje 15 dni po imenovanju. V enakem roku morajo
navedenemu ministru sporočiti tudi morebitne spremembe.
(3) Svetovalec mora imeti veljavno potrdilo o strokovni usposobljenosti.
(4) Funkcijo svetovalca lahko opravlja oseba, ki ima v podjetju
tudi druge zadolžitve, ali oseba, ki ni zaposlena v podjetju, če je strokovno
usposobljena za opravljanje nalog svetovalca.
(5) Potrdila o strokovni usposobljenosti svetovalca, ki so
jih izdali pristojni organi drugih držav, so enakovredna potrdilom, izdanim v
Republiki Sloveniji, če so izdani v skladu s predpisi iz 3. člena tega zakona.
(6) Ne glede na določbo prvega odstavka tega člena, pravnim
osebam in samostojnim podjetnikom, katerih dejavnost obsega prevoz manjših
količin nevarnega blaga in nevarnega blaga v omejenih ali izvzetih količinah v
skladu s predpisi iz 3. člena tega zakona po cesti ali železnici, ali pa s temi
prevozi povezano pakiranje, nakladanje ali razkladanje, ni treba imenovati
svetovalca.
29. člen
(naloge svetovalca)
(1) Naloge svetovalca so predvsem:
-       
spremljanje skladnosti ravnanja z nevarnim blagom v podjetju s predpisi,
ki urejajo prevoz nevarnega blaga,
-       
svetovanje vodstvu podjetja,
-       
interno usposabljanje drugih zaposlenih v podjetju in vodenje evidence o
takšnih usposabljanjih,
-       
izvajanje ustreznih ukrepov za preprečevanje nesreč ali hujših kršitev
predpisov,
-       
izvajanje pravilnih ukrepov ob nesreči,
-       
priprava letnega poročila in druge naloge.
(2) Minister, pristojen za promet, predpiše podrobnejše
naloge svetovalca.
30. člen
(strokovno usposabljanje svetovalcev)
Strokovno usposabljanje svetovalcev se opravlja po programu
in zahtevah, ki so določene v predpisih iz prvega in drugega odstavka 3. člena
tega zakona. Preverjanje in potrjevanje strokovne usposobljenosti svetovalcev
potekata po določbah predpisov, ki urejajo področje nacionalnih poklicnih
kvalifikacij, in sicer za nacionalno poklicno kvalifikacijo s področja
varnostnega svetovanja za prevoz nevarnega blaga.
31. člen
(strokovno usposabljanje oseb, ki sodelujejo pri prevozu)
(1) Osebe, ki sodelujejo pri prevozu nevarnega blaga, morajo
biti strokovno usposobljene.
(2) Strokovno usposabljanje oseb, ki sodelujejo pri prevozu
nevarnega blaga, se opravlja po programu in zahtevah, ki so določene v
predpisih iz prvega in drugega odstavka 3. člena tega zakona. Preverjanje in
potrjevanje strokovne usposobljenosti oseb lahko potekata po določbah
predpisov, ki urejajo področje nacionalnih poklicnih kvalifikacij, in sicer za
nacionalno poklicno kvalifikacijo s področja izvajanja prevoza nevarnega blaga
(operater).
IV. POSEBNA DOLOČILA O PREVOZU NEVARNEGA BLAGA V CESTNEM
PROMETU
32. člen
(dolžnosti prevoznika)
(1) Prevoznik mora zagotoviti, da so izpolnjeni vsi pogoji za
prevoz nevarnega blaga po 10. členu tega zakona.
(2) Prevoznik sme zaupati vožnjo vozila samo vozniku, ki je
usposobljen za prevoz nevarnega blaga po 36. členu tega zakona.
33. člen
(dolžnosti pošiljatelja)
Pošiljatelj, ki da nevarno blago v prevoz v cestnem prometu,
mora poleg dolžnosti, navedenih v 12. členu tega zakona:
-       
prevoznika seznaniti o predpisani označitvi vozila ter o podatkih o
nevarnem blagu,
-       
označiti tovorke z napisi in pritrditi oznake ali nalepke za označevanje
nevarnosti in
-       
izpolniti druge pogoje za prevoz po predpisu iz prvega odstavka 3. člena
tega zakona.
34. člen
(dolžnosti voznika)
Voznik sme prevažati nevarno blago, če:
-       
je poučen o svojih obveznostih in posebnostih prevoza,
-       
se je prepričal, da vozilo in tovor ustrezata predpisom,
-       
so tovorki označeni z ustreznimi napisi in oznakami ali nalepkami za
označevanje nevarnosti,
-       
je vozilo označeno z opozorilnimi tablami, napisi, oznakami ali
nalepkami za označevanje nevarnosti, drugimi informacijami o nevarnem blagu in
o vozilu po predpisu iz prvega odstavka 3. člena tega zakona,
-       
so tovorki ustrezno zavarovani proti premikanju,
-       
ima s seboj dokumente in dodatno opremo po predpisu iz prvega odstavka
3. člena tega zakona in
-       
so izpolnjeni drugi pogoji za prevoz po predpisu iz prvega odstavka 3. člena
tega zakona.
35. člen
(varnostni ukrepi)
(1) Voznik mora med nakladanjem, prevozom in razkladanjem nevarnega
blaga upoštevati varnostne ukrepe po predpisih iz 3. člena tega zakona.
(2) Voznik mora med prevozom upoštevati določbe o nadzoru in
parkiranju vozil, kot je določeno v predpisih iz 3. člena tega zakona.
(3) Minister, pristojen za promet, v soglasju z ministrom,
pristojnim za okolje, določi parkirne prostore za vozila za prevoz nevarnega
blaga in določi pogoje, ki jih morajo ti parkirni prostori izpolnjevati.
(4) Minister, pristojen za promet, določi pooblaščene
organizacije za opravljanje pregledov ustreznosti vozil za prevoz nevarnega
blaga in izdajo potrdil (certifikatov) po 10. členu tega zakona.
(5) Pooblaščena organizacija iz prejšnjega odstavka, ki
izvaja redne in vmesne preglede ter preglede za izdajo certifikata o
ustreznosti vozila v skladu s predpisom iz prvega odstavka 3. člena tega
zakona, izkazuje usposobljenost z veljavno akreditacijo za kontrolo v skladu s
standardom SIST EN ISO/IEC 17020, ki se nanaša na opravljanje navedenih
pregledov.
(6) Ministrstvo, pristojno za promet, vodi evidenco izdanih
potrdil (certifikatov), ki jih izdajo pooblaščene organizacije iz četrtega
odstavka tega člena, v elektronski obliki. Evidenca vsebuje podatke, ki morajo
biti vneseni v potrdilo (certifikat) na podlagi predpisa iz prvega odstavka 3.
člena tega zakona, in sicer identifikacijske in tehnične podatke o vozilu,
vrsti opravljenih pregledov, veljavnosti pregleda ter pooblaščeni organizaciji,
ki je opravila pregled. Podatke v evidenco vpisujejo pooblaščene organizacije
iz prejšnjega odstavka, ki postopek pregleda vozila začnejo z vnosom podatkov o
vozilu v evidenco in ga končajo z izpisom potrdila (certifikata) iz evidence.
(7) Pooblaščena organizacija mora izvajati preglede
ustreznosti vozil v skladu z določbami tega člena in predpisi iz prvega
odstavka 3. člena tega zakona. Če pooblaščena organizacija ne izvaja pregledov
ustreznosti vozil v skladu z navedenimi določbami, lahko minister, pristojen za
promet, na predlog organa, pristojnega za nadzor, začasno odvzame pooblastilo
za obdobje treh mesecev. Če pooblaščena organizacija v roku enega leta po
poteku začasnega odvzema pooblastila ponovno ne izvaja pregledov ustreznosti
vozil v skladu z navedenimi določbami, minister, pristojen za promet, trajno
odvzame pooblastilo.
(8) Ne glede na določbo prejšnjega odstavka tega člena
minister, pristojen za promet, odvzame pooblastilo, če pooblaščena organizacija
ne izpolnjuje več pogojev iz petega odstavka tega člena. Pooblaščena
organizacija mora ministrstvo, pristojno za promet, obveščati o morebitnih
spremembah v obsegu akreditacije najpozneje v 15 dneh po spremembi.
(9) Minister, pristojen za promet, na podlagi javnega razpisa
določi pooblaščene organizacije iz četrtega odstavka tega člena. Pooblastilo
izda minister z odločbo v upravnem postopku na zahtevo stranke organizaciji, ki
izpolnjuje pogoje iz tega člena in predpisa iz prvega odstavka 3. člena tega
zakona.
36. člen
(usposobljenost voznika)
Voznik vozila za prevoz nevarnega blaga mora imeti veljaven
certifikat o strokovni usposobljenosti. Nevarno blago sme prevažati le oseba,
ki je dopolnila 21 let.
37. člen
(strokovno usposabljanje voznikov)
(1) Strokovno usposabljanje voznikov se opravlja po programu
in zahtevah, ki so določene v predpisu iz prvega odstavka 3. člena tega zakona.
Strokovnost predavateljev se dokazuje z izpolnjevanjem pogojev za članstvo v
izpitni komisiji za preverjanje nacionalne poklicne kvalifikacije s področja
izvajanja prevoza nevarnega blaga (operater).
(2) Strokovno usposabljanje voznikov iz prejšnjega odstavka
izvajajo organizacije, ki jih na podlagi javnega razpisa določi minister,
pristojen za promet. Pooblastilo izda minister z odločbo v upravnem postopku,
če organizacija izpolnjuje pogoje, določene v predpisu iz prvega odstavka 3.
člena tega zakona, v odločbi pa določi pogoje, pod katerimi se mora izvajati
strokovno usposabljanje. Pooblaščene organizacije, ki izvajajo strokovno
usposabljanje voznikov, kandidatom, ki izpolnijo vse predpisane zahteve, izdajo
certifikat o usposobljenosti v skladu s predpisom iz prvega odstavka 3. člena
tega zakona.
(3) Pooblaščena organizacija iz prejšnjega odstavka mora
izvajati strokovno usposabljanje v skladu z določbami tega člena, izdanim
pooblastilom in predpisi iz prvega odstavka 3. člena tega zakona.
(4) Minister, pristojen za promet, lahko na podlagi predloga
organa, pristojnega za nadzor, začasno odvzame pooblastilo za obdobje treh
mesecev, če pooblaščena organizacija ne izvaja strokovnega usposabljanja v
skladu s prejšnjim odstavkom, in sicer:
-       
če strokovnega usposabljanja ne izvaja po predpisanem programu ali ga ne
izvede v celoti,
-       
če strokovno usposabljanje izvajajo osebe, ki ne izpolnjujejo
predpisanih pogojev,
-       
če strokovno usposabljanje ni izvedeno v skladu z izdanim pooblastilom.
(5) Če pooblaščena organizacija v roku enega leta po poteku
začasnega odvzema pooblastila ponovno ne izvaja strokovnega usposabljanja v
skladu s tretjim odstavkom tega člena, minister, pristojen za promet, na predlog
organa, pristojnega za nadzor, trajno odvzame pooblastilo.
(6) Preizkus znanja voznikov o usposobljenosti v skladu s
predpisi iz prvega odstavka 3. člena tega zakona opravlja komisija, ki jo
imenuje minister, pristojen za promet. Člani komisije morajo izpolnjevati
pogoje, ki so določeni za članstvo v izpitni komisiji, kot so določeni za
področje izvajanja prevoza nevarnega blaga (operater) s predpisi o nacionalnih
poklicnih kvalifikacijah ali imeti najmanj tri leta delovnih izkušenj pri
pripravi predpisov s področja prevozov nevarnega blaga oziroma preverjanju
pogojev za izdajo pooblastil na podlagi tega zakona. Minister, pristojen za
promet, določi stroške dela komisije z aktom o imenovanju komisije.
(7) Komisija iz prejšnjega odstavka deluje v skladu s
poslovnikom, v katerem določi način dela komisije. Komisija sprejme poslovnik s
soglasjem večine članov.
38. člen
(nadzor na cesti)
(1) Nadzor nad prevozom nevarnega blaga na cestah opravlja
policija. Če so za nadzor potrebna posebna znanja, se ob izvajanju takšnega
nadzora vključijo tudi inšpekcijske službe, po potrebi pa tudi specializirane
organizacije ali posameznike, kadar to ni v nasprotju z interesi postopka.
(2) Na zahtevo policista mora voznik izročiti dokumente in
dodatno opremo v pregled. Prav tako mora voznik omogočiti pregled blaga in
odvzem potrebne količine vzorca nevarnega blaga za analizo. Za odvzeti vzorec
ni mogoče zahtevati odškodnine.
(3) Policist, ki opravlja nadzor, izpolni zapisnik. Izvod zapisnika
po opravljenem nadzoru izroči vozniku. Vsebino in obliko zapisnika določi
minister, pristojen za promet.
(4) Izvod zapisnika o nadzoru mora imeti voznik pri sebi in
ga na zahtevo policista predložiti pri morebitnih naslednjih nadzorih.
(5) Naslednji nadzor prevoza nevarnega blaga se opravi le, če
policist domneva, da je od prejšnjega nadzora prišlo do bistvene spremembe
varnostnih pogojev. Izpolnjevanje osnovnih pogojev za prevoz nevarnega blaga se
preveri v vsakem primeru.
(6) Voznik vozila za prevoz nevarnega blaga mora dovoliti pregled
vozila na kraju samem ali na primernem prostoru, ki ga določi policist.
Primeren je tisti prostor, kjer je možno vozilo ustaviti, opraviti nadzor,
odpraviti ugotovljene pomanjkljivosti ali parkirati vozilo.
39. člen
(začasna prepoved oziroma prekinitev prevoza)
(1) Če policist ugotovi kršitev, navedeno v seznamu iz
drugega odstavka 43. člena tega zakona, sme odrediti izločitev vozila iz
prometa, ukrepe za odpravo nepravilnosti ali druge predpisane ukrepe. Na kraju
samem se lahko pomanjkljivosti odpravijo, če pri tem niso ogroženi ljudje,
stvari ali okolje. Policist v odredbi na kraju samem vozniku pojasni, katere
kršitve je ugotovil in katere pomanjkljivosti mora voznik odpraviti, da lahko
nadaljuje s prevozom.
(2) Dokler velja odredba o prekinitvi prevoza, se lahko prevozno
sredstvo premakne le po navodilih policista. Ob morebitni kršitvi odredbe o
prekinitvi prevoza ali navodil policista, imajo policisti pravico preprečiti
nadaljevanje prevoza, tako da vozilo izločijo iz prometa in ga na prevoznikove stroške
zadržijo na primernem zavarovanem prostoru.
(3) Policist odvzame potrdilo o pregledu vozila (certifikat) iz
10. člena tega zakona, če je bilo vozilo poškodovano v prometni nesreči in ga
pošlje pooblaščeni organizaciji, ki ga je izdala.
(4) Če drugi pristojni organi med nadzorom prevoza ugotovijo
pomanjkljivosti, ki bi lahko vplivale na varnost ljudi, stvari ali okolja,
morajo o tem obvestiti policijo ali center za obveščanje ter jim sporočiti
podatke o vozilu in nevarnem blagu.
40. člen
(nadzor pri pošiljatelju, prevozniku, prejemniku)
(1) Pristojni organ sme preventivno ali če so bile pri cestnih
nadzorih prevozov nevarnega blaga ugotovljene pomanjkljivosti, opraviti nadzor
pri pošiljatelju, prevozniku ali prejemniku nevarnega blaga oziroma pri drugih
pravnih ali fizičnih osebah, ki opravljajo kakršno koli dejavnost v zvezi s prevozom
nevarnega blaga. Navedeni morajo organu, pristojnemu za nadzor, omogočiti
pregled vozil, postopkov in vso dokumentacijo, povezano s prevozom nevarnega
blaga.
(2) Pristojni organi za nadzor pri pošiljatelju, prevozniku ali
prejemniku nevarnega blaga oziroma pri drugih pravnih ali fizičnih osebah, ki
opravljajo kakršno koli dejavnost v zvezi s prevozom nevarnega blaga po cestah,
so inšpekcijske službe in policija. Pri opravljanju inšpekcijskega nadzorstva ima
inšpektor oziroma policist pravico in dolžnost:
-       
začasno prepovedati opravljanje posameznih opravil v zvezi s prevozom
nevarnega blaga (priprave na prevoz, nakladanje, prekladanje in razkladanje), če
za njihovo opravljanje niso izpolnjeni predpisani pogoji,
-       
prepovedati prevoz ali nadaljevanje prevoza nevarnega blaga, če ugotovi,
da je prišlo med pripravo na prevoz ali med prevozom do opustitve varnostnih
ukrepov,
-       
prepovedati nadaljnji prevoz ali ravnanje z nevarnim blagom osebam, ki
ne izpolnjujejo predpisanih pogojev za izvajanje opravil v zvezi s prevozom,
-       
prepovedati prevoz nevarnega blaga, če je napačno deklarirano,
-       
pošiljatelju, prevozniku in prejemniku začasno prepovedati opravljanje
dejavnosti, povezanih s prevozom nevarnega blaga, do odprave kršitev ali
odrediti, da se kršitve tega zakona in drugih predpisov, ki se nanašajo na
prevoz nevarnega blaga, odpravijo v roku, ki ga on določi.
41. člen
(vstop na območje Evropske unije)
(1) Policist ne dovoli vstopa na območje Evropske unije
vozilu registriranemu v državi nečlanici Evropske unije, če ugotovi kršitve,
zaradi katerih sme vozilo izločiti iz prometa, določene v seznamu iz drugega odstavka
43. člena tega zakona. Vstop se lahko dovoli, če so nepravilnosti odpravljene
ali če ni pričakovati ogrožanja ljudi, stvari ali okolja.
(2) Če je vozilo v primerih iz prejšnjega odstavka
registrirano v državi članici Evropske unije, policist tako vozilo izloči iz
prometa in izvede druge predpisane ukrepe iz drugega odstavka 43. člena tega
zakona.
(3) Če se ob vstopu vozila na območje Evropske unije
ugotovijo druge kršitve iz seznama iz drugega odstavka 43. člena tega zakona,
policist izvede ustrezne predpisane ukrepe.
42. člen
(pravna pomoč)
O hujših ali ponavljajočih se kršitvah predpisa iz prvega odstavka
3. člena tega zakona, ki jih je storil voznik vozila, registriranega v tujini,
je potrebno obvestiti ministrstvo, pristojno za promet, zaradi posredovanja
informacij in podatkov, potrebnih za razjasnitev okoliščin pri ugotovljenih kršitvah,
pristojnemu organu države registracije vozila. Če pristojni organ druge države
zahteva uvedbo postopka zoper lastnika vozila, registriranega v Republiki
Sloveniji, ali če zahteva podatke, potrebne za razjasnitev okoliščin pri
ugotovljenih kršitvah predpisa iz prvega odstavka 3. člena tega zakona v drugi
državi, ali uvedbo postopka zoper podjetje s sedežem v Republiki Sloveniji,
potem ministrstvo, pristojno za promet, odredi ukrepe v skladu s tem zakonom. O
sprejetih ukrepih obvesti pristojni organ druge države.
43. člen
(letno poročilo)
(1) Pristojni organi, ki izvajajo nadzor, morajo ministrstvu,
pristojnemu za promet, predložiti letno poročilo o opravljenih nadzorih
najkasneje do konca četrtega meseca tekočega leta za preteklo leto. Letno poročilo
mora vsebovati vsaj podatke o:
-       
natančnem ali približnem številu prevozov nevarnega blaga po cesti (v
prevoženih tonah ali v tonah na kilometer),
-       
številu izvedenih nadzorov,
-       
številu nadzorovanih vozil, ločeno po državah registracije,
-       
številu in vrsti ugotovljenih kršitev,
-       
številu in vrsti izrečenih ukrepov.
(2) Minister, pristojen za promet, podrobnejše predpiše
seznam kršitev, razvrščenih v kategorije tveganja, z ustreznimi ukrepi
pristojnih organov, in sestavine ter obliko letnega poročila.
(3) Ministrstvo, pristojno za promet, na podlagi zbranih
podatkov sestavi skupno letno poročilo in ga posreduje pristojnim mednarodnim
organom.
V. POSEBNA DOLOČILA O PREVOZU NEVARNEGA BLAGA V ŽELEZNIŠKEM
PROMETU
44. člen
(dolžnosti pošiljatelja)
Pošiljatelj nevarnega blaga sme nevarno blago predati v
prevoz v železniškem prometu, če so izpolnjeni pogoji iz 12. člena tega zakona
in:
-       
je prevoznika seznanil o predpisani označitvi vozila ter o podatkih o
nevarnem blagu,
-       
je po predpisu iz drugega odstavka 3. člena tega zakona na vozilo in
tovorke namestil oznake za označevanje nevarnosti in/ali oranžne table za označevanje
nevarnosti ali pa jih je skupaj z nevarnim blagom izročil, da se namestijo.
45. člen
(dolžnosti polnilca)
Poleg dolžnosti, ki izhajajo iz 15. člena tega zakona, mora
polnilec preveriti:
-       
če ni potekel rok za naslednjo kontrolo cisterne, baterijske cisterne
ali zamenljive cisterne in
-       
vse drugo, kar je potrebno preveriti pred polnitvijo cisterne z utekočinjenim
plinom in po polnitvi.
45.a člen
(pooblastilo)
Varnostni organ na področju železniškega prometa določi
pooblaščene organizacije za opravljanje pregledov ustreznosti vozil za prevoz
nevarnega blaga v železniškem prometu in izdajo potrdil (certifikatov) po 10.
členu tega zakona.
VI. POSEBNA DOLOČILA O PREVOZU NEVARNEGA BLAGA V ZRAČNEM
PROMETU
46. člen
(pogoji za prevoz)
(1) Prevoz nevarnega blaga v zračnem prometu je prepovedan, razen
če se opravlja v skladu z:
1.     
letalskimi predpisi, ki veljajo v Republiki Sloveniji, in
2.     
mednarodnimi standardi in priporočenimi praksami ter tehničnimi
navodili, ki jih izdaja Mednarodna organizacija civilnega letalstva.
(2) Z zrakoplovom je prepovedan prevoz:
1.     
predmetov in snovi, ki so v tehničnih navodilih označeni kot prepovedani
za prevoz v normalnih okoliščinah, in
2.     
okuženih živih živali, razen če:
- 
je letalski prevoznik, v primerih iz četrtega odstavka tega člena,
pridobil posebno pisno dovoljenje pristojnega organa države, v kateri je žival
prvič naložena na krov zrakoplova, ali
- 
določbe tehničnih navodil navajajo, da se lahko prevažajo po predhodni
odobritvi pristojnega organa.
(3) Predmeti in snovi, ki so v tehničnih navodilih posebej
navedeni z imenom ali generičnim opisom kot prepovedani za prevoz v zračnem
prometu, se v nobenih okoliščinah ne smejo prevažati na nobenem zrakoplovu.
(4) V skrajni sili ali kadar druge oblike prevoza ne
ustrezajo, ali če bi bilo dosledno upoštevanje prepovedi iz prvega odstavka
tega člena v nasprotju z javnim interesom, lahko ministrstvo, pristojno za
promet, odobri prevoz nevarnega blaga pod pogojem, da bo v takšnih primerih
storjeno vse, da se med prevozom doseže ustrezna raven varnosti.
VII. POSEBNA DOLOČILA O PREVOZU NEVARNEGA BLAGA PO MORJU IN
CELINSKIH VODAH
47. člen
(prevoz s tovornimi ladjami po morju)
Pri prevozu nevarnega blaga s tovornimi ladjami po morju se
poleg varnostnih ukrepov, predpisanih v določbah mednarodnih predpisov iz
tretjega odstavka 3. člena tega zakona, uporabljajo tudi varnostni ukrepi,
predpisani s tem zakonom.
48. člen
(prevoz s potniškimi ladjami po morju)
S potniškimi ladjami za prevoz po morju se lahko prevaža
nevarno blago samo, če so izpolnjeni pogoji, ki so predpisani v predpisih iz
tretjega odstavka 3. člena tega zakona in če so izpolnjeni pogoji, ki so
predpisani s tem zakonom. Nevarno blago mora biti v posebnem prostoru, ki je ločen
od potnikov, in pravilno skladiščeno.
49. člen
(prevoz po celinskih vodah)
Prevoz nevarnega blaga po celinskih vodah je prepovedan,
razen v manjših količinah z enega na drugi breg z ladjo, če so izpolnjeni vsi
varnostni ukrepi, predpisani s tem zakonom. Med prevozom na ladji ne sme biti potnikov.
50. člen
(črtan)
51. člen
(pregled vkrcanega tovora)
Minister, pristojen za promet, na podlagi predpisov iz
tretjega odstavka 3. člena tega zakona določi pogoje, ki jih mora izpolnjevati
pravna ali fizična oseba za opravljanje pregledov vkrcanega tovora nevarnega
blaga in za izdajo potrdil ter pooblasti pravno ali fizično osebo za
opravljanje teh pregledov in za izdajo potrdil.
VIII. PRISTOJNI ORGANI IN INŠPEKCIJSKO NADZORSTVO
52. člen
(pristojni organ)
(1) Izvršilne predpise na podlagi tega zakona v zvezi z
določbami predpisov iz 3. člena tega zakona izda minister, pristojen za promet.
(2) Če v tem zakonu ni določeno drugače, je pristojni organ
po predpisih iz 3. člena tega zakona ministrstvo, pristojno za promet.
(3) Ne glede na določbo prejšnjega odstavka je pristojni
organ po predpisih iz 3. člena tega zakona za radioaktivne in jedrske snovi
organ, pristojen za jedrsko varnost, če v tem zakonu ni določeno drugače.
(4) Pristojni organ iz prejšnjega odstavka za radioaktivne
snovi, ki se uporabljajo v zdravstvu ali veterinarstvu, je organ, pristojen za
varstvo pred sevanji.
52.a člen
(pristojnosti v zračnem prometu)
(1) Za primer letalske nesreče ali incidenta, v katerega je
vpleteno nevarno blago, je potrebno pripraviti program usposabljanja za
ukrepanje in navodila za ukrepanje v skladu z mednarodno priznanimi standardi
in priporočenimi praksami, v primeru letalske nesreče pa izdelati poročilo o
letalski nesreči ali incidentu. Podrobnejše predpise v zvezi z ukrepanjem ob
letalski nesreči ali incidentu, v katerega je vpleteno nevarno blago, izda
Vlada Republike Slovenije na predlog ministra, pristojnega za promet, ob
soglasju ministra, pristojnega za reševanje.
(2) Minister, pristojen za promet, izda predpise, s katerimi
v skladu s tem zakonom in zakonom o letalstvu, predpisi Evropske unije,
standardi in priporočenimi praksami ter tehničnimi navodili Mednarodne
organizacije civilnega letalstva natančneje uredi:
-       
posebne zahteve glede prevoza nevarnega blaga v zračnem prometu,
-       
klasifikacijo nevarnega blaga,
-       
omejitve glede prevoza nevarnega blaga v zračnem prometu,
-       
pakiranje oziroma embalažo,
-       
etiketiranje in označevanje,
-       
obveznosti pošiljatelja nevarnega blaga,
-       
obveznosti operatorja zrakoplova,
-       
zagotavljanje informacij,
-       
učne programe, strokovno usposabljanje in izkazovanje strokovne
usposobljenosti,
-       
poročanje o nesrečah in incidentih z nevarnimi snovmi.
(3) Ministrstvo, pristojno za promet, skrbi za skladnost
slovenskih predpisov s standardi in priporočenimi praksami ter tehničnimi
navodili Mednarodne organizacije civilnega letalstva.
(4) Ministrstvo, pristojno za promet, sporoči vsako kršitev
predpisov o prevozu nevarnega blaga po zraku tudi državi registracije
letalskega prevoznika oziroma državi operatorja zrakoplova.
(5) Glede prevoza nevarnega blaga v zračnem prometu ima pošta
položaj pošiljatelja. Pošta lahko pri prevozu nevarnega blaga v zračnem prometu
uveljavlja tudi določbe predpisov Svetovne poštne zveze, ki se nanašajo na
prevoz nevarnega blaga v zračnem prometu.
53. člen
(nadzorstvo)
(1) Izvajanje tega zakona in na njegovi podlagi izdanih
izvršilnih predpisov za prevoz radioaktivnih in jedrskih snovi nadzoruje
inšpekcija ministrstva, pristojnega za okolje, z delovnim področjem sevalne in
jedrske varnosti; prevoz radioaktivnih snovi, ki se uporabljajo v zdravstvu ali
veterinarstvu, pa nadzoruje inšpekcija ministrstva, pristojnega za zdravje, z
delovnim področjem varstva ljudi pred ionizirajočimi sevanji.
(2) Pri opravljanju inšpekcijskega nadzorstva po prejšnjem
odstavku ima inšpektor pravico in dolžnost:
-       
v primeru nezgode med prevozom po ozemlju Republike Slovenije
nadzorovati izvajanje ukrepov po predpisih iz 3. člena tega zakona,
-       
nadzorovati priprave za pakiranje, nakladanje, razkladanje in prevoz ter
v primeru ugotovljenih nepravilnosti odrediti, da se te nepravilnosti odpravijo
v določenem roku pred začetkom ali zaključkom prevoza, ali začasno prepovedati
opravljanje dejavnosti v primeru hujše kršitve varnostnih ukrepov,
-       
prepovedati nadaljnji prevoz, če se ugotovi, da ni vseh dovoljenj in
listin, ki so zahtevane s tem zakonom ali z izvršilnimi predpisi, če prevoza ne
spremljajo usposobljeni spremljevalci ali da je v kateri fazi prevoza prišlo do
hujše opustitve varnostnih ukrepov,
-       
preverjati prevozne listine, označenost in opremljenost vozila, smer
vožnje, čas in kraj postankov med prevozom, odrediti, da se odpravijo
nepravilnosti oziroma pomanjkljivosti, ugotovljene pri izvajanju inšpekcijskega
nadzorstva nad osebami, vozilom in viri sevanja, ter prepovedati nadaljnji
prevoz v primeru, ko bi to ogrožalo ljudi ali okolje.
(3) Pri vnosu nevarnega blaga na carinsko območje Evropske
unije ali iznosu z njega, pri postopkih za odobritev carinsko dovoljene rabe
ali uporabe nevarnega blaga ter v okviru finančnega nadzora na cesti nadzoruje
izvajanje tega zakona in na njegovi podlagi izdane izvršilne predpise organ,
pristojen za carinske zadeve.
(4) Izvajanje tega zakona in na njegovi podlagi izdanih
izvršilnih predpisov, ki se nanašajo na prevoz nevarnega blaga v cestnem
prometu, nadzoruje policija.
(5) Izvajanje tega zakona in na njegovi podlagi izdanih
izvršilnih predpisov, ki se nanašajo na prevoz nevarnega blaga v cestnem
prometu, nadzoruje tudi inšpekcija, pristojna za področje prometa, in sicer
nadzoruje izvajanje določb prvega odstavka 3. člena (razen določb, ki se
nanašajo na zahteve za izdelavo in preizkušanje embalaže), 18., 19., 27., 28.,
29. in prvega odstavka 31. člena ter določb IV. poglavja (razen določb četrtega
do šestega odstavka 37. člena, 38., 39. in 41. člena) tega zakona.
(6) Izvajanje tega zakona in na njegovi podlagi izdanih
izvršilnih predpisov, ki se nanašajo na prevoz nevarnega blaga v železniškem
prometu, nadzoruje inšpekcija, ki je pristojna za nadzor železniškega prometa.
(7) Izvajanje tega zakona in na njegovi podlagi izdanih
izvršilnih predpisov, ki se nanašajo na prevoz nevarnega blaga v zračnem
prometu, nadzoruje inšpekcija, ki je pristojna za nadzor zračnega prometa.
(8) Izvajanje tega zakona in na njegovi podlagi izdanih izvršilnih
predpisov, ki se nanašajo na prevoz nevarnega blaga po morju in celinskih
vodah, nadzoruje pomorska inšpekcija oziroma inšpekcija, pristojna za plovbo po
celinskih vodah.
(9) Pri opravljanju inšpekcijskega nadzorstva po petem do
osmem odstavku tega člena ima inšpektor pravico in dolžnost:
-       
prepovedati prevoz ali nadaljevanje prevoza nevarnega blaga, če ugotovi,
da je prišlo med pripravo na prevoz ali med prevozom do opustitve varnostnih
ukrepov,
-       
prepovedati nadaljnji prevoz ali ravnanje z nevarnim blagom osebam, ki
ne izpolnjujejo predpisanih pogojev za izvajanje prevoza ali ravnanje z
nevarnim blagom,
-       
prepovedati prevoz nevarnega blaga, če je napačno deklarirano,
-       
začasno prepovedati opravljanje posameznih opravil v zvezi s prevozom
nevarnega blaga (priprave za prevoz, nakladanje, prekladanje in razkladanje),
če za njihovo opravljanje glede kraja in časa niso izpolnjeni predpisani
pogoji,
-       
odrediti odpravo kršitev zakona in drugih predpisov, ki urejajo prevoz
nevarnega blaga v določenem roku (odreditvena odločba).
VIII.a EVIDENCE
53.a člen
(vodenje evidenc)
(1) Zaradi zagotovitve varnega prevoza nevarnega blaga,
izpolnjevanja zahtev mednarodnih pogodb in izvajanja z zakonom določenih nalog ministrstvo,
pristojno za promet, vodi evidenco izdanih certifikatov o usposobljenosti
voznikov vozil za prevoz nevarnega blaga v cestnem prometu in evidenco pravnih
oseb in samostojnih podjetnikov, ki so imenovali varnostnega svetovalca.
(2) Evidenca certifikatov voznikov vozil za prevoz nevarnega
blaga v cestnem prometu vsebuje:
-       
številko certifikata,
-       
datum izdaje certifikata,
-       
osebno ime in datum rojstva imetnika,
-       
datum veljavnosti osnovnega usposabljanja ter vrsto in datume
veljavnosti morebitnih specialističnih usposabljanj,
-       
datum veljavnosti po podaljšanju osnovnega usposabljanja ter vrsto in
datume veljavnosti po podaljšanju morebitnih specialističnih usposabljanj.
(3) Evidenca pravnih oseb in samostojnih podjetnikov, ki so
imenovali varnostnega svetovalca, vsebuje:
-       
firmo in sedež pravne osebe oziroma samostojnega podjetnika posameznika,
-       
ime in priimek varnostnega(ih) svetovalca(ev),
-       
datum posredovanja podatka o imenovanju varnostnega(ih) svetovalca(ev).
53.b člen
(način zbiranja podatkov)
(1) Podatke o izdanih certifikatih o usposobljenosti voznikov
vozil za prevoz nevarnega blaga v cestnem prometu morajo organizacije, ki
izvajajo preizkuse o usposobljenosti voznikov, posredovati ministrstvu,
pristojnemu za promet, najkasneje v 15 dneh po izdaji ali podaljšanju
veljavnosti certifikata.
(2) Podatki o pravnih osebah in samostojnih podjetnikih, ki
so imenovali varnostnega svetovalca, se zbirajo iz obvestil, ki jih ti
posredujejo na podlagi 28. člena tega zakona.
(3) Upravljavec zbirk podatkov sme podatke iz evidenc iz
prejšnjega člena tega zakona posredovati pristojnim organom, ki izvajajo nadzor
po tem zakonu.
(4) Za zbiranje, obdelovanje, shranjevanje, posredovanje in
uporabo podatkov iz evidenc po tem zakonu se uporabljajo določbe zakona, ki
urejajo varstvo osebnih podatkov, če s tem zakonom ni določeno drugače.
IX. KAZENSKE DOLOČBE
54. člen
(prekrški)
(1) Z globo 1.000 eurov se za prekršek kaznuje pravna oseba,
samostojni podjetnik posameznik ali posameznik, ki samostojno opravlja
dejavnost, če:
1.     
kot pošiljatelj pakira nevarno blago v embalažo, ki ne ustreza pogojem
iz 5. člena tega zakona,
2.     
kot prevoznik vozi nevarno blago v embalaži, ki ne ustreza pogojem iz 5.
člena tega zakona,
3.     
kot prejemnik prevzame nevarno blago v embalaži, ki ne ustreza pogojem
iz 5. člena tega zakona,
4.     
proizvajalec embalaže, ki ravna v nasprotju s 6. členom tega zakona,
5.     
kot organizacija, določena za preizkušanje vzorcev embalaže, odobri označevanje
embalaže v nasprotju z zahtevami predpisov iz 3. člena tega zakona (7. člen),
6.     
uporablja vozilo, ki ni izdelano in opremljeno v skladu z 10. členom
tega zakona,
7.     
vozilo ni pregledano in zanj ni izdano potrdilo (certifikat) (10. člen),
8.     
kot pošiljatelj da nevarno blago v prevoz v nasprotju z 12. členom tega
zakona,
9.     
kot pošiljatelj ne izroči vozniku ali tistemu, ki opravlja prevoz,
predpisane spremne dokumentacije in dovoljenja, če je potrebno (12. člen),
10.  
kot organizator prevoza ne zagotovi, da so izpolnjeni vsi pogoji iz 12. člena
tega zakona,
11.  
kot uporabnik cisterne zabojnika ne ravna po določbah 16. člena tega
zakona,
12.  
kot prevoznik prevaža nevarno blago v nasprotju s 18. členom tega
zakona,
13.  
kot prejemnik prejme blago v nasprotju z 19. členom tega zakona,
14.  
kot prevoznik o izgubi ne obvesti policije ali centra za obveščanje (20.
člen),
15.  
kot prevoznik ni zavaroval, pobral, odstranil ali dal na za to določen
prostor razsuto ali razlito nevarno blago (21. člen),
16.  
kot prevoznik ne pokliče pooblaščene organizacije, da na njegove stroške
pobere, odstrani ali da na določen prostor nevarno blago, ki se je razsulo ali
razlilo (21. člen),
17.  
kot prevoznik vozi nevarno blago brez dovoljenja za prevoz ali ne
opravlja prevoza pod pogoji, določenimi v dovoljenju (22., 24., 25. člen),
18.  
opravlja prevoz določenega nevarnega blaga kljub prepovedi prevoza ali
ne opravlja prevoza pod posebnimi pogoji, ki jih določi pristojni organ (26. člen),
19.  
z oznaki ali nalepkami, napisi ali tablami označuje tovorke ali vozila,
ki se ne uporabljajo za prevoz nevarnega blaga (27. člen),
20.  
ne imenuje najmanj enega varnostnega svetovalca ali ne sporoči njegovih
podatkov oziroma morebitnih sprememb pristojnemu organu (28. člen),
21.  
varnosti svetovalec ne izpolnjuje predpisanih pogojev (28. člen),
22.  
varnostni svetovalec ne opravlja nalog iz 29. člena tega zakona,
23.  
osebe, ki sodelujejo pri prevozu nevarnega blaga niso strokovno
usposobljene (31. člen),
24.  
dovoli, da vozilo vozi oseba, ki ni strokovno usposobljena ali ji je
potekla veljavnost potrdila o strokovni usposobljenosti (32. člen, 36. člen),
25.  
kot prevoznik ne zagotovi, da so izpolnjeni vsi pogoji za prevoz
nevarnega blaga (32. člen),
26.  
kot pošiljatelj prevozniku ne izroči navodila za predpisano označitev
vozila ali ne označi tovorkov (33. člen),
27.  
organu, pristojnemu za nadzor, ne izroči v pregled spremnih dokumentov
ali dodatne opreme ali ne omogoči pregleda blaga ali odvzema potrebne količine
vzorca nevarnega blaga za analizo ali ne poskrbi, da se opravi pregled vozila
na kraju samem ali na primernem prostoru (38. člen),
28.  
kljub odredbi o prekinitvi prevoza nadaljuje s prevozom (39. člen),
29.  
ne omogoči pregleda postopkov, vozil in vse dokumentacije, povezane s
prevozom nevarnega blaga (prvi odstavek 40. člena),
30.  
kljub prepovedi še vedno opravlja posamezna opravila v zvezi s prevozom
nevarnega blaga (drugi odstavek 40. člena),
31.  
kot pošiljatelj nevarnega blaga preda nevarno blago v prevoz v železniškem
prometu v nasprotju s 44. členom,
32.  
opravlja prevoze nevarnega blaga v zračnem prometu v nasprotju s 46. členom
tega zakona,
33.  
s tovornimi ladjami po morju vozi nevarno blago v nasprotju s 47. členom
tega zakona,
34.  
s potniškimi ladjami za prevoz po morju vozi nevarno blago v nasprotju z
48. členom tega zakona,
35.  
opravlja prevoz nevarnega blaga v plovbi po celinskih vodah v nasprotju
z 49. členom tega zakona,
36.  
ne posreduje ministrstvu, pristojnemu za promet, podatkov o izdanih
certifikatih o usposobljenosti voznikov vozil za prevoz nevarnega blaga (53.b
člen).
(2) Z globo 2.000 eurov se kaznuje pravna oseba, samostojni
podjetnik posameznik ali posameznik, ki samostojno opravlja dejavnost, ki stori
prekršek iz prejšnjega odstavka, če kršitev pomeni tveganje za poškodbe oseb
ali škodo v okolju, ki zahteva ustrezne ukrepe, kot na primer odpravo
pomanjkljivosti na kraju nadzora oziroma najkasneje do začetka naslednjega
prevoza.
(3) Z globo 4.000 eurov se kaznuje pravna oseba, samostojni
podjetnik posameznik ali posameznik, ki samostojno opravlja dejavnost, ki stori
prekršek iz prvega odstavka tega člena, če kršitev pomeni visoko stopnjo
tveganja za smrt, hude poškodbe oseb ali škodo v okolju, ki zahteva takojšnje
in ustrezne ukrepe, kot je na primer izločitev vozila iz prometa.
(4) Z globo 2.000 eurov se kaznuje pravna oseba, ki kot
pooblaščena organizacija izvaja preglede in izdaja potrdila (certifikate) v
nasprotju s 35. členom tega zakona ali ne izvaja strokovnega usposabljanja
voznikov v skladu s 37. členom tega zakona.
(5) Z globo 200 eurov se kaznuje tudi odgovorna oseba pravne
osebe ali samostojnega podjetnika posameznika, ki stori prekršek iz prvega
odstavka tega člena.
(6) Z globo 400 eurov se kaznuje tudi odgovorna oseba pravne
osebe ali samostojnega podjetnika posameznika, ki stori prekršek iz drugega
odstavka tega člena.
(7) Z globo 800 eurov se kaznuje tudi odgovorna oseba pravne
osebe ali samostojnega podjetnika posameznika, ki stori prekršek iz tretjega
odstavka tega člena.
(8) Z globo 400 eurov se kaznuje tudi odgovorna oseba pravne
osebe, ki stori prekršek iz četrtega odstavka tega člena.
55. člen
(prekrški posameznika)
(1) Z globo 200 eurov se za prekršek kaznuje posameznik, če:
1.     
ne upošteva predpisov o pakiranju (14. člen),
2.     
pri pripravi tovorkov ne upošteva predpisov o napisih in oznakah (nalepkah)
za označevanje nevarnosti in drugih varnostnih ukrepov (14. člen),
3.     
kot polnilec pred polnjenjem in med njim ne upošteva vseh varnostnih
ukrepov (15. člen),
4.     
kot uporabnik cisterne zabojnika ne ravna po določbah 16. člena tega
zakona,
5.     
kot nakladalec prične z nakladanjem, pa niso izpolnjeni vsi pogoji za
prevoz nevarnega blaga (17. člen),
6.     
ne upošteva določb o prepovedi skupnega nakladanja in predpisov o ločitvi
od živil in krmil (17. člen),
7.     
ne upošteva vseh varnostnih ukrepov med nakladanjem nevarnega blaga (17.
člen),
8.     
zavlačuje prevzem nevarnega blaga (19. člen),
9.     
ne očisti in ne dekontaminira vozil, če predpisi iz 3. člena tega zakona
to določajo, in ne poskrbi za odstranitev tabel in oznak (nalepk) za označevanje
nevarnosti, potem ko so vozila raztovorjena, očiščena, razplinjena in
dekontaminirana (19. člen),
10.  
ne upošteva vseh varnostnih ukrepov med razkladanjem nevarnega blaga
(19. člen),
11.  
izgubi med prevozom nevarno blago in o tem ne obvesti policije ali
centra za obveščanje (20. člen),
12.  
razlitega ali izpadlega nevarnega blaga ne zavaruje, pobere oziroma
odstrani (prvi odstavek 21. člena),
13.  
prevaža ali sprejme nevarno blago, za katero ni bilo izdano dovoljenje,
ali opravlja prevoz nevarnega blaga v nasprotju s pogoji, določenimi v
dovoljenju (22., 24. člen),
14.  
prevaža ali sprejme nevarno blago brez posebnega dovoljenja (25. člen),
15.  
vozi določeno nevarno blago kljub prepovedi ali omejitvam pristojnega
organa (26. člen),
16.  
označuje tovorke in vozila, ki se ne uporabljajo za prevoz nevarnega
blaga (27. člen),
17.  
kot varnostni svetovalec ni strokovno usposobljen ali nima veljavnega
potrdila o strokovni usposobljenosti (28. člen),
18.  
kot varnostni svetovalec ne opravlja predpisanih nalog (29. člen),
19.  
sodeluje pri prevozu nevarnega blaga in ni strokovno usposobljen (31. člen),
20.  
da v prevoz nevarno blago, pa niso izpolnjeni vsi pogoji za prevoz (33. člen),
21.  
prevaža nevarno blago v nasprotju s 34. členom tega zakona,
22.  
med prevozom, nakladanjem in razkladanjem nevarnega blaga ne upošteva
vseh varnostnih ukrepov ali ne zagotovi nadzora vozila oziroma ne parkira v
skladu s predpisi (35. člen),
23.  
kot voznik vozila za prevoz nevarnega blaga nima veljavnega potrdila o
strokovni usposobljenosti ali še ni dopolnil 21 let (36. člen),
24.  
na zahtevo organa, pristojnega za kontrolo, ne izroči spremnih
dokumentov ali dodatne opreme v pregled ali ne omogoči pregleda blaga ali
odvzema potrebne količine vzorca nevarnega blaga za analizo ali ne dovoli, da
se opravi pregled vozila na kraju samem ali na primernem prostoru (38. člen),
25.  
nadaljuje z vožnjo kljub prepovedi pristojnega organa (39. člen),
26.  
je kot pošiljatelj predal blago za prevoz v železniškem prometu, pa niso
bili izpolnjeni vsi pogoji (44. člen),
27.  
kot polnilec ni upošteval vseh varnostnih ukrepov za prevoz v železniškem
prometu (45. člen),
28.  
ne izpolnjuje predpisanih pogojev za pakiranje, transportnih
manipulacijah in prevozu nevarnega blaga v zračnem prometu (46. člen),
29.  
s potniškimi ladjami za prevoz po morju prevaža nevarno blago v
nasprotju z 48. členom tega zakona,
30.  
prevaža nevarno blago po celinskih vodah (49. člen).
(2) Z globo 400 eurov se za prekršek iz prejšnjega odstavka
kaznuje posameznik, če kršitev pomeni tveganje za poškodbe oseb ali škodo v
okolju, ki zahteva ustrezne ukrepe, kot na primer odpravo pomanjkljivosti na
kraju nadzora oziroma najkasneje do začetka naslednjega prevoza.
(3) Z globo 800 eurov se za prekršek iz prvega odstavka tega
člena kaznuje posameznik, če kršitev pomeni visoko stopnjo tveganja za smrt,
hude poškodbe oseb ali škodo v okolju, ki zahteva takojšnje in ustrezne ukrepe,
kot je na primer izločitev vozila iz prometa.

Zakon o prevozu nevarnega blaga – ZPNB (Uradni
list RS, št. 79/99)
vsebuje naslednje prehodne in končne določbe:
»X. PREHODNE IN KONČNE DOLOČBE
56. člen
(rok za uskladitev z določbami
tega zakona)
(1) Organizacija, določena za odobritev embalaže, mora izpolnjevati
vse pogoje iz 7. člena tega zakona v treh letih od uveljavitve zakona.
(2) Pravne osebe in samostojni podjetniki posamezniki morajo
imenovati varnostnega svetovalca za nevarno blago v enem letu od uveljavitve
zakona.
57. člen
(prenehanje veljavnosti)
Z dnem uveljavitve tega zakona se preneha uporabljati:
-       
zakon o prevozu nevarnih snovi (Uradni list SFRJ, št. 27/90 in 45/90).
58. člen
Prilogi A in B iz prvega odstavka in pravilnik o mednarodnem železniškem
prevozu nevarnega blaga (RID) iz drugega odstavka 3. člena se objavijo
najkasneje do uveljavitve tega zakona.
59. člen
(predpisi, ki se
uporabljajo do izdaje novih)
Če niso v nasprotju z določbami tega zakona, se do izdaje
izvršilnih predpisov na podlagi tega zakona uporabljajo naslednji izvršilni
predpisi:
-       
pravilnik o strokovnem usposabljanju voznikov motornih vozil, s katerimi
se prevažajo nevarne snovi, in drugih oseb, ki sodelujejo pri prevozu teh snovi
(Uradni list RS, št. 71/97);
-       
odredba o določitvi pooblaščenih podjetij za opravljanje pregledov
vkrcnega tovora nevarnih snovi ter izdajo potrdil (Uradni list RS, št. 50/95);
-       
odredba o določitvi podjetij za strokovno usposabljanje oseb, ki ravnajo
z nevarnimi snovmi in jih prevažajo, ter o izdaji spričeval (certifikatov)
(Uradni list RS, št. 18/92);
-       
odredba o določitvi podjetij za opravljanje posebnih pregledov motornih
in priklopnih vozil za prevoz nevarnih snovi glede izpolnjevanja pogojev za
prevoz nevarnih snovi (Uradni list RS, št. 56/92).
60. člen
(uveljavitev zakona)
Ta zakon začne veljati 1. januarja 2000.«.

Zakon o eksplozivih – ZE (Uradni list RS, št. 96/02)
vsebuje naslednjo končno določbo:
»61. člen
(veljavnost zakona)
Ta zakon začne veljati petnajsti dan po objavi v Uradnem
listu Republike Slovenije, uporabljati pa se začne po preteku šestih mesecev od
objave.«.

Zakon o spremembah in dopolnitvah zakona o
zdravstveni inšpekciji – ZZdrI-A (Uradni list RS, št. 2/04)
vsebuje naslednjo končno določbo:
»24. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o prevozu
nevarnega blaga – ZPNB-A (Uradni list RS, št. 101/05)
vsebuje naslednje prehodne in končne določbe:
»PREHODNE IN KONČNE DOLOČBE
31. člen
Pristojni organi vzpostavijo evidence iz 53.a člena in 53.b
člena zakona v treh mesecih po uveljavitvi tega zakona.
32. člen
Z dnem uveljavitve tega zakona preneha veljati 33. člen
Zakona o eksplozivnih snoveh, vnetljivih tekočinah, plinih ter o drugih
nevarnih snoveh (Uradni list SRS, št. 18/77).
33. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o prevozu
nevarnega blaga – ZPNB-B (Uradni list RS, št. 41/09)
vsebuje naslednjo končno določbo:
»KONČNA DOLOČBA
11. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvi Zakona o prevozu
nevarnega blaga – ZPNB-C (Uradni list RS, št. 97/10)
vsebuje naslednje prehodne in končne določbe:
»PREHODNE IN KONČNE DOLOČBE
6. člen
(1) S 1. septembrom 2011 Ministrstvo za promet prevzame
javnega uslužbenca, ki na Ministrstvu za notranje zadeve, Policiji opravlja
naloge, ki se s tem zakonom prenašajo na Ministrstvo za promet ter
dokumentacijo ter tehnična in materialna sredstva, ki so namenjena za izvajanje
prenesenih nalog.
(2) Ministrstvo, pristojno za promet, prevzame vodenje in
upravljanje evidence izdanih certifikatov o usposobljenosti voznikov vozil za
prevoz nevarnega blaga v cestnem prometu in evidence pravnih oseb in
samostojnih podjetnikov, ki so imenovali varnostnega svetovalca iz 53.a člena
zakona 1. januarja 2012. Do takrat evidenci iz prejšnjega stavka vodi in
upravlja pristojni organ, določen v prvem odstavku 53.a člena Zakona o prevozu
nevarnega blaga (Uradni list RS, št. 33/06 – uradno prečiščeno besedilo in
41/09).
(3) S prevzemom evidenc se na ministrstvo, pristojno za
promet, prenese tudi dokumentarno in drugo gradivo, ki se nanaša na evidenci iz
prejšnjega odstavka.
(4) Pooblastila, ki jih je kot pristojni organ izdalo
ministrstvo, pristojno za notranje zadeve, na podlagi Zakona o prevozu
nevarnega blaga (Uradni list RS, št. 33/06 – uradno prečiščeno besedilo in
41/09), ostanejo v veljavi.
7. člen
Podzakonska predpisa iz četrtega odstavka 7. člena in drugega
odstavka 43. člena zakona se izdata v skladu s tem zakonom v dveh letih po
njegovi uveljavitvi. Do njune uveljavitve se uporabljata Pravilnik o odobritvi
embalaže za prevoz nevarnega blaga (Uradni list RS, št. 37/02) in Pravilnik o
enotnih postopkih nadzora cestnega prevoza nevarnega blaga (Uradni list RS, št.
108/05).
8. člen
Ta zakon začne veljati 1. septembra 2011.«.

Zakon o spremembah in dopolnitvah Zakona o prevozu
nevarnega blaga – ZPNB-D (Uradni list RS, št. 56/15)
vsebuje naslednje prehodne in končne določbe:
»PREHODNE IN KONČNE DOLOČBE
16. člen
(1) Minister, pristojen za promet, v petih letih od
uveljavitve tega zakona določi pooblaščene organizacije za preglede ustreznosti
vozil za prevoz nevarnega blaga in izdajo potrdil (certifikatov) v skladu z
devetim odstavkom 35. člena zakona.
(2) Pooblastila, ki so bila do uveljavitve tega zakona izdana
organizacijam za opravljanje pregledov ustreznosti vozil za prevoz nevarnega
blaga in izdajo potrdil (certifikatov), veljajo do določitve pooblaščenih
organizacij v skladu s prejšnjim odstavkom.
(3) Ministrstvo, pristojno za promet, vzpostavi evidenco
izdanih potrdil (certifikatov) najkasneje v šestih mesecih od uveljavitve tega
zakona. Pooblaščena organizacija iz četrtega odstavka 35. člena zakona začne
vnašati podatke v evidenco iz novega šestega odstavka 35. člena zakona in jo
uporabljati za izpis potrdil (certifikatov) v treh mesecih od vzpostavitve
evidence.
17. člen
(1) Minister, pristojen za promet, v petih letih od
uveljavitve tega zakona določi pooblaščene organizacije za izvajanje
strokovnega usposabljanja voznikov za prevoz nevarnega blaga in izdajo
certifikatov o usposobljenosti iz drugega odstavka 37. člena zakona.
(2) Pooblastila, ki so bila do uveljavitve tega zakona izdana
organizacijam za izvajanje strokovnega usposabljanja voznikov za prevoz
nevarnega blaga, preverjanja usposobljenosti in izdajo certifikatov o
usposobljenosti, veljajo do določitve pooblaščenih organizacij iz prejšnjega
odstavka.
(3) Pri odvzemu pooblastil pooblaščenim organizacijam na
podlagi sedmega odstavka 35. člena ter četrtega in petega odstavka 37. člena
zakona se upoštevajo kršitve, ki so bile storjene po uveljavitvi tega zakona.
18. člen
Ta zakon začne veljati petnajsti dan po objavi v Uradnem
listu Republike Slovenije.«.