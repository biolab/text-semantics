Prvi del
PRISTOJNOST IN ORGANIZACIJA SODIŠČ
1. poglavje
Temeljne določbe
1. člen
V upravnem sporu se zagotavlja sodno
varstvo pravic in pravnih koristi posameznic oziroma posameznikov (v nadaljnjem
besedilu: posameznik) in organizacij proti odločitvam in dejanjem državnih
organov, organov lokalnih skupnosti in nosilcev javnih pooblastil (v nadaljnjem
besedilu: organi) na način in po postopku, ki ga določa ta zakon, če za določeno
zadevo ni z zakonom zagotovljeno drugo sodno varstvo.
2. člen
(1) V upravnem sporu odloča sodišče o
zakonitosti dokončnih upravnih aktov, s katerimi se posega v pravni položaj
tožnice oziroma tožnika (v nadaljnjem besedilu: tožnik). O zakonitosti drugih
aktov odloča sodišče v upravnem sporu samo, če tako določa zakon.
(2) Upravni akt po tem zakonu je upravna
odločba in drug javnopravni, enostranski, oblastveni posamični akt, izdan v
okviru izvrševanja upravne funkcije, s katerim je organ odločil o pravici,
obveznosti ali pravni koristi posameznika, pravne osebe ali druge osebe, ki je
lahko stranka v postopku izdaje akta.
(3) Dokončni upravni akt je tisti akt,
zoper katerega ni mogoče vložiti rednih pravnih sredstev v postopku odločanja.
3. člen
Upravni akti niso tiste odločitve, ki jih
nosilci zakonodajne in sodne veje oblasti sprejemajo za izvrševanje svojih
ustavnih pristojnosti, in tisti akti, ki jih sprejemajo nosilci izvršilne veje
oblasti in so utemeljeni na politični diskreciji, podeljeni na podlagi ustavnih
in zakonskih pooblastil.
4. člen
(1) V upravnem sporu odloča sodišče tudi o
zakonitosti posamičnih aktov in dejanj, s katerimi organi posegajo v človekove
pravice in temeljne svoboščine posameznika, če ni zagotovljeno drugo sodno
varstvo.
(2) Če se v upravnem sporu izpodbijajo
dejanja javne oblasti, se v postopku uporabljajo določbe tega zakona, ki se
nanašajo na izpodbijanje upravnega akta.
5. člen
(1) V upravnem sporu se lahko akti, s
katerimi je upravni akt na podlagi rednih ali izrednih pravnih sredstev
odpravljen ali razveljavljen, izpodbijajo samo, če je bil z njimi postopek
odločanja o zadevi končan.
(2) V upravnem sporu se lahko izpodbijajo
tisti sklepi, s katerimi je bil postopek odločanja o izdaji upravnega akta
obnovljen, ustavljen ali končan.
(3) Če zakon ne določa drugače, je upravni
spor dopusten tudi, če upravni akt tožniku ni bil izdan ali mu ni bil vročen v
predpisanem roku.
(4) V upravnem sporu odloča sodišče o
zakonitosti aktov organov, izdanih v obliki predpisa, kolikor urejajo posamična
razmerja.
6. člen
(1) Upravni spor ni dopusten, če stranka, ki je imela možnost vložiti pritožbo ali drugo redno pravno sredstvo zoper upravni akt,
tega ni vložila ali ga je vložila prepozno.
(2) V upravnem sporu v tožbi zoper akte, s
katerimi je organ odločil o izrednem pravnem sredstvu zoper upravni akt, ni
dopustno uveljavljati istih razlogov, iz katerih je stranka že vložila tožbo v
upravnem sporu zoper sam upravni akt, ali pa bi to lahko storila.
7. člen
(1) V upravnem sporu sodišče v mejah tožbenega
zahtevka odloči o pravici, obveznosti ali pravni koristi posameznika ali pravne
osebe, če zakon tako določa ali če je zaradi narave pravice oziroma zaradi
varstva ustavne pravice to potrebno.
(2) V upravnem sporu sme tožnik zahtevati,
da se mu vrnejo vzete stvari ali da se mu povrne škoda, ki mu je nastala z
izvršitvijo izpodbijanega upravnega akta.
(3) V upravnem sporu odloča sodišče o
javnopravnih sporih med državo in lokalnimi skupnostmi, med lokalnimi
skupnostmi ter o sporih med njimi in nosilci javnih pooblastil, če zakon tako
določa ali če ni z ustavo ali zakonom zagotovljeno drugo sodno varstvo.
8. člen
Sodišča, upravni in drugi državni organi,
organi lokalnih skupnosti in nosilci javnih pooblastil morajo dajati sodiščem v
upravnem sporu pravno oziroma drugo pomoč.
2. poglavje
Organizacija upravnega sodišča in sodniki
9. člen
(1) Upravno sodišče Republike Slovenije (v
nadaljnjem besedilu: upravno sodišče) ima sedež v Ljubljani.
(2) Upravno sodišče sodi na sedežu in na
zunanjih oddelkih.
(3) Na zunanjih oddelkih sodi upravno
sodišče:
-      
na oddelku v Celju za območje sodnega okrožja Višjega sodišča v Celju;
-      
na oddelku v Novi Gorici za območji sodnih okrožij Višjega sodišča v
Kopru;
-      
na oddelku v Mariboru za območje sodnih okrožij Višjega sodišča v Mariboru.
(4) Na zunanjih oddelkih sodi upravno
sodišče glede na prebivališče oziroma sedež tožnika.
(5) Če tožnik nima prebivališča oziroma
sedeža v Republiki Sloveniji, sodi upravno sodišče na zunanjem oddelku glede na
kraj izdaje upravnega akta, ki se izpodbija s tožbo.
(6) Ne glede na četrti in peti odstavek
tega člena sodi upravno sodišče na sedežu sodišča v zadevah azila, varstva
konkurence in v davčnih zadevah, razen v zadevah dohodnine in v zadevah po
zakonu o davkih občanov.
10. člen
(1) Za položaj, izvolitev oziroma
imenovanje in razrešitev sodnic oziroma sodnikov (v nadaljnjem besedilu:
sodnik) upravnega sodišča veljajo določbe zakona, ki ureja sodniško službo, če
ta zakon ne določa drugače.
(2) Za sodnika upravnega sodišča je lahko
izvoljen, kdor izpolnjuje pogoje za višjega sodnika ali kdor ima poleg splošnih
pogojev za izvolitev v sodniško funkcijo najmanj deset let izkušenj pri
odločanju v upravnih stvareh ali na podobnih pravniških delih.
(3) Sodnika sodišča iz prvega odstavka 9.
člena in prvega odstavka 12. člena tega zakona lahko sodni svet na predlog
personalnega sveta, upoštevajoč njegove izkušnje pri delu v upravnih organih
oziroma državnih organih, v skladu z rezultati njegovega dela uvrsti v višji
plačni razred oziroma na položaj svetnika ne glede na merila, ki so po zakonu,
ki ureja sodniško službo, podlaga za uvrstitev sodnikov v posamezne plačne
razrede oziroma za napredovanje na položaj svetnika.
(4) Na upravnem sodišču lahko sodi tudi
sodnik višjega sodišča, ki je dodeljen na upravno sodišče pod pogoji zakona, ki
ureja sodniško službo.
(5) Dodelitev po prejšnjem odstavku ni
časovno omejena. Sodni svet najmanj enkrat letno preizkusi, ali še obstojijo
razlogi in privolitev sodnika za dodelitev.
3. poglavje
Pristojnost in sestava sodišča
1. oddelek
Stvarna pristojnost
11. člen
V upravnem sporu odloča na prvi stopnji
upravno sodišče, če zakon ne določa drugače.
12. člen
(1) Vrhovno sodišče Republike Slovenije (v
nadaljnjem besedilu: vrhovno sodišče) odloča v upravnem sporu o zakonitosti
aktov volilnih organov za volitve v državni zbor, državni svet in volitve
predsednika države.
(2) Vrhovno sodišče odloča o pritožbi in o
reviziji.
(3) Vrhovno sodišče odloča v sporu o
pristojnosti med upravnim in drugim sodiščem.
2. oddelek
Sestava sodišča
13. člen
(1) Upravno sodišče odloča v senatu treh
sodnikov, če zakon ne določa drugače.
(2) Upravno sodišče odloča po sodniku
posamezniku v naslednjih zadevah:
-      
če vrednost spornega predmeta v zadevah, v katerih je pravica ali
obveznost stranke izražena v denarni vrednosti, ne presega 20.000 eurov, pa ne
gre za pomembno pravno vprašanje;
-      
če se izpodbijajo procesni sklepi v postopku izdaje upravnega akta;
-      
če gre za enostavno dejansko in pravno stanje;
-      
če ima izpodbijani upravni akt take pomanjkljivosti, da ga ni mogoče
preizkusiti.
(3) O tem, ali zadeva izpolnjuje pogoje iz
prve in tretje alineje prejšnjega odstavka, odloči na predlog sodnika
poročevalca senat. Zoper ta sklep ni posebne pritožbe.
(4) O obnovi postopka v primeru iz prvega
odstavka tega člena odloča senat, v primeru iz drugega odstavka tega člena pa
sodnik posameznik.
14. člen
(1) Vrhovno sodišče odloča o pritožbi in o
reviziji v senatu treh sodnikov.
(2) Vrhovno sodišče odloča po sodniku
posamezniku o ustavitvi postopka.
15. člen
(1) V sporih o pristojnosti med upravnim
sodiščem in vrhovnim sodiščem odloča vrhovno sodišče v senatu petih sodnikov.
(2) V sporih o pristojnosti med upravnim
sodiščem in sodiščem splošne pristojnosti oziroma specializiranim sodiščem
odloča vrhovno sodišče v senatu treh sodnikov.
Drugi del
POSTOPEK V UPRAVNEM SPORU
1. poglavje
Stranke
16. člen
Stranke v upravnem sporu so:
-      
tožnik;
-      
toženka oziroma toženec (v nadaljnjem besedilu: toženec);
-      
prizadeta oseba s položajem stranke, če tako določa zakon.
17. člen
(1) Tožnik je oseba, ki je bila stranka ali stranski udeleženec v postopku izdaje upravnega akta.
(2) Zoper dokončen sklep, s katerim je bila
osebi zavrnjena pravica do udeležbe v postopku izdaje upravnega akta, lahko
vloži tožbo tista oseba, kateri je bila pravica do udeležbe v postopku s tem
sklepom zavrnjena.
(3) Tožnik je lahko tudi zastopnica oziroma
zastopnik javnega interesa (v nadaljnjem besedilu: zastopnik javnega interesa)
v primerih, ki jih določa ta zakon.
(4) Tožnik ne more biti organ, ki je
odločal v končanem postopku.
(5) Toženec je država, lokalna skupnost
oziroma druga pravna oseba, ki je izdala upravni akt, s katerim je bil postopek
odločanja končan. Toženca v upravnem sporu zastopa organ, ki je izdal akt iz
prejšnjega stavka, razen če v primeru tožbe zoper državo oziroma lokalno
skupnost Vlada Republike Slovenije (v nadaljnjem besedilu: vlada) oziroma župan
po vložitvi tožbe za zastopnika določi drug organ države oziroma lokalne
skupnosti.
18. člen
(1) Zastopnik javnega interesa v upravnem
sporu je državno pravobranilstvo.
(2) Na zahtevo vlade v posamezni zadevi
mora državno pravobranilstvo vložiti tožbo zaradi kršitve zakona v škodo
javnega interesa.
19. člen
(1) Položaj stranke ima tudi oseba, ki bi
ji bila odprava oziroma sprememba izpodbijanega upravnega akta v neposredno
škodo, pa ne gre za osebo, ki v skladu s šestim odstavkom 143. člena ter drugim
odstavkom 229. člena Zakona o splošnem upravnem postopku (Uradni list RS, št.
24/06 – uradno prečiščeno besedilo, v nadaljnjem besedilu: ZUP) ali vsebinsko
enake določbe drugega predpisa, ki ureja postopek izdaje upravnega akta, ne bi
mogla biti stranski udeleženec v upravnem postopku.
(2) Dokler v upravnem sporu postopek na
prvi stopnji ni končan, sodišče po uradni dolžnosti ali na predlog strank
obvesti tretje osebe, če bi ureditev spornega razmerja lahko posegla v njihove
pravice ali na zakon oprte neposredne koristi.
(3) Po prejšnjem odstavku mora sodišče
ravnati tudi, če je v spornem pravnem razmerju kakšna tretja oseba udeležena na
tak način, da se odločitev lahko sprejme samo enotno tudi zanjo.
2. poglavje
Splošna pravila postopka
20. člen
(1) Sodišče razišče oziroma preizkusi
dejansko stanje v okviru tožbenih navedb.
(2) Sodišče ni vezano na dokazne predloge
strank in lahko izvede vse dokaze, za katere meni, da bodo prispevali k
razjasnitvi zadeve in k zakoniti ter pravilni odločitvi.
(3) V upravnem sporu stranke ne smejo
navajati dejstev in predlagati dokazov, če so imele možnost navajati ta dejstva
in predlagati te dokaze v postopku pred izdajo akta.
21. člen
Če je sodišče samo ugotovilo dejansko
stanje, je treba pred izdajo odločbe strankam dati možnost, da se izjavijo o
dejstvih in okoliščinah, ki so pomembne za odločitev, če ta zakon ne določa
drugače.
22. člen
(1) V upravnem sporu se uporabljajo določbe
zakona, ki ureja pravdni postopek, kolikor ta zakon ne določa drugače.
(2) V postopku v upravnem sporu se ne
uporablja določba tretjega odstavka 86. člena Zakona o pravdnem postopku. V
postopku s pritožbo in z izrednimi pravnimi sredstvi lahko stranka opravlja dejanja v postopku samo po pooblaščencu, ki ima opravljen pravniški državni izpit.
3. poglavje
Roki in vrnitev v prejšnje stanje
23. člen
(1) Rok za tožbo prične teči z vročitvijo
upravnega akta stranki oziroma takrat, ko je bilo storjeno posamično dejanje, s
katerim se posega v človekove pravice in temeljne svoboščine posameznika.
(2) Rok za tožbo zoper akte iz četrtega
odstavka 5. člena tega zakona prične teči z objavo akta.
(3) Rok za pravno sredstvo prične teči z
vročitvijo sodne odločbe strankam.
(4) Če je bila vložena zahteva ali pobuda
za oceno ustavnosti akta iz drugega odstavka tega člena, se šteje tožba za
pravočasno, če je bila vložena v tridesetih dneh od vročitve odločbe ustavnega
sodišča, s katero se je to sodišče izreklo za nepristojno.
24. člen
(1) Če stranka iz opravičenega vzroka
zamudi rok iz 23. člena tega zakona ali drug zakoniti rok za opravo
dejanja v postopku in ga zaradi tega ne more več opraviti, lahko predlaga
vrnitev v prejšnje stanje.
(2) Predlog je treba vložiti v osmih dneh
od dneva, ko je prenehal vzrok, zaradi katerega je stranka zamudila rok; če je
stranka šele pozneje zvedela za zamudo, pa od dneva, ko je za to zvedela.
(3) Okoliščine za utemeljitev predloga je
treba verjetno izkazati ob vložitvi predloga. V roku za vložitev predloga je
treba opraviti tudi zamujeno dejanje.
(4) Po treh mesecih od dneva zamude ni
mogoče predlagati vrnitve v prejšnje stanje.
(5) Zaradi zamude roka za vložitev predloga
za vrnitev v prejšnje stanje ni mogoče predlagati vrnitve v prejšnje stanje.
(6) O vrnitvi v prejšnje stanje odloči
sodišče, ki mora odločiti o zamujenem dejanju.
(7) Zoper sklep, s katerim se dovoli
vrnitev v prejšnje stanje, ni dopustna pritožba, razen če se ugodi predlogu v
nasprotju s petim odstavkom tega člena.
4. poglavje
Stroški postopka
25. člen
(1) Če sodišče v upravnem sporu odloča o
pravici, obveznosti ali pravni koristi, odloči o stroških postopka po določbah
Zakona o pravdnem postopku.
(2) Stranka vselej trpi stroške, ki jih je
povzročila po svoji krivdi, in stroške, ki so nastali po naključju, ki se je
njej primerilo.
(3) Če je sodišče ugodilo tožbi in v
upravnem sporu izpodbijani upravni akt odpravilo ali ugotovilo nezakonitost
izpodbijanega upravnega akta, se tožniku glede na opravljena procesna dejanja
in način obravnavanja zadeve v upravnem sporu prisodi pavšalni znesek povračila
stroškov skladno s pravilnikom, ki ga izda ministrica oziroma minister,
pristojen za pravosodje (v nadaljnjem besedilu: minister, pristojen za
pravosodje). Prisojeni znesek plača toženec.
(4) Če sodišče tožbo zavrne ali zavrže ali
se postopek ustavi, trpi vsaka stranka svoje stroške postopka, razen če se
postopek ustavi po tretjem ali četrtem odstavku 39. člena tega zakona.
(5) Če se postopek ustavi po tretjem
odstavku 39. člena tega zakona, ker je organ izdal upravni akt, s katerim je
bilo dokončno odločeno o tožnikovi pravici, obveznosti ali pravni koristi,
tožnik pa pri tožbi ne vztraja, sodišče odloči o stroških postopka po prvem
odstavku tega člena. Če pa se postopek ustavi po četrtem odstavku 39. člena
tega zakona, sodišče odloči o stroških postopka po tretjem odstavku tega člena.
(6) Kadar sodišče v upravnem sporu odloča v
sporih iz tretjega odstavka 7. člena tega zakona, trpi vsaka stranka svoje stroške postopka.
(7) Če v primeru iz tretjega, četrtega in
šestega odstavka tega člena nastanejo skupni stroški, odloči sodišče, v kakšnem
razmerju jih trpijo posamezne stranke.
5. poglavje
Postopek pred sodiščem prve stopnje
1. oddelek
Tožba
26. člen
Upravni spor se začne s tožbo ali z drugim
pravnim sredstvom, če zakon tako določa.
27. člen
(1) Upravni akt se sme izpodbijati:
1.    
če v postopku za izdajo upravnega akta zakon, na zakon oprt predpis ali
drug zakonito izdan predpis ali splošni akt, izdan za izvrševanje javnih
pooblastil, ni bil uporabljen ali ni bil pravilno uporabljen;
2.    
če se v postopku pred izdajo upravnega akta ni ravnalo po pravilih
postopka, pa je to vplivalo ali moglo vplivati na zakonitost oziroma pravilnost
odločitve (bistvena kršitev določb postopka);
3.    
če dejansko stanje ni bilo pravilno in popolno ugotovljeno ali če je bil
iz ugotovljenih dejstev napravljen napačen sklep o dejanskem stanju;
4.    
iz razlogov, zaradi katerih se upravni akt izreče za ničnega.
(2) Ne gre za nepravilno uporabo predpisa,
če je pristojni organ odločil po prostem preudarku na podlagi pooblastila, ki
ga je imel po predpisih, v mejah danega pooblastila in v skladu z namenom,
zaradi katerega mu je bilo pooblastilo dano.
(3) Bistvena kršitev določb postopka je
vselej podana v primerih, ko gre za absolutno bistveno kršitev pravil postopka,
ki jo določa ZUP ali drug zakon, ki ureja postopek izdaje upravnega akta.
28. člen
(1) Tožbo je treba vložiti v 30 dneh od
vročitve upravnega akta, s katerim je bil končan postopek. Zastopnik javnega
interesa lahko vloži tožbo v primeru, ko ni bil stranka v postopku izdaje
upravnega akta, v roku, ki velja za stranko, v korist katere je bil upravni akt
izdan.
(2) Če organ druge stopnje v dveh mesecih
ali pa v krajšem, s posebnim predpisom določenem roku ne izda odločbe o strankini
pritožbi zoper odločbo prve stopnje in če je tudi na novo zahtevo ne izda v
nadaljnjih sedmih dneh, sme stranka sprožiti upravni spor, kot če bi bila njena
pritožba zavrnjena.
(3) Po prejšnjem odstavku sme ravnati
tožnik tudi, če organ prve stopnje ne izda odločbe, zoper katero ni pritožbe,
ter v primeru, če organ v treh letih od začetka postopka ni izdal dokončnega
upravnega akta, ne glede na to, ali so v tem postopku že bila uporabljena redna
ali izredna pravna sredstva, razen če je bil postopek ustavljen.
(4) Če organ prve stopnje, zoper katerega
odločbo je dopustna pritožba, ne izda odločbe o zahtevi v dveh mesecih ali pa v
krajšem, s posebnim predpisom določenem roku, ima stranka pravico obrniti se s
svojo zahtevo na organ druge stopnje, ki je v tem primeru pristojen za
odločanje. Zoper odločbo organa druge stopnje sme stranka sprožiti upravni
spor; če so izpolnjeni pogoji iz drugega odstavka tega člena, pa sme sprožiti
upravni spor tudi, kadar ta organ ne izda odločbe.
29. člen
(1) Tožba se vloži pri pristojnem sodišču
neposredno pisno ali pa se mu pošlje po pošti.
(2) Šteje se, da je bila tožba vložena pri
sodišču tisti dan, ko je bila priporočeno oddana na pošto.
(3) Če tožba ni bila vložena pri sodišču,
temveč pri kakšnem drugem organu, pristojno sodišče pa jo dobi, ko poteče rok
zanjo, se šteje, da je bila pravočasno vložena, če je mogoče njeno vložitev pri
drugem organu pripisati nevednosti ali očitni pomoti vložnika.
30. člen
(1) V tožbi je treba navesti tožnikovo ime
in priimek ter prebivališče oziroma njegovo ime in sedež, naziv toženca,
upravni akt, ki se izpodbija s tožbo, razložiti, zakaj toži, ter predlagati,
kako in v čem naj se upravni akt odpravi ali ugotovi njegova nezakonitost. V
zadevah, kjer je pravica ali obveznost stranke izražena v denarni vrednosti,
mora biti v tožbi določena tudi vrednost spornega predmeta. Tožbi je treba
priložiti tudi akt v izvirniku, prepisu ali kopiji.
(2) Če se s tožbo zahteva odločitev o
pravici, obveznosti ali pravni koristi ali vrnitev stvari ali odškodnina, mora
tožba obsegati določen zahtevek glede glavne stvari in stranskih terjatev,
dejstva, na katera tožnik opira zahtevek, in dokaze, s katerimi se ta dejstva
ugotavljajo.
(3) Če se s tožbo zahteva ugotovitev, da je
bilo z dejanjem nezakonito poseženo v človekove pravice ali temeljne svoboščine
tožnika oziroma se zahteva prepoved izvrševanja posamičnega dejanja, s katerim
se posega v človekove pravice in temeljne svoboščine tožnika, je treba v tožbi
navesti dejanje, kje in kdaj je bilo storjeno, organ ali uradno osebo, ki je to
storila, dokaze o tem in zahtevek, naj se poseg v človekove pravice in temeljne
svoboščine ugotovi, odpravi oziroma prepove.
(4) Tožbi je treba priložiti tudi po en
prepis ali kopijo tožbe in prilog za toženca, če je kdo prizadet z upravnim
aktom, pa tudi zanj.
(5) Tožbi je treba v izvirniku ali v
prepisu v celoti ali v izvlečkih priložiti listine, ki se nanašajo na zadevo,
kolikor niso že v upravnem spisu.
31. člen
(1) Če je tožba nepopolna ali nerazumljiva,
zahteva predsednica oziroma predsednik senata (v nadaljnjem besedilu:
predsednik senata) od tožnika, naj v določenem roku odpravi pomanjkljivosti.
Obenem ga mora poučiti, kaj in kako naj napravi, in ga opozoriti na posledice,
če tega ne stori.
(2) Če tožnik v določenem roku ne odpravi
pomanjkljivosti tožbe in sodišče zaradi tega zadeve ne more obravnavati, zavrže
tožbo s sklepom, razen če spozna, da je izpodbijani upravni akt ničen.
32. člen
(1) Tožba ne ovira izvršitve upravnega
akta, zoper katerega je vložena, kolikor zakon ne določa drugače.
(2) Sodišče na tožnikovo zahtevo odloži
izvršitev izpodbijanega akta do izdaje pravnomočne odločbe, če bi se z
izvršitvijo akta prizadela tožniku težko popravljiva škoda. Pri odločanju mora
sodišče skladno z načelom sorazmernosti upoštevati tudi prizadetost javne
koristi ter koristi nasprotnih strank.
(3) Tožnik lahko iz razlogov iz prejšnjega
odstavka zahteva tudi izdajo začasne odredbe za začasno ureditev stanja glede
na sporno pravno razmerje, če se ta ureditev, zlasti pri trajajočih pravnih
razmerjih, kot verjetna izkaže za potrebno.
(4) Za izdajo začasne odredbe po prejšnjih
odstavkih je pristojno sodišče, ki je pristojno za odločitev o tožbi. O izdaji
začasne odredbe odloča senat, če ni za odločanje o zadevi pristojen sodnik
posameznik.
(5) O zahtevi za izdajo začasne odredbe
odloči sodišče v sedmih dneh od prejema zahteve s sklepom. Sodišče lahko izdajo
začasne odredbe veže na pogoj, da tožnik položi varščino za škodo, ki utegne
nastati nasprotni stranki zaradi njene izdaje.
(6) Zoper sklep iz prejšnjega odstavka
lahko stranke v treh dneh vložijo pritožbo. Pritožba ne zadrži izvršitve izdane
začasne odredbe. O pritožbi zoper sklep mora pristojno sodišče odločiti brez
odlašanja, najkasneje pa v 15 dneh po prejemu pritožbe.
33. člen
(1) S tožbo se lahko zahteva:
-      
odprava upravnega akta (izpodbojna tožba),
-      
ugotovitev nezakonitosti upravnega akta, s katerim je bilo poseženo v
tožnikove pravice ali pravne koristi (ugotovitvena tožba),
-      
izdaja oziroma vročitev upravnega akta (tožba zaradi molka),
-      
sprememba upravnega akta (tožba v sporu polne jurisdikcije).
(2) S tožbo zaradi kršitve človekovih
pravic in temeljnih svoboščin po tem zakonu se lahko zahteva:
-      
odprava, izdaja ali sprememba posamičnega akta,
-      
ugotovitev, da je bilo z dejanjem poseženo v človekovo pravico ali
temeljno svoboščino tožnika,
-      
prepoved nadaljevanja dejanja,
-      
odprava posledic dejanja.
34. člen
(1) Tožnik lahko umakne tožbo brez
privolitve toženca do pravnomočne odločbe.
(2) Če se tožba umakne, sodišče postopek s
sklepom ustavi.
35. člen
Tožnik lahko z eno tožbo uveljavlja več
tožbenih zahtevkov proti istemu tožencu, če vsi zahtevki temeljijo na isti
dejanski in pravni podlagi in je za vse zahtevke pristojno isto sodišče.
2. oddelek
Predhodni preizkus tožbe
36. člen
(1) Sodišče tožbo zavrže s sklepom, če
ugotovi, da:
1.    
odločanje o sporu ne spada v sodno pristojnost;
2.    
je bila tožba vložena prepozno ali prezgodaj;
3.    
tožnik v svoji tožbi ne uveljavlja kakšne svoje pravice ali pravne
koristi oziroma, če po tem zakonu ne more biti stranka;
4.    
akt, ki se izpodbija s tožbo, ni upravni akt oziroma akt, ki se lahko
izpodbija v upravnem sporu;
5.    
upravni akt, ki se izpodbija s tožbo, očitno nima nobenih posledic za
tožnika, ali pa so te posledice zanemarljive, razen če gre za rešitev
pomembnega pravnega vprašanja;
6.    
upravni akt, ki se izpodbija s tožbo, očitno ne posega v tožnikovo
pravico ali v njegovo neposredno, na zakon oprto osebno korist;
7.    
je bila zoper upravni akt, ki se s tožbo izpodbija, mogoča pritožba, pa
ta sploh ni bila vložena ali je bila vložena prepozno;
8.    
je bila o isti zadevi v upravnem sporu že izdana pravnomočna odločba.
(2) Na razloge iz prejšnjega odstavka mora
sodišče paziti po uradni dolžnosti ves čas postopka.
(3) Sklep v primerih iz 1., 4., 5., in 6.
točke prvega odstavka tega člena izda senat, v ostalih primerih pa predsednik
senata, razen če je po tem zakonu za odločanje v zadevi pristojen sodnik
posameznik.
37. člen
(1) Če ima upravni akt take bistvene
pomanjkljivosti, da zaradi njih ni mogoče presoditi, ali je zakonit ali ne, sme
sodišče akt s sodbo odpraviti, ne da bi poslalo tožbo v odgovor.
(2) Če sodišče ugotovi, da je upravni akt
ničen, odloči, ne da bi poslalo tožbo v odgovor. Na ničnost pazi sodišče po
uradni dolžnosti ves čas postopka.
3. oddelek
Postopek s tožbo
38. člen
(1) Če sodišče tožbe po 36. členu tega
zakona ne zavrže in ne odloči po 37. členu tega zakona, pošlje kopijo tožbe s
prilogami v odgovor toženi stranki in drugim strankam.
(2) Rok za odgovor na tožbo določi sodišče.
Ta rok ne sme biti daljši od 30 dni.
(3) Tožena stranka mora v določenem roku
poslati vse spise, ki se nanašajo na zadevo. Če tožena stranka tudi na novo zahtevo ne pošlje spisov o zadevi ali če izjavi, da jih ne more poslati, sme
sodišče odločiti o stvari tudi brez spisov.
39. člen
(1) Če organ med sodnim postopkom izda drug
upravni akt, s katerim spremeni ali odpravi izpodbijani upravni akt ali če v
primeru molka pozneje izda upravni akt, mora to sporočiti sodišču, pri katerem
je sprožen spor.
(2) V primeru iz prejšnjega odstavka
zahteva sodišče od tožnika, da mu v 15 dneh sporoči, ali vztraja in v kakšnem
delu vztraja pri tožbi oziroma ali jo razširja tudi na spremenjeni oziroma novi
upravni akt.
(3) Če tožnik izjavi, da vztraja pri tožbi,
sodišče postopek nadaljuje, sicer pa postopek s sklepom ustavi.
(4) Če je bil v primeru, ko prvostopenjski
organ ni izdal in vročil stranki upravnega akta v predpisanem roku, tak akt
izdan po vložitvi tožbe, sodišče s sklepom ustavi postopek, če je zoper izdani
upravni akt dovoljena pritožba. Če pritožba ni dovoljena, postopa sodišče po
drugem odstavku tega člena.
40. člen
(1) Sodišče presoja upravni akt v mejah
tožbenega predloga, ni pa vezano na tožbene razloge.
(2) V primerih iz drugega odstavka 30.
člena tega zakona je sodišče vezano na tožbeni zahtevek.
(3) Če je upravni organ pooblaščen, da
odloča po prostem preudarku, sodišče preveri, ali je upravni akt nezakonit, ker
so bile prekoračene meje prostega preudarka ali ker je bil prosti preudarek
uporabljen na način, ki ne ustreza namenu, za katerega je določen.
41. člen
(1) Če se s tožbo zahteva vrnitev stvari
ali odškodnina, je sprememba tožbe dopustna, če vanjo privoli toženec do konca
glavne obravnave oziroma do odločitve na seji.
(2) Privolitev toženca v spremembo tožbe se
domneva, če se je, ne da bi ji ugovarjal, z vlogo ali na glavni obravnavi
spustil v obravnavo spremenjene tožbe.
(3) Zoper sklep, s katerim sodišče predlog
za spremembo tožbe zavrne, ni dovoljena posebna pritožba.
42. člen
(1) Sodišče lahko s sklepom več pri oddelku
sodišča odprtih postopkov o istem predmetu združi v skupno obravnavo in
odločanje, lahko pa tudi odloči, da se več v enem postopku vloženih zahtevkov
obravnava in o njih odloči v ločenem postopku.
(2) Zoper sklep iz prejšnjega odstavka
pritožba ni dovoljena.
4. oddelek
Vzorčni postopek
43. člen
(1) Če so pri sodišču vložene tožbe zoper
več kot 20 upravnih aktov, pri katerih se pravice ali obveznosti opirajo
na enako ali podobno dejansko in isto pravno podlago, lahko sodišče po prejemu
odgovorov na tožbe na podlagi ene tožbe izvede vzorčni postopek, ostale
postopke pa prekine.
(2) Pred izdajo sklepa o prekinitvi
postopka mora sodišče omogočiti tožniku, da se izjavi o navedbah v odgovoru na
tožbo.
(3) Zoper sklep o prekinitvi postopka
zaradi izvedbe vzorčnega postopka ni dovoljena pritožba.
(4) O zadevah, o katerih se odloča v
vzorčnem postopku, odloča sodišče prednostno.
44. člen
(1) Po pravnomočnosti odločbe, izdane v
vzorčnem postopku, sodišče brez obravnave odloči o prekinjenih postopkih, če ti
postopki glede na vzorčni postopek nimajo bistvenih posebnosti dejanske ali
pravne narave in če je dejansko stanje razjasnjeno.
(2) Če v primeru iz prejšnjega odstavka
odloči sodišče enako, kot je bilo odločeno v vzorčnem postopku, lahko odloči o
vseh tožbah z eno sodbo.
5. oddelek
Pripravljalni postopek
45. člen
(1) Predsednik senata mora že pred glavno
obravnavo ukreniti vse, kar je potrebno, da se spor čim hitreje reši. Zlasti
lahko:
-      
stranke povabi k razpravi o spornem stanju ter k sklenitvi poravnave;
-      
strankam naloži, da v določenem roku navedejo dejstva in dokaze,
dopolnijo ali pojasnijo njihove pripravljalne vloge ter predložijo listine in
druge predmete, ki so primerni za deponiranje pri sodišču, zlasti pa, da se
izjavijo o dejstvih, pomembnih za odločitev;
-      
pridobi potrebne podatke.
(2) Sodišče lahko izjave in dokazila, ki se
navedejo oziroma predložijo po izteku roka, določenega po prejšnjem odstavku,
zavrne in odloči brez nadaljnjega ugotavljanja dejstev:
1.    
če bi njihova dopustitev po presoji sodišča zavlačevala rešitev spora,
2.    
če stranka zamude ni zadostno opravičila,
3.    
če je bila stranka poučena o posledicah zamude roka.
46. člen
V pripravljalnem postopku predsednik senata
odloči:
1.    
o prekinitvi postopka;
2.    
o ustavitvi postopka zaradi umika tožbe ali sodne poravnave;
3.    
o zadevah, o katerih lahko odloči pri predhodnem preizkusu tožbe
predsednik senata.
6. oddelek
Predhodno vprašanje
47. člen
(1) Če je odločitev v upravnem sporu v
celoti ali delno odvisna od vprašanja, ki je samostojna pravna celota in sodi v
pristojnost drugega sodišča ali organa (predhodno vprašanje), ga lahko sodišče
ob pogojih tega zakona samo obravnava, lahko pa postopek prekine, dokler
vprašanja ne reši pristojni organ.
(2) Če sodišče samo obravnava to vprašanje,
ima njegova rešitev pravni učinek samo v stvari, v kateri je bilo vprašanje
rešeno.
48. člen
(1) Sodišče mora prekiniti postopek, če se
predhodno vprašanje nanaša na obstoj kaznivega dejanja, obstoj zakonske zveze
ali ugotovitev očetovstva ali če zakon tako določa.
(2) Kadar se tiče predhodno vprašanje
kaznivega dejanja, pa ni mogoč kazenski pregon, obravnava sodišče tudi to
vprašanje.
(3) Sodišče mora prekiniti postopek, če o
predhodnem vprašanju že teče postopek pred pristojnim sodiščem oziroma drugim
organom.
(4) O prekinitvi postopka izda sodišče
sklep, zoper katerega je dovoljena pritožba. Pritožbo je treba vložiti v treh
dneh od dneva vročitve sklepa strankam.
49. člen
(1) Kadar sodišče zaradi predhodnega
vprašanja postopek prekine, lahko s sklepom o prekinitvi postopka naloži
tožniku, da v določenem roku začne postopek pred pristojnim sodiščem oziroma
drugim organom in mu predloži dokazilo o tem. Rok začne teči z vročitvijo
sklepa o prekinitvi postopka oziroma z iztekom roka za pritožbo, če je ta
dovoljena po četrtem odstavku 48. člena tega zakona.
(2) Če tožnik ne ravna po prejšnjem
odstavku, se šteje, da je tožbo umaknil. V tem primeru sodišče postopek s
sklepom ustavi. Na to posledico je potrebno stranko v sklepu o prekinitvi
postopka opozoriti.
50. člen
Postopek, ki je bil prekinjen zato, da bi
se rešilo predhodno vprašanje pri pristojnem sodišču ali drugem organu, se
nadaljuje, ko postane odločba o tem vprašanju pravnomočna.
7. oddelek
Glavna obravnava in seja
51. člen
(1) Sodišče na prvi stopnji odloči po
opravljeni glavni obravnavi.
(2) Na glavni obravnavi sodišče izvaja
dokaze, kadar in kolikor je to potrebno za odločitev v upravnem sporu, pa
dokazi niso bili že izvedeni v postopku izdaje izpodbijanega upravnega akta ali
če druga dejstva kažejo na to, da jih je treba drugače presoditi, kot jih je
presodil organ, ki je izdal izpodbijani upravni akt.
52. člen
V tožbi lahko tožnik navaja nova dejstva in
nove dokaze, vendar pa mora obrazložiti, zakaj jih ni navedel že v postopku
izdaje upravnega akta. Nova dejstva in novi dokazi se lahko upoštevajo kot
tožbeni razlogi le, če so obstajali v času odločanja na prvi stopnji postopka
izdaje upravnega akta in če jih stranka upravičeno ni mogla predložiti oziroma
navesti v postopku izdaje upravnega akta.
53. člen
Predsednik senata lahko izven glavne
obravnave izvede posamezne dokaze, vendar le, če je to koristno za potek
poznejše obravnave.
54. člen
Sodišče obvesti stranke o vseh narokih za
izvedbo dokazov, ki jim stranke lahko prisostvujejo. Stranke lahko pričam in
izvedencem postavljajo vprašanja. Če nasprotna stranka vprašanju ugovarja,
odloči predsednik senata.
55. člen
(1) Glavno obravnavo vodi predsednik
senata.
(2) Po oklicu zadeve predsednik senata pove
bistveno vsebino spisa.
(3) Potem dobi besedo tožnik, da razloži
tožbo, za njim tožena stranka in druge stranke, da razložijo svoje stališče.
(4) Na glavni obravnavi vloženi dokazni
predlog se lahko zavrne samo s sklepom sodišča, ki mora biti ustno obrazložen.
56. člen
(1) O glavni obravnavi se piše zapisnik. Če
so pisne vloge dokumentirane, se lahko zapisnik sklicuje nanje, vanj pa se
vpišejo samo bistvena dejstva in okoliščine in izrek odločbe.
(2) Zapisnik podpišeta predsednik senata in
zapisnikar.
57. člen
(1) Stranke lahko v upravnem sporu sklenejo
poravnavo ves čas do izdaje odločbe.
(2) Sodišče ne sme dovoliti sodne
poravnave, ki bi bila v nasprotju z zakonom.
(3) Tožena stranka pri sklepanju poravnave
ni vezana na izdano upravno odločbo.
(4) Sklenjena sodna poravnava glede na
vsebino poravnave deloma ali v celoti nadomesti izpodbijani upravni akt.
58. člen
(1) V upravnem sporu ni poravnalnega naroka
in mirovanja postopka.
(2) Če toženec ne pride na glavno
obravnavo, se ta kljub temu opravi.
(3) Če ne pride na obravnavo nobena od
strank ali če ne pride tožnik, lahko odloči sodišče brez glavne obravnave.
59. člen
(1) Sodišče lahko odloči brez glavne
obravnave (sojenje na seji), če dejansko stanje, ki je bilo podlaga za izdajo
upravnega akta, med tožnikom in tožencem ni sporno.
(2) Ne glede na določbo prejšnjega odstavka
lahko sodišče odloči brez glavne obravnave tudi v naslednjih primerih:
-      
če je že na podlagi tožbe, izpodbijanega akta ter upravnih spisov
očitno, da je potrebno tožbi ugoditi in upravni akt odpraviti na podlagi prvega
odstavka 64. člena tega zakona, pa v upravnem sporu ni sodeloval tudi stranski
udeleženec z nasprotnim interesom,
-      
če je dejansko stanje med tožnikom in tožencem sporno, vendar stranke
navajajo zgolj tista nova dejstva in dokaze, ki jih skladno s tem zakonom
sodišče ne more upoštevati (52. člen tega zakona) ali pa predlagana nova
dejstva in dokazi niso pomembni za odločitev,
-      
če gre za spor med istima strankama, pa gre za podobno dejansko in
pravno podlago ter je o tem vprašanju sodišče že pravnomočno odločilo.
(3) Ne glede na določbo prvega odstavka
tega člena sodišče odloči na glavni obravnavi, če:
-      
osebi, ki bi morala biti udeležena kot stranka ali stranski udeleženec v
upravnem postopku, ta možnost ni bila dana, pa ne gre za primer iz drugega
odstavka 229. člena ZUP ali vsebinsko enake določbe drugega predpisa, ki
ureja postopek izdaje upravnega akta,
-      
stranki ali stranskemu udeležencu v postopku izdaje upravnega akta ni
bila dana možnost, da se izjavi o dejstvih in okoliščinah, pomembnih za izdajo
odločbe.
(4) Sodišče vselej sodi na seji v sporih o
zakonitosti aktov volilnih organov.
(5) Kadar sodišče sodi na seji, seja ni
javna, sodnik poročevalec pa ima v postopku pred sejo enaka pooblastila, kot
jih ima po določbah tega zakona predsednik senata.
(6) O pravnih sredstvih odloči sodišče na
seji.
60. člen
Kadar sodišče sodi na seji, odloči le na
podlagi dejanskega stanja, ki je bilo ugotovljeno v postopku izdaje upravnega
akta.
8. oddelek
Odločba
61. člen
(1) Sodišče odloči o sporu s sodbo, o
vprašanjih, ki se tičejo postopka ali se pojavijo v zvezi s postopkom, pa s
sklepom, če ni s tem zakonom drugače določeno.
(2) Senat sprejme sodbo ali sklep z večino
glasov.
(3) O posvetovanju in glasovanju se piše
poseben zapisnik, ki ga podpišejo vsi člani senata in zapisnikar.
(4) Senat se posvetuje in glasuje brez
navzočnosti strank.
62. člen
Sodba se lahko opira samo na dejstva in
dokaze, o katerih so se stranke lahko izjavile pred sodiščem ali pred organi,
ki so odločali v postopku za izdajo upravnega akta, razen če dejstvo ni sporno
ali mu stranke niso ugovarjale, kakor tudi, kadar zakon izrecno določa, da se
lahko odloči brez predhodne izjave strank.
63. člen
(1) Sodišče s sodbo tožbo kot neutemeljeno
zavrne, če ugotovi, da je bil postopek pred izdajo izpodbijanega upravnega akta
pravilen, da je odločba pravilna in na zakonu utemeljena.
(2) Sodišče odloči po prejšnjem odstavku
tudi:
-      
če spozna, da je izpodbijani upravni akt sicer nezakonit, vendar ne
posega v tožnikovo pravico ali pravno korist;
-      
če spozna, da je bil postopek pred upravnim organom sicer nezakonit,
vendar je sodišče v svojem postopku tako kršitev odpravilo;
-      
če spozna, da je izpodbijani upravni akt po zakonu utemeljen, vendar iz
drugih razlogov, kot so navedeni v upravnem aktu; te razloge navede sodišče v
sodbi.
64. člen
(1) Sodišče tožbi ugodi in s sodbo
izpodbijani upravni akt odpravi:
1.    
če ga ni izdal pristojni organ;
2.    
če spozna, da na podlagi dejanskega stanja, ki je bilo ugotovljeno v
postopku za izdajo upravnega akta, ne more rešiti spora, zato ker so bili
zmotno presojeni dokazi, ker so ugotovljena dejstva v nasprotju s podatki
spisa, ker so v bistvenih točkah dejstva nepopolno ugotovljena ali ker je bil
iz ugotovljenih dejstev narejen napačen sklep glede dejanskega stanja in da je
treba pravo dejansko stanje ugotoviti v upravnem postopku;
3.    
če spozna, da v postopku za izdajo upravnega akta niso bila upoštevana
pravila postopka (2. točka prvega odstavka in tretji odstavek 27. člena tega
zakona), pa sodišče v svojem postopku takih kršitev ni odpravilo in ni pogojev
za zavrnitev tožbe po drugem odstavku 63. člena tega zakona;
4.    
če ugotovi, da je podan razlog iz 1. točke prvega odstavka 27. člena
tega zakona, pa ni pogojev za zavrnitev tožbe po drugem odstavku 63. člena tega
zakona.
(2) Če je bil izpodbijani upravni akt že
izvršen in bi njegova odprava nesorazmerno posegla v pridobljene pravice ali
pravne koristi posameznikov ali pravnih oseb, sodišče v primerih iz prejšnjega
odstavka s sodbo ugotovi nezakonitost izpodbijanega upravnega akta. Če je
tožnik postavil zahtevek za povrnitev škode, ravna sodišče po 67. členu tega
zakona.
(3) Če sodišče upravni akt odpravi, vrne
zadevo organu, ki je upravni akt izdal, v ponoven postopek, v primeru iz
1. točke prvega odstavka tega člena pa pošlje zadevo v odločitev
pristojnemu organu. Glede na vsebino zadeve lahko sodišče odpravi tudi druge
akte, izdane v postopku izdaje izpodbijanega upravnega akta. Zadeva se vrne v
stanje, v katerem je bila, preden so bili odpravljeni upravni akti izdani.
(4) V primerih iz prvega odstavka tega
člena mora pristojni organ izdati nov upravni akt v 30 dneh od dneva, ko je
dobil sodbo oziroma v roku, ki ga določi sodišče; pri tem je vezan na pravno
mnenje sodišča glede uporabe materialnega prava in na njegova stališča, ki se
tičejo postopka.
(5) Na pravno mnenje in stališča sodišča iz
prejšnjega odstavka je vezan tudi vsak drug upravni organ, ki odloča o rednih
ali izrednih pravnih sredstvih zoper nov upravni akt, izdan na podlagi sodbe
sodišča.
64.a člen
(1) V primeru utemeljenosti tožbe iz druge
alineje prvega odstavka 33. člena tega zakona sodišče s sodbo ugotovi, da je
upravni akt nezakonit.
(2) Če je tožnik postavil zahtevek za
povrnitev škode, ravna sodišče po 67. členu tega zakona.
65. člen
(1) Sodišče sme upravni akt odpraviti in s
sodbo odločiti o stvari, če narava stvari to dopušča in če dajejo podatki
postopka za to zanesljivo podlago ali če je na glavni obravnavi samo ugotovilo
dejansko stanje, še zlasti, če:
1.    
bi odprava izpodbijanega upravnega akta in novi postopek pri pristojnem
organu prizadela tožniku težko popravljivo škodo;
2.    
izda pristojni organ potem, ko je bil upravni akt odpravljen, nov
upravni akt, ki je v nasprotju s pravnim mnenjem sodišča ali z njegovimi
stališči, ki se nanašajo na postopek.
(2) Po prejšnjem odstavku sme sodišče
odločiti tudi, kadar pristojni organ ne izda v 30 dneh po odpravi upravnega
akta oziroma v roku, ki ga določi sodišče, novega upravnega akta, in tega ne
stori niti na posebno zahtevo stranke v nadaljnjih sedmih dneh, če stranka s tožbo zahteva od sodišča, da odloči o pravici, obveznosti ali pravni koristi, in je to
zaradi narave pravice oziroma varstva ustavne pravice potrebno.
(3) V primeru iz prejšnjega odstavka sodišče
od pristojnega organa zahteva pojasnilo, zakaj upravnega akta ni izdal.
Pristojni organ mora pojasnilo sporočiti v sedmih dneh. Če tega ne stori ali če
ga dano sporočilo po mnenju sodišča ne opravičuje, sodišče odloči o stvari, v
nasprotnem primeru pa tožbo zavrže.
(4) Zoper sklep o zavrženju iz prejšnjega
odstavka je dovoljena pritožba.
(5) Po prvem odstavku tega člena odloči
sodišče, kadar je s tožbo zahtevana odločitev o pravici, obveznosti ali pravni
koristi, če so izpolnjeni pogoji iz prvega odstavka 7. člena tega zakona.
66. člen
(1) V upravnem sporu iz prvega odstavka 4.
člena tega zakona sme sodišče ugotoviti nezakonitost akta ali dejanja,
prepovedati nadaljevanje posamičnega dejanja, odločiti o tožnikovem zahtevku za
povrnitev škode in določiti, kar je treba, da se odpravi poseg v človekove
pravice in temeljne svoboščine ter vzpostavi zakonito stanje.
(2) O prepovedi nadaljevanja dejanja in
ukrepih za vzpostavitev zakonitega stanja, če nezakonito dejanje še traja,
odloči sodišče brez odlašanja s sklepom, zoper katerega je dovoljena pritožba v
treh dneh. Vrhovno sodišče mora o pritožbi odločiti v treh dneh od njenega
prejema.
(3) Če sodišče v primeru iz prejšnjega
odstavka ne more odločiti brez odlašanja, lahko izda po uradni dolžnosti
začasno odredbo v skladu z 32. členom tega zakona.
67. člen
(1) S sodbo, s katero sodišče odloči o
pravici, obveznosti ali pravni koristi tožnika po 65. členu tega zakona, odloči
tudi o tožnikovem zahtevku, da se mu vrnejo vzete stvari ali povrne škoda.
(2) Če odločitev o zahtevku iz prejšnjega
odstavka zahteva ugotavljanje dejstev, ki bi pomenilo bistveno podaljševanje
postopka v upravnem sporu ali če se postopek izdaje upravnega akta po sodbi
nadaljuje, lahko sodišče napoti tožnika, naj uveljavlja svoj zahtevek v pravdi.
(3) Pri odločanju o škodi pravdno sodišče
ne more presojati zakonitosti upravnega akta.
68. člen
Če sodišče ugotovi, da so podani razlogi iz
4. točke prvega odstavka 27. člena tega zakona, s sklepom izreče upravni akt za
ničen. Z ugotovitvijo ničnosti se odpravijo posledice ničnega upravnega akta.
69. člen
(1) Če je tožba vložena zaradi molka,
sodišče pa spozna, da je upravičena, ji s sodbo ugodi in pod pogoji iz prvega
oziroma petega odstavka 65. člena tega zakona samo odloči o stvari ali pa naloži
pristojnemu organu, kakšen upravni akt naj izda, oziroma če odločba ni bila
vročena, naloži vročitev odločbe.
(2) Če pristojni organ ne ravna po navodilu
iz prejšnjega odstavka in stranka zaradi tega vloži tožbo, ravna sodišče po
drugem in tretjem odstavku 65. člena tega zakona.
70. člen
(1) Če je bila opravljena glavna obravnava,
sodišče takoj po končani obravnavi izda sodbo, ki jo razglasi predsednik
senata. Ob razglasitvi sodbe navede predsednik senata najpomembnejše razloge
odločitve.
(2) V zapletenih primerih lahko sodišče
odloži izdajo sodbe za osem dni od dneva, ko je bila končana glavna obravnava.
V tem primeru se sodba ne razglasi.
(3) Če je sodišče sklenilo, da konča glavno
obravnavo, pa je treba preskrbeti še spise ali listine, v katerih so dokazi, se
mora sodba izdati v osmih dneh od dneva, ko prejme sodišče spise ali listine.
71. člen
(1) Sodba obsega uvod (naslov sodišča,
imena in priimke predsednika in članov senata ter zapisnikarja, imena strank in
njihovih zastopnikov, označbo sporne zadeve, dan, ko je bila končana glavna
obravnava oziroma opravljena seja senata), izrek, obrazložitev in pouk o
pritožbi.
(2) Sodišču ni treba navajati razlogov za
odločitev, če sledi utemeljitvi upravnega akta in to v sodbi ugotovi.
(3) Sodbo podpiše predsednik senata.
(4) Sodba se vroči strankam v overjenem prepisu.
72. člen
(1) Za sklepe se ustrezno uporabljata
določbi 70. in 71. člena tega zakona.
(2) Sklepe je treba obrazložiti, če je
zoper njih dopustna pritožba ali če se z njimi odloči o pravnem sredstvu ter v
drugih primerih, določenih s tem zakonom.
6. poglavje
Pravna sredstva
1. oddelek
Pritožba
73. člen
(1) Zoper sodbo, ki jo izda upravno
sodišče, je dovoljena pritožba, če je sodišče samo ugotovilo drugačno dejansko
stanje, kot ga je ugotovila tožena stranka, ter je na tej podlagi spremenilo
izpodbijani upravni akt ali če je sodišče odločilo na podlagi 66. člena tega
zakona.
(2) V primeru iz prejšnjega odstavka imajo
pravico do pritožbe stranke, ki so sodelovale v upravnem sporu na prvi stopnji.
(3) Pritožba se lahko vloži v 15 dneh od
vročitve prepisa sodbe strankam. Vloži se pri sodišču, ki je izdalo sodbo na
prvi stopnji v zadostnem številu izvodov za sodišče in stranke, ki so se
udeleževale postopka na prvi stopnji.
(4) Pritožba ni dovoljena v sporih o
zakonitostih aktov volilnih organov za lokalne volitve.
74. člen
(1) V pritožbi sme pritožnik navajati nova
dejstva in dokaze le, če izkaže za verjetno, da jih brez svoje krivde ni mogel
navesti oziroma predložiti do konca glavne obravnave, če je postopek tekel brez
glavne obravnave, pa do konca postopka na prvi stopnji.
(2) Predsednik senata sodišča prve stopnje
po potrebi sam ali na zahtevo sodnika poročevalca sodišča druge stopnje opravi
poizvedbe, da bi se preverila resničnost pritožnikovih navedb.
(3) Če je sodišče na prvi stopnji samo
ugotovilo dejansko stanje na opravljeni glavni obravnavi, lahko sodišče druge
stopnje, kadar tožnik izpodbija pravilnost tako ugotovljenega dejanskega
stanja, tudi samo opravi glavno obravnavo, če spozna, da je treba za pravilno
ugotovitev dejanskega stanja ponoviti vse ali le nekatere od že izvedenih
dokazov pred sodiščem druge stopnje, ali če meni, da bi bilo treba ugotoviti
nova dejstva in izvesti nove dokaze iz prvega odstavka tega člena, ki bi bili
koristni za razjasnitev stvari.
(4) Za obravnavo pred sodiščem druge
stopnje iz prejšnjega odstavka se smiselno uporabljajo pravila, ki veljajo za
obravnavno pred sodiščem prve stopnje.
75. člen
(1) Sodba se sme izpodbijati:
1.    
zaradi bistvene kršitve določb postopka v upravnem sporu;
2.    
zaradi zmotne uporabe materialnega prava ali zmotne presoje pravilnosti
postopka izdaje upravnega akta;
3.    
zaradi zmotne ali nepopolne ugotovitve dejanskega stanja.
(2) Bistvena kršitev določb postopka v
upravnem sporu je podana, če sodišče med postopkom ni uporabilo kakšne določbe
tega zakona oziroma Zakona o pravdnem postopku ali jo je uporabilo nepravilno,
pa je to vplivalo na zakonitost ali pravilnost sodbe.
(3) Bistvena kršitev določb postopka je
vselej podana, če gre za kakšen razlog iz 1., 2., 3., 4. ali 14. točke drugega
odstavka 339. člena Zakona o pravdnem postopku ali za razlog iz prvega, drugega
ali tretjega odstavka 78. člena tega zakona.
(4) Če je sodišče izdalo sodbo brez glavne
obravnave v nasprotju s tem zakonom, je podana bistvena kršitev določb postopka
v upravnem sporu.
76. člen
Vrhovno sodišče s sodbo pritožbo kot
neutemeljeno zavrne in potrdi sodbo sodišča prve stopnje, če spozna, da niso
podani razlogi, zaradi katerih se sodba lahko izpodbija, in ne razlogi, na
katere mora paziti po uradni dolžnosti.
77. člen
Vrhovno sodišče s sklepom sodbo sodišča
prve stopnje razveljavi, če ugotovi, da je podana bistvena kršitev določb
postopka v upravnem sporu, pa samo tega ne odpravi, in vrne zadevo istemu
sodišču prve stopnje ali jo odstopi pristojnemu sodišču prve stopnje, da opravi
nov postopek. V tem sklepu sodišče odloči tudi o tem, katera dejanja, ki jih
zajema bistvena kršitev določb postopka v upravnem sporu, se ponovno opravijo.
78. člen
(1) Vrhovno sodišče s sklepom sodbo sodišča
prve stopnje razveljavi in zavrže tožbo, če je bila v postopku pred sodiščem
prve stopnje prekršena določba prvega odstavka 36. člena tega zakona.
(2) Vrhovno sodišče s sodbo razveljavi
sodbo sodišča prve stopnje in odpravi upravni akt, če je bila v postopku pred
sodiščem prve stopnje prekršena določba 37. člena tega zakona.
(3) Če vrhovno sodišče ugotovi, da se je
postopka na prvi stopnji udeleževal nekdo, ki ne more biti stranka v upravnem sporu, ali če stranke v skladu z zakonom ni zastopal zakoniti zastopnik ali če
zakoniti zastopnik oziroma pooblaščenec stranke ni imel potrebnega dovoljenja
za opravljanje dejanj v postopku, razen če so bila posamezna dejanja v postopku
pozneje odobrena, razveljavi s sklepom sodbo sodišča prve stopnje in glede na
naravo kršitve vrne zadevo sodišču prve stopnje v ponovno odločanje ali zavrže
tožbo.
79. člen
(1) Vrhovno sodišče razveljavi s sklepom
sodbo sodišča prve stopnje in mu vrne zadevo v novo sojenje, če misli, da je
treba za pravilno ugotovitev dejanskega stanja ugotoviti nova dejstva ali
izvesti nove dokaze ali če spozna, da je bilo zaradi zmotne uporabe
materialnega prava dejansko stanje nepopolno ugotovljeno.
(2) V primeru iz prejšnjega odstavka lahko
vrhovno sodišče ob razveljavitvi sodbe sodišča prve stopnje tudi odpravi
izpodbijani upravni akt in vrne zadevo v odločanje pristojnemu organu, če je
glede na okoliščine primera to potrebno.
80. člen
(1) Če vrhovno sodišče samo opravi glavno
obravnavo in ugotovi drugačno dejansko stanje, kakor je bilo ugotovljeno v
sodbi sodišča prve stopnje, s sodbo spremeni sodbo sodišča prve stopnje.
(2) V primeru iz prejšnjega odstavka lahko
vrhovno sodišče ob spremembi sodbe sodišča prve stopnje tudi spremeni ali
odpravi izpodbijani upravni akt, če je glede na okoliščine primera to potrebno.
(3) Po prvem in drugem odstavku tega člena
odloči vrhovno sodišče brez glavne obravnave:
1.    
če je sodišče prve stopnje zmotno presodilo listine ali posredno
izvedene dokaze, njegova odločba pa se opira samo na te dokaze;
2.    
če je sodišče prve stopnje iz ugotovljenih dejstev nepravilno sklepalo
na obstoj drugih dejstev, sodba pa se opira na ta dejstva;
3.    
če misli, da je dejansko stanje v sodbi prve stopnje pravilno
ugotovljeno, da pa je sodišče prve stopnje zmotno uporabilo materialno pravo;
4.    
če ugotovi, da je izpodbijani upravni akt ničen, sodišče prve stopnje pa
je tožbo kot neutemeljeno zavrnilo.
81. člen
Vrhovno sodišče ne sme spremeniti sodbe
sodišča prve stopnje v škodo stranke, ki se je pritožila, če se je pritožila
samo ona.
82. člen
(1) Sklep se lahko izpodbija s posebno
pritožbo samo, če tako določa ta zakon.
(2) Zoper sklep sodišča prve stopnje, s
katerim se onemogoči nadaljnji postopek, je dovoljena posebna pritožba, če ta
zakon ne določa drugače.
2. oddelek
Revizija
83. člen
(črtan)
84. člen
(1) Vložena revizija ne zadrži izvršitve
pravnomočne sodbe, zoper katero je vložena.
(2) Vrhovno sodišče lahko na zahtevo
revidenta izda začasno odredbo do odločitve o reviziji zaradi razlogov iz
drugega odstavka 32. člena tega zakona.
85. člen
(1) Revizija se lahko vloži:
1.    
zaradi bistvene kršitve določb postopka v upravnem sporu iz drugega in
tretjega odstavka 75. člena tega zakona,
2.    
zaradi zmotne uporabe materialnega prava.
(2) Revizije ni mogoče vložiti zaradi
zmotne ali nepopolne ugotovitve dejanskega stanja.
(3) Revizije ni mogoče vložiti v sporih
zoper akte volilnih organov za državne oziroma lokalne volitve.
86. člen
(črtan)
87. člen
(črtan)
88. člen
(črtan)
89. člen
(črtan)
90. člen
(črtan)
91. člen
(črtan)
92. člen
Vrhovno sodišče s sodbo zavrne revizijo kot
neutemeljeno, če ugotovi, da niso podani razlogi, zaradi katerih je bila
vložena, in ne razlogi, na katere mora paziti po uradni dolžnosti.
93. člen
(1) Če vrhovno sodišče ugotovi bistveno
kršitev določb postopka v upravnem sporu, zaradi katerih je dopustna revizija,
pa takih kršitev v svojem postopku ni odpravilo, s sklepom v celoti ali deloma
razveljavi sodbo sodišča prve stopnje in vrne zadevo v novo sojenje istemu ali
drugemu senatu sodišča prve stopnje oziroma drugemu pristojnemu sodišču.
(2) Če je bila v postopku pred sodiščem
prve ali druge stopnje storjena kršitev iz 3. točke drugega odstavka 339. člena
Zakona o pravdnem postopku, razen če je bilo odločeno o zahtevku, o katerem že
teče pravda, vrhovno sodišče s sklepom razveljavi izdane odločbe in zavrže
tožbo.
94. člen
(1) Če vrhovno sodišče ugotovi, da je bilo
materialno pravo zmotno uporabljeno, s sodbo ugodi reviziji in spremeni
izpodbijano sodbo.
(2) Če vrhovno sodišče ugotovi, da je bilo
zaradi zmotne uporabe materialnega prava dejansko stanje nepopolno ugotovljeno
in da zato ni pogojev za spremembo izpodbijane sodbe, s sklepom ugodi reviziji
in v celoti ali deloma razveljavi sodbo sodišča ter vrne zadevo v novo sojenje.
95. člen
(1) Stranke lahko vložijo revizijo tudi
zoper sklep sodišča prve stopnje, s katerim je bila ugotovljena ničnost
izpodbijanega upravnega akta po 68. členu tega zakona.
(2) Revizije zoper sklep iz prejšnjega
odstavka ni v sporih, v katerih ne bi bila dovoljena revizija zoper pravnomočno
sodbo.
(3) V postopku z revizijo zoper sklep se
smiselno uporabljajo določbe tega zakona o reviziji zoper sodbo.
3. oddelek
Obnova postopka
96. člen
(1) Postopek, ki je bil pravnomočno končan
s sodno odločbo, se na predlog stranke obnovi, če:
1.    
stranka zve za nova dejstva ali če najde nove dokaze ali dobi možnost
uporabiti nove dokaze, na podlagi katerih bi bil spor zanjo ugodneje rešen, če
bi se nanje sklicevala ali če bi jih uporabila v prejšnjem postopku;
2.    
se odločba opira na ponarejeno ali prenarejeno listino ali na krivo
izpovedbo priče, izvedenca ali stranke pri zasliševanju pred sodiščem;
3.    
sodišče ni bilo sestavljeno po določbah tega zakona;
4.    
je pri odločitvi sodeloval sodnik, ki je bil ali bi moral biti po zakonu
izločen;
5.    
se je postopka udeleževal nekdo, ki ne more biti stranka v upravnem sporu, ali če stranke v skladu z zakonom ni zastopal zakoniti zastopnik ali če
zakoniti zastopnik oziroma pooblaščenec stranke ni imel potrebnega dovoljenja
za opravljanje dejanj v postopku, razen če so bila posamezna dejanja v postopku
pozneje odobrena;
6.    
se odločba opira na sodbo, ki je bila izdana v kazenski ali civilni
zadevi, ta sodba pa je bila pozneje razveljavljena z drugo pravnomočno sodno
odločbo;
7.    
je prišlo do odločbe sodišča zaradi kaznivega dejanja sodnika ali
delavca pri sodišču, strankinega zastopnika ali pooblaščenca, njenega
nasprotnika ali nasprotnega zastopnika ali pooblaščenca;
8.    
stranka najde odločbo, ki je bila izdana že prej v istem upravnem sporu,
ali dobi možnost, da jo uporabi;
9.    
prizadeti osebi ni bila dana možnost udeležbe v upravnem sporu.
(2) Zaradi razlogov iz 1. točke prejšnjega
odstavka se sme obnova dovoliti le, če je sodišče samo ugotavljalo dejansko
stanje.
(3) Zaradi razlogov iz 1., 2. in 5. do 9. točke prvega odstavka tega člena se sme dovoliti obnova samo, če se stranka brez lastne krivde ni mogla sklicevati nanje v prejšnjem postopku.
97. člen
(1) Obnova postopka se lahko zahteva
najpozneje v 30 dneh, odkar je stranka zvedela za obnovitveni razlog
oziroma odkar bi ga lahko uporabila. Če je zvedela za obnovitveni razlog,
preden je bil postopek pri sodišču končan, pa ga ni mogla uporabiti v tem
postopku, lahko zahteva obnovo v 30 dneh od dneva, ko ji je bila vročena
odločba.
(2) Po petih letih od pravnomočnosti
odločbe se obnova ne more več zahtevati, razen če se obnova postopka zahteva iz
razloga po 6. točki prvega odstavka 96. člena tega zakona.
98. člen
(1) Predlog za obnovo postopka se vloži pri
sodišču, ki je pristojno za odločitev o njej.
(2) O predlogu za obnovo postopka odloči
sodišče, ki je izdalo odločbo, na katero se nanaša obnovitveni razlog.
(3) O predlogu za obnovo postopka odloči
sodišče v senatu treh sodnikov, če ta zakon ne določa drugače.
99. člen
V predlogu za obnovo je treba zlasti
navesti:
1.    
sodbo ali sklep, s katerim je bil končan postopek, glede katerega se
zahteva obnova;
2.    
razloge za obnovo in dokaze oziroma okoliščine, ki razloge verjetno
izkazujejo;
3.    
okoliščine, iz katerih izhaja, da je bil predlog vložen v zakonitem
roku, in dokaze za to.
100. člen
(1) Sodišče zavrže predlog za obnovo s
sklepom, če ugotovi, da je predlog vložila neupravičena oseba ali je bil vložen
prepozno ali da stranka ni izkazala, da je zakoniti razlog za obnovo vsaj
verjeten.
(2) Če sodišče ne zavrže predloga, ga
pošlje nasprotni stranki in prizadetim osebam, te pa lahko nanj odgovorijo v 15
dneh.
101. člen
Zoper odločbo, ki jo izda sodišče v
obnovljenem postopku, so dovoljena pravna sredstva, ki so dovoljena zoper
sodbo.
7. poglavje 
Izvršba
102. člen
(1) Sodba, s katero sodišče nadomesti
upravni akt, se izvrši po določbah ZUP.
(2) Sklep, izdan na podlagi tretjega
odstavka 32. člena tega zakona, in sklep, izdan na podlagi tretjega odstavka
66. člena tega zakona, se izvršita po določbah Zakona o izvršbi in
zavarovanju (Uradni list RS, št. 44/06 – uradno prečiščeno besedilo).
(3) Sodbe sodišča, s katerimi se naloži
obveznost državi, lokalni skupnosti ali njunim organom ali organizacijam, se
izvršujejo po določbah Zakona o izvršbi in zavarovanju.
103. člen
(1) Če se izvršba opravi proti državi,
lokalni skupnosti ali njunim organom ali organizacijam, mora sodišče, ki je
pristojno za izvršbo po Zakonu o izvršbi in zavarovanju, pred izdajo sklepa o
izvršbi organ oziroma organizacijo o nameravani izvršbi obvestiti s pozivom,
naj se izvršbi izogne s prostovoljno izpolnitvijo obveznosti. Rok za prostovoljno
izpolnitev ne sme biti daljši od treh mesecev.
(2) Izvršba ni dopustna na stvareh, ki so
javno dobro v lasti države oziroma lokalne skupnosti in tudi ne na stvareh, ki
so nujni pogoj za izvrševanje javnih nalog.
(3) Naznanitev izvršbe in upoštevanje roka
za prostovoljno izpolnitev nista potrebna, če gre za izvršitev začasne odredbe.

Zakon o upravnem sporu – ZUS-1 (Uradni list RS, št. 105/06)
vsebuje naslednje prehodne in končne določbe:
»PREHODNE IN KONČNE DOLOČBE
104. člen
Za postopke, ki so ob uveljavitvi tega
zakona v teku, se uporabljajo določbe Zakona o upravnem sporu (Uradni list RS,
št. 50/97, 65/97– popr. in 70/00), kolikor ni v členih 105 do 107 tega
zakona drugače določeno.
105. člen
Upravno sodišče nadaljuje postopke, glede
katerih do uveljavitve tega zakona še ni bilo odločeno, po sodniku posamezniku
ali senatu skladno z določbami tega zakona.
V postopkih, v katerih do uveljavitve tega
zakona še ni bilo odločeno, se uporabljajo določbe tega zakona, ki se nanašajo
na začasno odredbo, odločanje na glavni obravnavi in seji ter na pooblastila
sodišč glede odločanja (51. do 72. člen tega zakona).
106. člen
Zadeve, ki jih je prejelo vrhovno sodišče,
pa o njih še ni odločeno in je po določbah tega zakona zanje pristojno upravno
sodišče, prevzame z uveljavitvijo tega zakona v delo upravno sodišče.
107. člen
Glede pravnih sredstev zoper izdane odločbe
sodišča se uporabljajo določbe tega zakona, če ni s posebnim zakonom drugače
določeno.
Zadeve, v katerih je bila vložena pritožba
pred uveljavitvijo tega zakona, vrhovno sodišče obravnava kot pritožbe po tem
zakonu, če izpolnjujejo pogoje za pritožbo po določbah tega zakona, v primerih,
ko je pravnomočnost sodbe po zakonu pogoj za izvršitev upravnega akta, ter v
primerih, ko je pritožba izrecno dovoljena na podlagi posebnega zakona. Te
zadeve označi vrhovno sodišče kot pritožbe po 107. členu tega zakona in jih
rešuje pred vsemi drugimi zadevami. V drugih primerih se vložene pritožbe, ki
jih je vložila upravičena oseba ter so pravočasne in dovoljene po določbah
Zakona o upravnem sporu, obravnavajo kot pravočasne in dovoljene revizije,
prvostopenjske sodbe pa postanejo pravnomočne.
Vložene zahteve za varstvo zakonitosti, ki
jih je pred uveljavitvijo tega zakona vložila upravičena oseba ter so
pravočasne in dovoljene po določbah Zakona o upravnem sporu, se obravnavajo kot
pravočasne in dovoljene revizije.
Če je bila v upravnem sporu izdana začasna
odredba, ki je zadržala izvršitev odločbe ali uredila sporno razmerje do
pravnomočnosti sodbe (po 30. in 69. členu Zakona o upravnem sporu), ostane
začasna odredba v veljavi, če je bila zoper sodbo vložena pritožba, ki jo bo
sodišče obravnavalo kot revizijo po drugem odstavku tega člena, in to vse
dokler sodišče ne odloči o reviziji. Vrhovno sodišče lahko še pred odločitvijo
o reviziji tako začasno odredbo na predlog stranke razveljavi, če meni, da
zanjo niso podani pogoji po 32. členu tega zakona.
108. člen
Minister, pristojen za pravosodje, izda
predpis iz tretjega odstavka 25. člena tega zakona v enem mesecu po uveljavitvi
tega zakona.
109. člen
Z dnem uveljavitve tega zakona preneha
veljati:
-      
Zakon o upravnem sporu (Uradni list RS, št. 50/97, 65/97 – popr. in
70/00),
-      
tretji odstavek 27. člena, četrti odstavek 251. člena in drugi odstavek
277. člena Zakona o splošnem upravnem postopku (Uradni list RS, št. 24/06 –
uradno prečiščeno besedilo), v delu, ki se glasi »pač pa je zoper njo mogoče
začeti upravni spor«.
110. člen
Ta zakon začne veljati 1. januarja
2007.«.

Odločba o ugotovitvi, da je del četrtega
odstavka 25. člena Zakona o upravnem sporu v neskladju z Ustavo ter o
razveljavitvi sklepa Vrhovnega sodišča in sklepa Upravnega sodišča (Uradni list
RS, št. 107/09)
določa: 
»1. Četrti
odstavek 25. člena Zakona o upravnem sporu (Uradni list RS, št. 105/06) je v
neskladju z Ustavo v delu, ki se nanaša na stroške postopka, če sodišče
postopek ustavi po tretjem ali četrtem odstavku 39.
člena istega zakona. 
2. Državni zbor mora ugotovljeno neskladje
iz prejšnje točke izreka odpraviti v roku šestih mesecev po objavi te odločbe v
Uradnem listu Republike Slovenije. 
3. Do odprave ugotovljenega neskladja iz 1.
točke izreka sodišče odloči o stroških postopka v upravnem sporu po prvem
odstavku 25. člena Zakona o upravnem sporu, če sodišče postopek ustavi, ker je
organ izdal upravni akt, s katerim je bilo dokončno odločeno o tožnikovi
pravici, obveznosti ali pravni koristi, tožnik pa pri tožbi ne vztraja, po
tretjem odstavku istega člena pa, če sodišče postopek ustavi, ker je organ
izdal akt, a z njim še ni bilo dokončno odločeno o pravici, obveznosti ali pravni koristi tožnika. 
[…]«.

Zakon o spremembah in dopolnitvah Zakona o upravnem
sporu – ZUS-1A (Uradni
list RS, št. 62/10)
vsebuje naslednjo končno določbo:
»KONČNA DOLOČBA
4. člen
Ta zakon začne veljati petnajsti dan po
objavi v Uradnem listu Republike Slovenije.«.

Odločba o ugotovitvi, da je Zakon o upravnem
sporu v neskladju z Ustavo in o razveljavitvi sklepov Vrhovnega in Upravnega
sodišča (Uradni list RS, št. 98/11) določa:
»1. Zakon o upravnem sporu (Uradni list RS,
št. 105/06 in 62/10) je v neskladju z Ustavo.
2. Državni zbor Republike Slovenije mora
ugotovljeno neskladje odpraviti v roku enega leta po objavi te odločbe v Uradnem
listu Republike Slovenije.
3. Do odprave ugotovljenega neskladja lahko
tožnik s tožbo zahteva tudi ugotovitev, da je bil v svojih pravicah ali pravnih
koristih prizadet z nezakonitim upravnim aktom (ugotovitvena tožba) pod pogoji
in iz razlogov, ki jih določa zakon za vložitev tožbe, s katero se zahteva
odprava upravnega akta (izpodbojne tožbe), če izkaže pravno korist. Upravno
sodišče ugotovitveno tožbo zavrne iz enakih razlogov, kot jih zakon določa za
zavrnitev izpodbojne tožbe. Če presodi, da je ugotovitvena tožba utemeljena, s
sodbo ugotovi, da je bil posameznik prizadet v svojih pravicah ali pravnih
koristih z nezakonitim upravnim aktom. Zoper sodbo Upravnega sodišča ni
pritožbe, mogoči pa sta obnova in revizija pod pogoji, ki jih določa zakon.
[…]«.

Zakon o dopolnitvah Zakona o upravnem sporu – ZUS-1B (Uradni list RS, št. 109/12)
vsebuje naslednjo končno določbo:
»KONČNA DOLOČBA
4. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
pravdnem postopku – ZPP-E (Uradni
list RS, št. 10/17)
vsebuje naslednjo končno določbo:
»132. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne šest
mesecev po njegovi uveljavitvi, razen 107., 108. in 109. člena tega zakona, ki
se začnejo uporabljati z dnem uveljavitve tega zakona.«.