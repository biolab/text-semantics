1. SPLOŠNA DOLOČBA
1. člen
S tem zakonom se določajo:
-    
način usklajevanja izhodiščnih plač po splošni kolektivni pogodbi za
gospodarske dejavnosti in po kolektivnih pogodbah na področju gospodarskih
dejavnosti (v nadaljnjem besedilu: izhodiščne plače),
-    
način usklajevanje minimalne plače in zajamčene plače,
-    
izplačevanje plač na podlagi uspešnosti poslovanja in
-    
način spremljanja gibanja plač.
2. USKLAJEVANJE IZHODIŠČNIH PLAČ
2. člen
Izhodiščne plače, določene na podlagi
aneksa k dogovoru o politiki plač za obdobje 1999–2001 (Uradni list RS, št.
33/2001), se v letih 2002 in 2003 usklajujejo z rastjo cen življenjskih
potrebščin, v kateri se ne upošteva rast cen alkoholnih pijač in tobačnih izdelkov
(v nadaljnjem besedilu: življenjske potrebščine), na naslednji način:
1.    
V letu 2002
Izhodiščne plače se ob izplačilu plač za
mesec avgust 2002 povečajo za 4,2%.
Izhodiščne plače iz prejšnjega odstavka te
točke se ob izplačilu plač za mesec december 2002 povečajo za razliko med 100%
rastjo cen življenjskih potrebščin v obdobju januar–november 2002, in že
obračunanim povečanjem iz prejšnjega odstavka.
2.    
V letu 2003
Izhodiščne plače iz prejšnje točke se pri
izplačilu plač za mesec avgust 2003 povečajo za 2,5%.
V kolikor rast cen življenjskih potrebščin
v obdobju januar–junij 2003 preseže 2,8%, se izhodiščne plače pri izplačilu
plač za mesec avgust 2003 povečajo še za razliko v rasti cen življenjskih
potrebščin nad 2,6%.
Izhodiščne plače iz prejšnjih dveh odstavkov
te točke se ob izplačilu plač za mesec december 2003 povečajo za razliko med
100% rastjo cen življenjskih potrebščin v obdobju januar–november 2003, in že
obračunanim povečanjem iz prejšnjih dveh odstavkov.
3. člen
Način usklajevanja plač iz prejšnjega člena
ne velja za plače zaposlenih v javnem sektorju, za katere je usklajevanje
določeno z aneksom h kolektivni pogodbi za negospodarske dejavnosti (Uradni
list RS, št. 99/2001).
4. člen
Stranke kolektivnih pogodb na področju
gospodarskih dejavnosti v kolektivnih pogodbah dejavnosti lahko določijo, da se
obseg sredstev za plače v višini, ki izhaja iz 2. člena tega zakona, lahko
razdeli zaposlenim na drugačen način.
3. USKLAJEVANJE MINIMALNE PLAČE IN ZAJAMČENE PLAČE
5. člen
Minimalna plača, določena z zakonom o
minimalni plači, o načinu usklajevanja plač in o regresu za letni dopust v
obdobju 1999–2001 (Uradni list RS, št. 39/99, 124/2000 in 48/2001) se usklajuje
z rastjo cen življenjskih potrebščin na način iz 2. člena tega zakona.
Ob izplačilu plač za mesec avgust v letih
2002 in 2003 se minimalna plača dodatno poveča še za ugotovljeno rast bruto
domačega proizvoda v preteklem letu.
Zajamčena plača se usklajuje z rastjo cen
življenjskih potrebščin na način iz 2. člena tega zakona.
4. IZPLAČEVANJE PLAČ NA PODLAGI USPEŠNOSTI POSLOVANJA
6. člen
Plače iz naslova uspešnosti poslovanja se
izplačujejo v skladu z določili kolektivnih pogodb, splošnih aktov in pogodb o
zaposlitvi.
Pri delitvi sredstev iz naslova uspešnosti
poslovanja morajo biti udeleženi vsi zaposleni sorazmerno s svojim prispevkom k
doseženim rezultatom.
5. OBJAVA ODSTOTKA POVEČANJA PLAČ
7. člen
Minister, pristojen za delo, ugotovi
odstotek povečanja izhodiščnih plač v skladu z 2. členom tega zakona in
odstotek povečanja minimalne plače, v skladu s 5. členom tega zakona, ter ju
objavi v Uradnem listu Republike Slovenije.
6. SPREMLJANJE PODATKOV O GIBANJU PLAČ
8. člen
Minister, pristojen za delo, izda navodilo
za prikazovanje podatkov o plačah, ki služijo za spremljanje izvajanja tega
zakona. Podatki o rasti plač zaposlenih po kolektivnih pogodbah in zaposlenih,
za katere ne veljajo kolektivne pogodbe, se prikazujejo ločeno.
7. KAZENSKA DOLOČBA
9. člen
Z denarno kaznijo najmanj 500.000 tolarjev
se kaznuje za prekršek delodajalec, ki:
-    
ne uskladi izhodiščnih plač v skladu z 2. členom tega zakona;
-    
ne izplačuje minimalnih plač, določenih v skladu s 5. členom tega
zakona.
Z denarno kaznijo najmanj 100.000 tolarjev
se kaznuje za prekršek iz prejšnjega odstavka odgovorna oseba pri delodajalcu –
pravni osebi.
8. KONČNA DOLOČBA
10. člen
Ta zakon začne veljati naslednji dan po
objavi v Uradnem listu Republike Slovenije.
Št. 430-03/02-18/1
Ljubljana, dne 21. junija 2002.
Predsednik
Državnega zbora
Republike Slovenije
Borut Pahor l. r.
 