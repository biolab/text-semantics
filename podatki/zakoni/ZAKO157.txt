1. člen
Da se zavaruje okolje neposredno nad
rudnikom živega srebra v Idriji in da se obvaruje mesto Idrija pred posledico
posedanja in drugimi posledicami, ki se odražajo v rudarski škodi, zdravstvenem
stanju nekdanjih rudarjev zaradi dolgoletnega rudarjenja v rudniku živega
srebra in izvede sanacija teh posledic, se s tem zakonom urejajo razmerja
skupnega pomena v zvezi s postopnim zapiranjem rudnika ter zagotavljanje
sredstev za te namene.
2. člen
Organizacija združenega dela za vzdrževanje
rudnika in rudniških naprav s firmo »Rudnik živega srebra Idrija« (v nadaljnjem
besedilu: rudnik), ustanovljena z zakonom o Rudniku živega srebra Idrija
(Uradni list SRS, št. 13/79), od dneva uveljavitve tega zakona izvaja postopno
popolno in trajno ustavitev pridobivanja živosrebrne rude v rudniku, zapiranje
jame in sanacijo rudišč.
3. člen
Za uresničevanje ciljev in namenov iz 1.
člena tega zakona rudnik izvaja ukrepe zavarovanja in stabilizacije hribin ter
izkorišča rudnine zaradi postopnega zapiranja rudnika.
Dejavnost iz prejšnjega odstavka tega člena
je posebnega družbenega pomena.
4. člen
Rudnik opravlja svojo dejavnost v skladu s
programom, s katerim se določijo:
-       
ukrepi in aktivnosti za zavarovanje okolja,
-       
ukrepi za preprečitev naravne nesreče zaradi trajnega prenehanja
rudarjenja,
-       
tehnično-tehnološki način postopnega zapiranja rudnika,
-       
in druge naloge za uresničitev namenov iz 1. člena.
Povzetek programa iz prejšnjega odstavka
tega člena sprejme Skupščina SR Slovenije na predlog njenega izvršnega sveta.
Izvajanje programa iz prvega odstavka tega
člena določa Izvršni svet Skupščine SR Slovenije z letnimi operativnimi
programi.
5. člen
Delavski svet rudnika sestavljajo poleg
delegatov delavcev tudi delegati družbene skupnosti, ki jih delegirajo: Izvršni
svet Skupščine SR Slovenije 2 delegata, Skupščina občine Idrija 2 delegata in
Raziskovalna skupnost Slovenije 1 delegata.
Delegati družbene skupnosti enakopravno
odločajo z delegati delavcev pri odločanju o vseh zadevah upravljanja rudnika,
razen tistih, ki se nanašajo na delovna razmerja ter na delitev sredstev za
osebne dohodke in skupno porabo delavcev.
S statutom rudnika se določi usklajevalni
postopek  za primere, ko se z glasovanjem ne doseže soglasje.
6. člen
K imenovanju individualnega poslovodnega
organa oziroma predsednika kolegijskega poslovodnega organa rudnika da soglasje
Izvršni svet Skupščine SR Slovenije.
7. člen
K statutu rudnika da soglasje Izvršni svet
Skupščine SR Slovenije.
8. člen
Poleg lastnih virov, ki jih pridobiva z
opravljanjem dejavnosti izkoriščanja rudnin v skladu s programom, in združenih
sredstev, ki se zagotavljajo v občini Idrija, ustvarja rudnik celotni prihodek
tudi s sredstvi solidarnosti v skladu s tem zakonom in z drugimi viri.
9. člen
Za izvedbo del iz 2. člena tega zakona se
uporabi del sredstev, zbranih na podlagi zakona o oblikovanju sredstev
solidarnosti za odpravljanje posledic naravnih nesreč (Uradni list SRS, št.
3/75, 8/78, 33/80 in 16/84), v obsegu, ki je določen s programom iz prvega
odstavka 4. člena tega zakona.
Letni obseg sredstev solidarnosti za namene
iz 2. člena tega zakona določi Izvršni svet Skupščine SR Slovenije z letnim
operativnim programom.
Sredstva solidarnosti se uporabljajo za
namene po tem zakonu, ko so zagotovljena tudi druga sredstva v skladu s
programom iz 4. člena tega zakona.
10. člen
Delavski svet rudnika najmanj enkrat letno
poroča Izvršnemu svetu Skupščine SR Slovenije o izvajanju programov iz 4. člena
tega zakona, Izvršni svet Skupščine SR Slovenije pa Skupščini SR Slovenije.
Neposreden nadzor nad izvajanjem programov
opravlja republiški upravni organ, pristojen za industrijo in gradbeništvo.
11. člen
Rudnik uskladi svojo organiziranost in
poslovanje z določbami tega zakona v roku 60 dni po uveljavitvi tega zakona.
Do izvolitve novega delavskega sveta in
imenovanja poslovodnega organa v skladu s tem zakonom opravljata funkcijo
delavskega sveta in poslovodnega organa dosedanji delavski svet in poslovodni
organ.
12. člen
Ko rudnik konča dela po programu iz prvega
odstavka 4. člena tega zakona, se opravi postopek njegove redne likvidacije.
Po letu 2006 se spremeni dejavnost rudnika
zaradi vzdrževanja nezalitega dela jame, monitoringa in vzdrževanja muzejskega
rudnika.
Po izvedbi postopka redne likvidacije rudnika
lahko država neodplačno prenese del premoženja, ki je bil v lasti rudnika in ni
potrebno za izvajanje vzdrževalnih del nezalitega dela jame ter se uporablja
kot javno dobro, na občino Idrija, in sicer:
-       
parcele v območju Mejce (k.o. mesto Idrija),
-       
parcele v območju čistilne naprave in plinske postaje (k.o. mesto
Idrija),
-       
parcele na območju parkirišča v Barbarah (k.o. mesto Idrija),
-       
parcele v območju Brusovše (k.o. mesto Idrija),
-       
parcele na območju osnovnošolskega kompleksa (k.o. mesto Idrija) in
-       
parcele na območju jaška Delo (k.o. mesto Idrija).

Zakon o preprečevanju posledic rudarjenja v
Rudniku živega srebra Idrija (Uradni list RS, št. 37/87) vsebuje naslednji končni
določbi:
»13. člen
Z dnem uveljavitve tega zakona prenehajo
veljati tiste določbe zakona o Rudniku živega srebra Idrija (Uradni list SRS,
št. 13/79), ki so v nasprotju s tem zakonom.
14. člen
Ta zakon začne veljati osmi dan po objavi v Uradnem listu SRS.«.

Zakon o dopolnitvah Zakona o preprečevanju
posledic rudarjenja v Rudniku živega srebra Idrija – ZPPPR-A (Uradni list RS,
št. 86/04)
vsebuje naslednjo končno določbo:
»4. člen
Ta zakon začne veljati petnajsti dan po
objavi v Uradnem listu Republike Slovenije.«.