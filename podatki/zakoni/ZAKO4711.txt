1. člen
(1) Ta zakon določa preoblikovanje Sklada
Republike Slovenije za sukcesijo v Sklad Republike Slovenije za nasledstvo,
javni sklad, ter njegove organe in naloge.
(2) Ta zakon ureja tudi pravice in
obveznosti visokega predstavnika oziroma visoke predstavnice Republike
Slovenije za nasledstvo (v nadaljnjem besedilu: visoki predstavnik).
2. člen
(1) Sklad Republike Slovenije za sukcesijo,
ki je bil ustanovljen na podlagi Zakona o skladu Republike Slovenije za sukcesijo
(Uradni list RS, št. 10/93, 38/94, 40/97, 7/03 – odločba US in 86/04 –
ZPSSJAN), se preoblikuje v Sklad Republike Slovenije za nasledstvo (v
nadaljnjem besedilu: Sklad). Sklad ustanovi Republika Slovenija kot javni
finančni sklad.
(2) Sklad v imenu Republike Slovenije
ustanovi Vlada Republike Slovenije z ustanovitvenim aktom, s katerim se uredijo
oziroma določijo predvsem:
-      
ime in sedež Sklada,
-      
vrednost namenskega premoženja Sklada,
-      
vrste premoženja, ki bo kot namensko premoženje
vloženo ob ustanovitvi Sklada,
-      
pristojnosti organov,
-      
druga vprašanja s področja delovanja Sklada.
(3) Ministrstvo, pristojno za področje
delovanja Sklada, je ministrstvo, pristojno za finance.
3. člen
Sklad se ustanovi z namenom izvajanja
Sporazuma o vprašanjih nasledstva (Uradni list RS – MP, št. 20/02) in s tem v
zvezi za uveljavljanje pravic in poravnavanje obveznosti Republike Slovenije v
postopku delitve premoženja, pravic in obveznosti nekdanje Socialistične
federativne republike Jugoslavije (v nadaljnjem besedilu: SFRJ) ter opravljanje
drugih nalog, povezanih z vprašanji nasledstva nekdanje SFRJ.
4. člen
Organa Sklada sta nadzorni svet in direktor
ali direktorica (v nadaljnjem besedilu: direktor).
5. člen
(1) Direktor predstavlja in zastopa Sklad
ter vodi njegovo poslovanje.
(2) Direktor organizira in vodi delo v
skladu s tem zakonom, aktom o ustanovitvi in drugimi akti Sklada. Pri svojem
delu je dolžan varovati poslovno tajnost Sklada in zagotavljati, da Sklad
posluje zakonito in smotrno.
6. člen
(1) Direktorja imenuje in razrešuje Vlada
Republike Slovenije na predlog ministra, pristojnega za finance, ob predhodnem
soglasju nadzornega sveta. Direktor je imenovan za dobo štirih let in je lahko
ponovno imenovan.
(2) Minister, pristojen za finance,
predlaga Vladi Republike Slovenije v imenovanje direktorja Sklada na podlagi
izvedenega javnega natečaja, ki mora biti objavljen najmanj šest mesecev pred
potekom mandata obstoječemu direktorju.
(3) Za direktorja je lahko imenovana oseba,
ki je poslovno popolnoma sposobna in izpolnjuje najmanj naslednje pogoje:
-      
ima državljanstvo Republike Slovenije,
-      
ni bila pravnomočno obsojena zaradi naklepnega
kaznivega dejanja, ki se preganja po uradni dolžnosti, in ni obsojena na
pogojno kazen zapora v trajanju več kot šest mesecev,
-      
zoper njo ni vložena pravnomočna obtožnica
zaradi naklepnega kaznivega dejanja, ki se preganja po uradni dolžnosti,
-      
ima najmanj univerzitetno izobrazbo,
-      
ima najmanj deset let delovnih izkušenj,
-      
izpolnjuje druge pogoje, ki jih določajo akti
Sklada.
7. člen
(1) Direktor je lahko predčasno razrešen na
svojo pisno prošnjo ali če ne izpolnjuje nalog, določenih v tem zakonu oziroma
aktu o ustanovitvi Sklada, ali če ravna v nasprotju s tem zakonom oziroma aktom
o ustanovitvi Sklada.
(2) Če direktor umre, postane poslovno
nesposoben ali je predčasno razrešen po prejšnjem odstavku, Vlada Republike
Slovenije na predlog ministra, pristojnega za finance, in v soglasju z
nadzornim svetom nemudoma imenuje vršilca dolžnosti direktorja, vendar najdlje
za eno leto, pri čemer se takoj začnejo aktivnosti za objavo javnega natečaja za
izbiro novega direktorja.
8. člen
(1) Nadzorni svet sestavljajo predsednik in
štirje člani.
(2) Predsednik nadzornega sveta je
minister, pristojen za finance, člane nadzornega sveta pa imenuje na predlog
ministra, pristojnega za finance, Vlada Republike Slovenije za petletno obdobje
z možnostjo ponovnega imenovanja.
9. člen
(1) Nadzorni svet:
-      
nadzira zakonitost dela Sklada ter finančno
poslovanje Sklada,
-      
sprejema finančni načrt in letno poročilo, ki
ju predloži v soglasje Vladi Republike Slovenije,
-      
daje predhodno soglasje k imenovanju in
razrešitvi direktorja oziroma vršilca dolžnosti direktorja,
-      
daje soglasje k sistemizaciji delovnih mest,
-      
daje predloge in mnenja direktorju v zvezi s
posameznimi vprašanji,
-      
odloča o drugih zadevah, za katere je tako
določeno z zakonom ali aktom o ustanovitvi.
(2) Nadzorni svet lahko pregleduje poslovne
knjige in poslovno dokumentacijo Sklada ter zahteva revizijo poslovanja Sklada.
(3) Direktor mora nadzornemu svetu na
njegovo zahtevo predložiti poročilo o posameznih poslih v zvezi z upravljanjem
namenskega premoženja oziroma drugimi zadevami, povezanimi s poslovanjem
Sklada.
(4) O delu in poslovanju Sklada nadzorni
svet enkrat letno poroča državnemu zboru.
10. člen
Član nadzornega sveta je lahko predčasno
razrešen na svojo pisno prošnjo ali če ne izpolnjuje nalog, določenih v tem
zakonu oziroma aktu o ustanovitvi Sklada, ali če ravna v nasprotju s tem
zakonom oziroma aktom o ustanovitvi Sklada.
11. člen
(1) Namensko premoženje Sklada je
premoženje, ki ga Sklad prevzame s preoblikovanjem Sklada Republike Slovenije
za sukcesijo, premoženje, ki ga pridobi Republika Slovenija na podlagi
Sporazuma o vprašanjih nasledstva, razen stvarnega premoženja, in drugo
premoženje, ki ga na Sklad prenese ustanovitelj.
(2) Ustanovitelj lahko zmanjša namensko
premoženje Sklada iz prvega odstavka tega člena na način, ki ga določa zakon,
ki ureja javne sklade.
12. člen
Sklad se s svojim prostim denarnim delom
namenskega premoženja vključi v sistem enotnega zakladniškega računa na način
in pod pogoji, ki veljajo za sistem enotnega zakladniškega računa.
13. člen
V zvezi z izvajanjem Sporazuma o vprašanjih
nasledstva in drugimi nasledstvenimi vprašanji Sklad, v sodelovanju z visokim
predstavnikom, poleg nalog upravljanja in razpolaganja z namenskim premoženjem,
opravlja tudi naslednje naloge:
-      
skrbi za uveljavljanje pravic in poravnavanje
obveznosti Republike Slovenije v postopku delitve premoženja, pravic in
obveznosti nekdanje SFRJ,
-      
koordinira sodelovanje državnih organov in
drugih institucij, ki so pooblaščene za izvajanje Sporazuma o vprašanjih
nasledstva, glede spornih vprašanj, ki nastanejo ob njegovem izvrševanju,
-      
koordinira pripravo izhodišč za pogajanja,
poročil in predlogov odločitev v zvezi z izvajanjem Sporazuma o vprašanjih
nasledstva, ki jih sprejema Vlada Republike Slove­nije,
-      
koordinira delo delegacij Republike Slovenije o
pogajanjih v zvezi z izvajanjem Sporazuma o vprašanjih nasledstva in drugimi
vprašanji, povezanimi z nasledstvom nekdanje SFRJ,
-      
koordinira delo delovnih skupin za nasledstvena
vprašanja, ki jih imenuje Vlada Republike Slovenije,
-      
zagotavlja ustrezno strokovno podporo za
zavarovanje interesov Republike Slovenije v postopkih uveljavljanja terjatev in
poravnavanja obveznosti,
-      
opravlja druge naloge, ki jih ustanovitelj
določi v aktu o ustanovitvi.
14. člen
Državni organi, organi samoupravnih
lokalnih skupnosti, nosilci javnih pooblastil ter druge osebe javnega prava
morajo Skladu na njegovo zahtevo brezplačno zagotavljati podatke, potrebne za
opravljanje njegovih nalog.
15. člen
(1) Sklad zagotavlja sredstva za delovanje
visokega predstavnika in mu daje potrebno strokovno, administrativno in
tehnično pomoč za njegovo delovanje.
(2) Medsebojne pravice in obveznosti v
zvezi z zagotavljanjem sredstev Sklad in visoki predstavnik uredita s posebno
pogodbo.
16. člen
Sredstva za delovanje Sklada so:
-      
denarna sredstva za izplačilo plač javnih
uslužbencev, zaposlenih na Skladu, in drugih materialnih stroškov, povezanih z
delom javnih uslužbencev, zaposlenih na Skladu, ter za izplačilo sejnin in
drugih povračil članom nadzornega sveta,
-      
denarna sredstva za kritje stroškov
pisarniškega materiala in drugega drobnega inventarja,
-      
oprema in poslovni prostori,
-      
denarna sredstva za delovanje in nagrado za
delo visokega predstavnika ter denarna sredstva za kritje stroškov zunanje
strokovne pomoči.
17. člen
Strokovne in tehnične naloge za Sklad
opravlja ministrstvo, pristojno za finance.
18. člen
(1) Sklad posluje v skladu z določbami
zakona, ki ureja javne sklade, razen če je s tem zakonom urejeno drugače.
(2) Za Sklad se ne uporabljajo naslednje
določbe Zakona o javnih skladih (Uradni list RS, št. 77/08 in 8/10 - ZSKZ-B):
-      
četrti odstavek 7. člena (namensko premoženje
in kapital javnega sklada ob ustanovitvi),
-      
peti odstavek 11. člena (zmanjšanje namenskega
premoženja in kapitala javnega sklada),
-      
24. člen (splošni pogoji poslovanja),
-      
26. člen (portfeljske investicije javnih
skladov),
-      
32. člen (naložbe v kapital druge pravne osebe),
-       44. člen (revidiranje letnega poročila),
-      
peta alineja prvega odstavka 46. člena (razlogi
za prenehanje).
19. člen
(1) Visoki predstavnik v skladu s
4. členom Sporazuma o vprašanjih nasledstva skrbi za njegovo
uresničevanje. S tem v zvezi predstavlja in zastopa stališča, ki jih je
predhodno potrdila Vlada Republike Slovenije. Pri svojem delu visoki
predstavnik sodeluje s Skladom, Banko Slovenije ter drugimi državnimi organi in
institucijami, ki so pooblaščeni za izvajanje Sporazuma o vprašanjih
nasledstva, glede vprašanj, ki nastanejo pri njegovem izvajanju.
(2) Visokega predstavnika imenuje in
razrešuje Vlada Republike Slovenije na predlog ministra, pristojnega za zunanje
zadeve, s soglasjem ministra, pristojnega za finance. Visokemu predstavniku
pripada nagrada za delo in povračilo stroškov v višini, ki jo določi Vlada
Republike Slovenije.
(3) Visoki predstavnik je neposredno
odgovoren Vladi Republike Slovenije in mora o svojem delu poročati Vladi
Republike Slovenije po vsakokratnem zastopanju stališč, najmanj pa enkrat na
leto.
20. člen
(1) Sklad Republike Slovenije za sukcesijo,
ki je bil ustanovljen z Zakonom o Skladu Republike Slovenije za sukcesijo
(Uradni list RS, št. 10/93, 38/94, 40/97 in 7/03 – odločba US, 86/04 –
ZPSSJAN), se na podlagi tega zakona preoblikuje v sklad po tem zakonu s
sprejetjem akta o ustanovitvi Sklada.
(2) Sklad, kot pravni naslednik Sklada
Republike Slovenije za sukcesijo, prevzame vse njegovo premoženje, pravice in
obveznosti.
(3) Sklad po tem zakonu začne delovati z
dnem vpisa v sodni register.
(4) Sklad mora v dveh mesecih po
preoblikovanju pripraviti letno poročilo v skladu z zakonom, ki ureja
računovodstvo.
21. člen
(1) Vlada Republike Slovenije v petnajstih
dneh po uveljavitvi tega zakona sprejme akt o ustanovitvi Sklada ter imenuje
nadzorni svet in vršilca dolžnosti direktorja, ki opravlja naloge direktorja
Sklada do imenovanja direktorja.
(2) Ministrstvo, pristojno za finance,
začne postopek za izbiro direktorja takoj po vpisu Sklada v sodni register.
22. člen
Vsi državni organi in institucije, ki
razpolagajo z arhivi oziroma dokumenti s področja delovanja Sklada, morajo
Skladu sporočiti podatke, potrebne za vzpostavitev evidence o arhivski
dokumentaciji s področja dela Sklada, in mu omogočiti dostop do te
dokumentacije.
23. člen
(razveljavljen)
24. člen
Visoki predstavnik, imenovan s sklepom
vlade pred uveljavitvijo tega zakona, nadaljuje z delom po tem zakonu. Njegov
položaj in pravice se uskladijo z določbami tega zakona v enem mesecu od
začetka delovanja Sklada po tem zakonu.

Zakon o Skladu Republike Slovenije za
nasledstvo in visokem predstavniku Republike Slovenije za nasledstvo – ZSNVPN
(Uradni list RS, št. 29/06)
vsebuje naslednjo prehodno in končno določbo:
»25. člen
Z uveljavitvijo tega zakona preneha veljati
Zakon o preoblikovanju Sklada Republike Slovenije za sukcesijo in ustanovitvi
Javne agencije Republike Slovenije za nasledstvo (Uradni list RS, št. 86/04).
26. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvi Zakona o
Skladu Republike Slovenije za nasledstvo in visokem predstavniku Republike
Slovenije za nasledstvo – ZSNVPN-A (Uradni list RS, št. 59/10)
vsebuje naslednjo končno določbo:
»KONČNA
DOLOČBA
4. člen
Ta zakon začne veljati petnajsti dan po
objavi v Uradnem listu Republike Slovenije.«.