1. člen
(vsebina)
S tem zakonom se z namenom zagotovitve
zadostne oskrbe prebivalstva s hrano v Republiki Sloveniji zaradi posledic
epidemije nalezljive bolezni SARS-CoV-2 (COVID-19) (v nadaljnjem besedilu:
epidemija), preprečitve širjenja virusne okužbe, varovanja zdravja in življenja
ljudi, ureja možnost omejitve prometa s kmetijskimi pridelki, živili ali
živalmi, namenjenih za hrano ljudi, omejitve z gozdno lesnimi sortimenti,
ukrepe na področju veterinarstva, fitofarmacevtskih sredstev in semenskega
materiala kmetijskih rastlin, podaljšanje mandata organom Kmetijsko gozdarske
zbornice Slovenije ter nekatere druge s tem povezane ukrepe.
2. člen
(ukrepi na trgu kmetijskih pridelkov,
živil ali živali)
(1) Če zaradi epidemije ni mogoče na drug
način zagotoviti zadostne oskrbe prebivalstva s hrano, se lahko odredijo
naslednji ukrepi:
-       
omejitev ali prepoved dajanja na trg posamezne skupine, posameznega
kmetijskega pridelka, živila ali živali, namenjenih za hrano ljudi, na ozemlje
druge države članice Evropske unije ali izvoza v tretje države;
-       
omejitev ali prepoved dajanja na trg posamezne skupine, posameznega
kmetijskega pridelka, živila ali živali, namenjenih za hrano ljudi, na ozemlje
Republike Slovenije z območja druge države članice Evropske unije ali uvoza iz
tretje države;
-       
omejitev višine cene posameznega kmetijskega pridelka, živila ali
živali, namenjenih za hrano ljudi, v celotni verigi preskrbe s hrano, ki se
določi na enoto kmetijskega pridelka, živila ali živali, ali omejitev višine
cene semen, semenskega in saditvenega materiala;
-       
določitev začasnega upravljavca kmetijskega gospodarstva, če nosilec
kmetijskega gospodarstva, člani kmetije ali zaposleni na kmetiji, ki so vpisani
v register kmetijskih gospodarstev, zaradi posledic epidemije niso zmožni
opravljati pridelave kmetijskih pridelkov ali izvajati reje živali, in to
sporočijo na krizno telefonsko številko ali elektronski naslov ministrstva,
pristojnega za kmetijstvo;
-       
začasna postavitev, uporaba oziroma vzdrževanje objekta za namen
skladiščenja (v nadaljnjem besedilu: skladišče) kmetijskih pridelkov ali živil
s strani Republike Slovenije.
(2) Predlog za začasnega upravljavca iz četrte
alineje prejšnjega odstavka poda nosilec ali član kmetijskega gospodarstva iz
četrte alineje prejšnjega odstavka. Če nosilec ali član kmetijskega
gospodarstva ne predlagata začasnega upravljavca, določitev začasnega
upravljavca pa je nujna, ker bi sicer nastala škoda ali bi bila zamujena očitna
korist, ga določi ministrstvo, pristojno za kmetijstvo, ob predhodnem soglasju
začasnega upravljavca, po naslednjem vrstnem redu:
-       
nosilec kmetijskega gospodarstva, ki ima stalno prebivališče ali sedež v
isti ali sosednji občini, v kateri se nahaja kmetijsko gospodarstvo, za katero
se določa začasni upravljavec, ter ima v lasti zemljišče, ki meji na zemljišče
kmetijskega gospodarstva, za katero se določa začasni upravljavec;
-       
nosilec kmetijskega gospodarstva, ki ima stalno prebivališče ali sedež v
isti ali sosednji občini, v kateri se nahaja kmetijsko gospodarstvo, za katero
se določa začasni upravljavec;
-       
drugi nosilec kmetijskega gospodarstva.
(3) Če začasnega upravljavca ni mogoče
določiti v skladu s prejšnjim odstavkom, se kot začasni upravljavec določi
enota kmetijsko svetovalne službe, na območju katere kmetijsko gospodarstvo
leži.
(4) Začasni upravljavec iz četrte alineje
prvega odstavka tega člena ima tiste pravice in obveznosti nosilca kmetijskega
gospodarstva v skladu z zakonom, ki ureja kmetijstvo, ki so potrebne za
izvajanje nujnih del pri upravljanju kmetijskega gospodarstva, ker bi
kmetijskemu gospodarstvu sicer nastala škoda ali bi bila zamujena očitna
korist. Na podlagi predloženega poročila o delu ima začasni upravljavec pravico
do mesečnega denarnega nadomestila za začasno upravljanje kmetijskega
gospodarstva.
(5) Za izvajanje ukrepa iz pete alineje
prvega odstavka tega člena se prednostno uporabi zemljišča oziroma objekte v
lasti Republike Slovenije ali lokalne skupnosti, zemljišča oziroma objekte, ki
so primerna za skladišča, imajo slabšo bonitetno oceno zemljišča, zemljišča
oziroma objekte, pri katerih se najmanj omeji lastnike oziroma upravljavce ter
izvajanje gospodarske in druge dejavnosti, pri čemer:
-       
soglasja lastnikov zemljišč ali objektov oziroma drugih upravljavcev
zemljišč ali objektov niso potrebna;
-       
se je vsakdo dolžan vzdržati vseh ravnanj, ki bi ovirala ali onemogočala
dostop do skladišča, postavitev skladišča, njegovo uporabo ali vzdrževanje;
-       
se ne uporabljajo predpisi, ki urejajo graditev objektov, prostorski
akti ter predpisi, ki urejajo varstvo okolja, ohranjanje narave, sladkovodno
ribištvo, divjad in lovstvo, ter predpisi, ki urejajo kmetijstvo, gozdove in
vode.
(6) Ukrepe iz prve, druge in tretje alineje
prvega odstavka tega člena odredi minister, pristojen za kmetijstvo in
prehrano, v soglasju z ministrom, pristojnim za gospodarstvo.
(7) O ukrepu iz četrte in pete alineje
prvega odstavka tega člena v upravnem postopku odloči ministrstvo, pristojno za
kmetijstvo in prehrano. Zoper odločbo je dovoljen upravni spor, vložena tožba v
upravnem sporu ne zadrži izvršitve izpodbijane odločbe. Če gre za ukrep iz pete
alineje prvega odstavka tega člena se z odločbo določijo tudi lokacija objekta,
postopek za postavitev ali uporabo objekta, vzdrževanje objekta, višina
nadomestila lastnikom zemljišč in objektov ter trajanje tega ukrepa.
(8) Podrobnejše kriterije za višino
nadomestila iz četrtega odstavka tega člena glede na velikost kmetijskega gospodarstva
v začasnem upravljanju, število glav velike živine, zahtevnost in obsežnost
kmetijske obdelave ter postopek določanja nadomestila predpiše Vlada Republike
Slovenije (v nadaljnjem besedilu: vlada).
(9) Podrobnejše kriterije za višino
nadomestila za ukrep iz pete alineje prvega odstavka tega člena glede na
velikost objekta ali zemljišča, zmogljivost in opremljenost objekta, knjižno
vrednost objekta ter postopek določanja nadomestila predpiše vlada.
3. člen
(ukrepi na trgu gozdno lesnih sortimentov)
(1) Zaradi preprečitve širjenja virusne
okužbe, varovanja zdravja in življenja ljudi se lahko odredijo naslednji
ukrepi:
-       
omejitev ali prepoved dajanja na trg gozdno lesnih sortimentov, sekancev
ali lesnih peletov z območja druge države članice Evropske unije ali uvoz iz
tretje države;
-       
postavitev, uporaba in vzdrževanje skladišča gozdno lesnih sortimentov,
posekanih v skladu z zakonom, ki ureja gozdove, in v skladu z odločbami Zavoda
za gozdove o sanitarni sečnji s strani Republike Slovenije.
(2) Za izvajanje ukrepa iz druge alineje
prejšnjega odstavka se prednostno uporabi zemljišča oziroma objekte v lasti
Republike Slovenije ali lokalne skupnosti, zemljišča oziroma objekte, ki so
primerna za skladišča, imajo slabšo bonitetno oceno zemljišča, zemljišča oziroma
objekte, pri katerih se najmanj omeji lastnike oziroma upravljavce ter
izvajanje gospodarske in druge dejavnosti, pri čemer:
-       
soglasja lastnikov zemljišč ali objektov oziroma drugih upravljavcev
zemljišč ali objektov niso potrebna;
-       
se je vsakdo dolžan vzdržati vseh ravnanj, ki bi ovirala ali onemogočala
dostop do skladišča, postavitev skladišča, njegovo uporabo ali vzdrževanje;
-       
se ne uporabljajo predpisi, ki urejajo graditev objektov, prostorski
akti ter predpisi, ki urejajo varstvo okolja, ohranjanje narave, sladkovodno
ribištvo, divjad in lovstvo, ter predpisi, ki urejajo kmetijstvo, gozdove in
vode.
(3) Ukrep iz prve alineje prvega odstavka
tega člena odredi minister, pristojen za gozdarstvo, v soglasju z ministrom,
pristojnim za gospodarstvo.
(4) O ukrepu iz druge alineje prvega
odstavka tega člena v upravnem postopku odloči ministrstvo, pristojno za
kmetijstvo in prehrano, z odločbo, s katero se določijo tudi lokacija objekta,
postopek za postavitev ali uporabo objekta, vzdrževanje objekta, višina
nadomestila lastnikom zemljišč in objektov ter trajanje tega ukrepa. Zoper
odločbo je dovoljen upravni spor, vložena tožba v upravnem sporu ne zadrži
izvršitve izpodbijane odločbe.
(5) Podrobnejše kriterije za višino
nadomestila iz prejšnjega odstavka glede na velikost objekta ali zemljišča,
zmogljivost in opremljenost objekta, knjižno vrednost objekta ter postopek
določanja nadomestila predpiše vlada.
4. člen
(ukrepi na področju veterinarstva)
(1) Zaradi preprečitve širjenja virusne
okužbe lahko minister, pristojen za veterinarstvo, v skladu z zakonom, ki ureja
veterinarstvo, določi spremembe ukrepov glede najmanjšega obsega zdravstvenega
varstva živali ter označevanja in registracije živali.
(2) Zaradi preprečitve širjenja virusne
okužbe ali upada kadrovskih zmogljivosti v času razglasitve epidemije lahko
Uprava za varno hrano, veterinarstvo in varstvo rastlin v klavnicah, kjer se
letno zakolje do 1.000 glav velike živine, določi razpored izvajanja ante in
post mortem pregledov v skladu s kadrovskimi zmogljivostmi.
(3) Zaradi posledic epidemije veletrgovci z
zdravili, za namen izvajanja najmanjšega obsega zdravstvenega varstva živali in
izvajanja ukrepov ob pojavu posebej nevarnih bolezni iz Kodeksa o zdravju
živali Mednarodne organizacije za zdravje živali, zagotovijo veterinarskim
organizacijam, ki izvajajo dejavnost javne veterinarske službe, prednostno
dobavo zdravil, cepiv, diagnostičnih sredstev, zaščitne opreme in
dezinfekcijskih sredstev.
(4) Zaradi preprečitve širjenja virusne
okužbe se začasno prepove vstop na kmetijska gospodarstva in v zbirne centre za
živali z namenom nakupa živali osebam, ki prihajajo iz države, ki je uvedla
omejitve gibanja oseb ali karanteno v zvezi z virusom.
5. člen
(ukrepi na področju fitofarmacevtskih
sredstev)
(1) Zaradi preprečitve širjenja virusne
okužbe se podaljša veljavnost izkaznic o opravljenem usposabljanju za ravnanje
s fitofarmacevtskimi sredstvi, katerih veljavnost se izteče v času epidemije,
do 30. dne po izvedbi prvega nadaljnjega usposabljanja, izvedenega po
prenehanju ukrepov v skladu z 8. členom tega zakona.
(2) Zaradi preprečitve širjenja virusne
okužbe se dovoli uporabo naprav za nanašanje fitofarmacevtskih sredstev,
katerim poteče rok za izvedbo rednega pregleda v času epidemije, do 30. dne po
izvedbi prvega rednega pregleda naprav po prenehanju ukrepov v skladu z 8.
členom tega zakona.
(3) Datumi usposabljanj za ravnanje s
fitofarmacevtskimi sredstvi in datumi rednih pregledov naprav za nanašanje
fitofarmacevtskih sredstev se objavijo na spletni strani Uprave za varno hrano,
veterinarstvo in varstvo rastlin.
6. člen
(ukrepi na področju semenskega materiala
kmetijskih rastlin)
V primeru pomanjkanja uradno potrjenega
semena na območju Republike Slovenije zaradi posledic epidemije, lahko
minister, pristojen za kmetijstvo, odredi, da se dovoli trženje semenskega
materiala, ki ne izpolnjuje vseh zahtev, določenih s predpisi o trženju
semenskega materiala, zlasti glede kalivosti semena ali kategorije semenskega
materiala, ter določi pogoje, pod katerimi se lahko ta semenski material trži.
7. člen
(podaljšanje mandata organom KGZS)
Mandat organom Kmetijsko gozdarske zbornice
Slovenije se ne glede na zakon, ki ureja kmetijsko gozdarsko zbornico, zaradi
epidemije, podaljša do 1. novembra 2020.
8. člen
(časovna omejitev)
Ukrepi iz tega zakona ter aktov, sprejetih
na njegovi podlagi, veljajo do prenehanja razlogov zanje, kar ugotovi vlada s
sklepom, ki ga objavi v Uradnem listu Republike Slovenije, vendar najdlje do 1.
septembra 2020.
9. člen
(financiranje)
Za financiranje nadomestila za začasno
upravljanje kmetijskega gospodarstva iz četrte alineje prvega odstavka 2. člena
tega zakona ter nadomestila za začasno postavitev, uporabo oziroma vzdrževanja
skladišča iz pete alineje prvega odstavka 2. člena in druge alineje prvega
odstavka 3. člena tega zakona se sredstva zagotovijo v proračunu Republike
Slovenije.
10. člen
(nadzor)
(1) Nadzor nad izvajanjem ukrepov iz prve
in druge alineje prvega odstavka 2. člena tega zakona izvajajo cariniki in
tržni inšpektorji.
(2) Nadzor nad izvajanjem ukrepa iz tretje
alineje prvega odstavka 2. člena tega zakona izvajajo kmetijski in tržni
inšpektorji.
(3) Nadzor nad izvajanjem ukrepa iz četrte
in pete alineje prvega odstavka 2. člena tega zakona izvajajo kmetijski
inšpektorji.
(4) Nadzor nad izvajanjem ukrepov iz prve
in druge alineje prvega odstavka 3. člena tega zakona izvajajo cariniki in
gozdarski inšpektorji. 
(5) Nadzor nad izvajanjem ukrepa iz
četrtega odstavka 4. člena tega zakona izvajajo uradni veterinarji.
11. člen
(kazenske določbe)
(1) Z globo od 10.000 do 200.000 eurov se
za prekršek kaznuje pravna oseba, če: 
-       
daje na trg posamezne skupine, posamezni kmetijski pridelek, živilo ali
živali, namenjenih za hrano ljudi, na ozemlje druge države članice Evropske
unije ali izvaža v tretje države v nasprotju z ukrepom iz prve alineje prvega
odstavka 2. člena tega zakona;
-       
daje na trg posamezne skupine, posamezni kmetijski pridelek, živilo ali
živali, namenjenih za hrano ljudi, na ozemlje Republike Slovenije z območja
druge države članice Evropske unije ali uvaža iz tretje države v nasprotju z
ukrepom iz druge alineje prvega odstavka 2. člena tega zakona;
-       
krši omejitev višine cene posameznega kmetijskega pridelka, živila ali
živali, namenjenih za hrano ljudi, ali omejitev višine cene semen, semenskega
in saditvenega materiala, določeno z ukrepom iz tretje alineje prvega odstavka
2. člena tega zakona;
-       
ne izvaja nalog začasnega upravljavca kmetijskega gospodarstva v skladu
z ukrepom iz četrte alineje prvega odstavka 2. člena tega zakona;
-       
daje na trg gozdno lesne sortimente, sekance in lesne pelete z območja
druge države članice Evropske unije ali uvaža iz tretje države v nasprotju z
ukrepom iz prve alineje prvega odstavka 3. člena tega zakona;
-       
ovira ali onemogoča dostop do skladišča, postavitev skladišča, njegovo
uporabo ali vzdrževanje v nasprotju z drugo alinejo petega odstavka 2. člena
tega zakona ali drugo alinejo drugega odstavka 3. člena tega zakona;
-       
vstopi na kmetijsko gospodarstvo ali v zbirni center za živali v
nasprotju z ukrepom iz četrtega odstavka 4. člena tega zakona.
(2) Z globo 5.000 do 15.000 eurov se za
prekršek kaznuje samostojni podjetnik posameznik ali posameznik, ki samostojno
opravlja dejavnost, če stori dejanje iz prejšnjega odstavka.
(3) Z globo od 600 do 1.800 eurov se za
prekršek kaznuje odgovorna oseba pravne osebe ali odgovorna oseba samostojnega
podjetnika posameznika oziroma posameznika, ki samostojno opravlja dejavnost,
če stori dejanje iz prvega odstavka tega člena.
(4) Z globo od 1.500 do 5.000 eurov se za prekršek
kaznuje posameznik, če stori dejanje iz prvega odstavka tega člena.
12. člen
(višina globe v hitrem prekrškovnem
postopku)
Za prekrške iz tega zakona se sme v hitrem
postopku izreči globa tudi v znesku, ki je višji od najnižje predpisane globe,
določene s tem zakonom.
PREHODNA IN KONČNA DOLOČBA
13. člen
(izdaja podzakonskih predpisov)
Vlada izda podzakonske predpise iz osmega
in devetega odstavka 2. člena ter petega odstavka 3. člena tega zakona v enem
mesecu od uveljavitve tega zakona.
14. člen
(začetek veljavnosti)
Ta zakon začne veljati naslednji dan po
objavi v Uradnem listu Republike Slovenije.
Št. 322-01/20-1/19 
Ljubljana, dne 20. marca 2020
EPA 1073-VIII
Državni zbor
Republike Slovenije
Igor Zorčič
predsednik