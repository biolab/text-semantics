I. SPLOŠNE DOLOČBE
1. člen
(vsebina zakona)
(1) S tem zakonom se določajo nujni ukrepi za preprečevanje
in zgodnje odkrivanje afriške prašičje kuge (v nadaljnjem besedilu: APK) pri
divjih prašičih (Sus scrofa L.), za zmanjšanje tveganja za vnos in širjenje APK
v Republiki Sloveniji, nujni ukrepi za območja visokega tveganja ter nujni
ukrepi za obvladovanje in izkoreninjenje APK pri divjih prašičih v Republiki
Sloveniji.
(2) Ukrepi iz tega zakona se ne uporabljajo za divje prašiče
v oborah za rejo divjadi in za domače prašiče, razen če ta zakon določa
drugače.
2. člen
(pomen izrazov)
Izrazi, uporabljeni v tem zakonu, pomenijo:
1.     
biovarnostni ukrepi so upravljavski in fizični ukrepi za preprečevanje
oziroma zmanjšanje tveganja za vnos, razvoj in širjenje bolezni v populacijo
živali ter iz nje in znotraj nje ali v rejo, na območje, na prevozna sredstva
ali v katere koli druge objekte, prostore ali na lokacije ter z njih in znotraj
njih;
2.     
državno središče za nadzor bolezni (v nadaljnjem besedilu: DSNB) ima
enak pomen, kot ga določajo predpisi, ki urejajo bolezni živali;
3.     
lov ima enak pomen, kot ga določa zakon, ki ureja divjad in lovstvo;
4.     
lovec je oseba, ki ima opravljen lovski izpit in veljavno lovsko
izkaznico;
5.     
lovišče, lovišče s posebnim namenom (v nadaljnjem besedilu: LPN), lovna
obora, obora za rejo divjadi, obora s posebnim namenom in lovka imajo enak
pomen, kot ga določa zakon, ki ureja divjad in lovstvo;
6.     
odprema je vsak komercialni ali nekomercialni premik živali z izvornega
gospodarstva oziroma drugega mesta izvora na drugo lokacijo (namembni kraj), ne
glede na namen;
7.     
ogroženost pomeni verjetnost pojava APK ter verjeten obseg bioloških in
gospodarskih posledic s škodljivim vplivom na zdravje živali;
8.     
poginuli divji prašič je vsak mrtev divji prašič ne glede na vzrok
pogina, razen odstrela;
9.     
upravljavci lovišč so lovske družine, ki so jim podeljene koncesije za
trajnostno gospodarjenje z divjadjo, in upravljavci LPN;
10.  
zbirno mesto je ograjen in zavarovan prostor za zbiranje poginulih in
odstreljenih divjih prašičev na območju z omejitvami;
11.  
živalski stranski proizvodi (v nadaljnjem besedilu: ŽSP) so cela telesa
ali deli živali, proizvodi živalskega izvora ali drugi proizvodi, pridobljeni
iz živali, ki niso namenjeni za prehrano ljudi, vključno z jajčnimi celicami,
zarodki in živalskim semenom.
3. člen
(skupina strokovnjakov)
(1) Generalni direktor ali generalna direktorica (v
nadaljnjem besedilu: generalni direktor) Uprave Republike Slovenije za varno
hrano, veterinarstvo in varstvo rastlin (v nadaljnjem besedilu: uprava) imenuje
skupino strokovnjakov, ki vključuje veterinarje, lovce, biologe, epizootiologe
in po potrebi tudi druge strokovnjake (v nadaljnjem besedilu: skupina
strokovnjakov).
(2) Skupina strokovnjakov proučuje epizootiološko stanje in
nudi strokovno podporo DSNB glede:
1.      določitve
območij z omejitvami, pri čemer upošteva:
- 
rezultate opravljenih epizootioloških poizvedb,
- 
geografsko razširjenost bolezni,
- 
populacijo divjih prašičev na določenem območju,
- 
obstoj naravnih ali umetnih ovir za premike divjih prašičev in
- 
druge dejavnike, ki lahko vplivajo na širjenje bolezni;
2.     
določitve ustreznih ukrepov za območja z omejitvami.
(3) Skupina strokovnjakov preverja učinkovitost ukrepov,
sprejetih za izkoreninjenje bolezni na območjih z omejitvami.
(4) Glede povračila dnevnic in potnih stroškov strokovnjakom
iz prvega odstavka tega člena se uporabljajo predpisi vlade, ki urejajo
povračila stroškov.
4. člen
(načrt ravnanja)
(1) Vsak upravljavec lovišča pripravi načrt ravnanja, ki je
obvezen za vse lovce. Načrt vsebuje:
1.      odgovorno
osebo za pripravo in posodabljanje načrta ravnanja ter njene kontaktne podatke
(osebno ime, elektronski naslov, mobilna številka);
2.     
odgovorne osebe za izvajanje biovarnostnih ukrepov pri lovu in njihove
kontaktne podatke (osebno ime, elektronski naslov, mobilna številka);
3.     
postopke ob izvajanju individualnega lova;
4.     
postopke ob izvajanju skupinskega lova;
5.     
postopke ob izvajanju lova s psi;
6.     
ravnanje z odstreljenimi divjimi prašiči;
7.     
postopke ob najdbi poginulega divjega prašiča;
8.     
postopke in evidence glede krmljenja divjih prašičev;
9.     
način odstranjevanja ŽSP v lovski zbiralnici;
10.  
datum priprave in posodobitve načrta ravnanja;
11.  
žig in podpis odgovorne osebe upravljavca lovišča.
(2) Postopki in ravnanja iz prejšnjega odstavka, ki se morajo
upoštevati pri lovu na divje prašiče in pri izvajanju lova na drugo divjad v
loviščih, kjer gospodarijo tudi z divjimi prašiči, vključujejo tudi
biovarnostne ukrepe. Načrt vključuje biovarnostne ukrepe v zvezi z lovom iz 14.
člena tega zakona.
(3) Upravljavec lovišča načrt ravnanja objavi na sedežu
upravljavca lovišča, na svoji spletni strani oziroma na krajevno običajen
način. Z njegovo vsebino upravljavec lovišča seznani vse člane in morebitne lovske
goste ter biti mora dostopen vsakemu članu upravljavca lovišča.
(4) Načrt ravnanja se začne izvajati z dnem uveljavitve
sklepa iz 9. člena tega zakona.
(5) Upravljavec lovišča da na zahtevo načrt ravnanja na
vpogled uradnemu veterinarju in lovskemu inšpektorju.
(6) Ministrstvo, pristojno za divjad in lovstvo (v nadaljnjem
besedilu: ministrstvo), v sodelovanju z upravo pripravi predlog načrta ravnanja
in ga objavi na osrednjem spletnem mestu državne uprave.
(7) Upravljavec lovišča načrt ravnanja redno posodablja.
(8) Za nakup opreme za izvajanje načrta ravnanja v posameznem
lovišču, kot je oprema za čiščenje in razkuževanje obutve in opreme, čiščenje
in razkuževanje vozil, nabava razkuževalnih barier ter nabava banjic oziroma
vrečk za vleko oziroma prevoz odstreljene živali od mesta odstrela do vozila
oziroma lovske zbiralnice, je upravljavec lovišča upravičen do enkratnega
nadomestila v višini 200 eurov. Upravljavec vloži zahtevek za izplačilo pri
ministrstvu po objavi načrta ravnanja v skladu s tretjim odstavkom tega člena.
Vzorec obrazca za zahtevek je dostopen na osrednjem spletnem mestu državne
uprave.
(9) Ministrstvo na podlagi dokončne odločbe upravljavcu
lovišča izplača sredstva iz tega člena iz proračuna Republike Slovenije.
5. člen
(ozaveščanje in ureditev mest za odstranjevanje odpadkov na
počivališčih ob prometnicah)
(1) Za ozaveščanje prebivalstva o APK uprava zagotavlja
informacijsko gradivo (letaki, plakati, brošure, objave na osrednjem spletnem
mestu državne uprave oziroma drugih spletnih straneh ipd.) in izobraževanja.
(2) Na počivališčih ob avtocestah oziroma državnih cestah,
kjer se pričakuje večji promet, uprava postavi in vzdržuje opozorilne table
glede nevarnosti, ki jo pomeni nepravilno odstranjevanje odpadkov oziroma
ostankov hrane. Počivališča, kjer se postavijo table, določi uprava v
sodelovanju z upravljavcem počivališča.
(3) Upravljavec počivališča iz prejšnjega odstavka zagotovi
zabojnike za zbiranje odpadkov s pokrovom (zaprte zabojnike) in redno
praznjenje glede na letni čas in obremenitev počivališča.
(4) Sredstva za informacijsko gradivo, izobraževanja,
pripravo in postavitev tabel se zagotovijo iz proračuna Republike Slovenije.
6. člen
(objava v medijih)
Mediji na zahtevo uprave najpozneje naslednji delovni dan
brezplačno objavijo nujno sporočilo o resni ogroženosti zdravja živali zaradi
tveganja za vnos oziroma pojav APK v državi in druga sporočila, ki so potrebna
za obveščanje javnosti v zvezi z ukrepi glede APK.
7. člen
(postavitev ograj)
Ograje, ki se za rejo prašičev na prostem ali v izpustih
postavijo za preprečevanje stika med divjimi in domačimi prašiči, se štejejo za
pomožno kmetijsko-gozdarsko opremo v skladu z zakonom, ki ureja kmetijska
zemljišča, in zanje gradbeno dovoljenje ni potrebno. Njihova postavitev je dopustna
ne glede na določbe občinskih prostorskih aktov.
8. člen
(usposabljanja)
(1) Uprava v sodelovanju z ministrstvom, Zavodom za gozdove
Slovenije (v nadaljnjem besedilu: ZGS) in Lovsko zvezo Slovenije (v nadaljnjem
besedilu: LZS) pripravlja ter zagotavlja izvedbo programov usposabljanj za
izvajalce določenih nujnih ukrepov po potrditvi APK.
(2) Usposabljanje iz prejšnjega odstavka je obvezno za:
1.      posameznike
za aktivno iskanje poginulih divjih prašičev na območjih z omejitvami in
2.     
izvajalce izrednega odstrela na območjih z omejitvami.
(3) Programi usposabljanja iz tega člena vsebujejo naslednje
vsebine: zakonodaja s področja APK, ukrepi za preprečevanje širjenja APK,
ukrepi na območju visokega tveganja, ukrepi po potrditvi APK in naloge skupin
za iskanje poginulih divjih prašičev.
(4) Poleg vsebin iz prejšnjega odstavka program usposabljanja
za izvajalce iz 2. točke drugega odstavka tega člena vsebuje tudi naslednje
vsebine: izvajanje zmanjšanja populacije oziroma popolne odstranitve divjih
prašičev s posebno opremo in uporabo lovk, upoštevanje dobrobiti živali pri
izvajanju usmrtitev v lovkah, praktično rokovanje s posebno opremo.
(5) Za udeležbo na usposabljanjih iz tega člena uprava objavi
javni poziv na osrednjem spletnem mestu državne uprave. Javni poziv objavi tudi
LZS na svojih spletnih straneh. Usposabljanja za izvajalce izrednega odstrela
na območjih z omejitvami se lahko udeležijo osebe, ki že posedujejo orožje in
imajo orožni list za lov v skladu z zakonom, ki ureja orožje.
(6) Po opravljenem usposabljanju uprava udeležencu izda
potrdilo z navedbo, da se je udeležil usposabljanja za aktivno iskanje
poginulih divjih prašičev ali usposabljanja za izvajanje izrednega odstrela
divjih prašičev. Udeleženec se vpiše v evidenco usposobljenih oseb iz 61. člena
tega zakona.
(7) Ne glede na drugi odstavek tega člena je usposabljanje
obvezno tudi za lovce, ki izvajajo intenzivirani lov na divje prašiče na
določenem območju z omejitvami. Usposabljanje za lovce se izvede po programu iz
četrtega odstavka tega člena in ga uprava zagotovi po določitvi območij z
omejitvami. Po opravljenem usposabljanju se lovec vpiše v evidenco
usposobljenih oseb iz 61. člena tega zakona.
(8) Sredstva za izvajanje usposabljanj, vključno s sredstvi
za predavatelje in prostore za izvedbo usposabljanj, se zagotovijo iz proračuna
Republike Slovenije.
II. NUJNI UKREPI ZA PREPREČEVANJE IN ZGODNJE ODKRIVANJE APK
PRI DIVJIH PRAŠIČIH
9. člen
(izvajanje ukrepov)
(1) Ukrepi iz tega poglavja se začnejo izvajati z dnem
uveljavitve sklepa generalnega direktorja uprave, s katerim določi visoko
stopnjo ogroženosti na podlagi epizootioloških razmer glede APK v sosednjih
državah.
(2) Sklep iz prejšnjega odstavka se objavi v Uradnem listu
Republike Slovenije.
10. člen
(ukrepi)
(1) Nujni ukrepi, ki se izvajajo za preprečevanje in zgodnje
odkrivanje APK pri divjih prašičih, so:
1.      prepoved
prejemanja in odpreme živih divjih prašičev na druge lokacije;
2.     
intenzivni odstrel divjih prašičev;
3.     
prepoved in omejitev krmljenja na krmiščih;
4.     
biovarnostni ukrepi v zvezi z lovom;
5.     
ustrezno ravnanje z najdenimi poginulimi divjimi prašiči.
(2) Ukrepi iz prejšnjega odstavka se izvajajo na celotnem
območju Republike Slovenije do pojava APK pri divjih prašičih, po pojavu APK
pri divjih prašičih pa se še naprej izvajajo na območjih, ki niso določena kot
območja z omejitvami.
(3) Ne glede na prejšnji odstavek se ukrepa iz 4. točke in 5.
točke prvega odstavka tega člena v delu, ki se nanaša na obveznost prijave
vsakega poginulega divjega prašiča, še naprej izvajata na območju celotne Republike
Slovenije.
1. Prepoved prejemanja in odpreme živih divjih prašičev na
druge lokacije
11. člen
(prepoved prejemanja in odpreme)
(1) Odprema živih divjih prašičev iz lovišč, obor za rejo
divjadi, obor s posebnim namenom in lovnih obor na druge lokacije v Republiki
Sloveniji je prepovedana.
(2) Prepovedana je odprema živih divjih prašičev v druge
države članice Evropske unije in v tretje države.
(3) Prepovedano je prejemanje živih divjih prašičev iz drugih
držav članic Evropske unije in iz tretjih držav.
(4) Ne glede na določbe prvega odstavka tega člena je za
namene reprodukcije dovoljena odprema divjih merjascev in svinj za pleme iz
obor na druge lokacije v Republiki Sloveniji pod naslednjimi pogoji:
1.      obora
je registrirana in ima identifikacijsko številko gospodarstva (G-MID); živali v
obori so označene in imetnik vodi register živali na gospodarstvu;
2.     
divji merjasec ali svinja za pleme, ki je namenjena za odpremo, je v
obori izvora vsaj 30 dni pred odpremo oziroma od rojstva in na dan odpreme ne
kaže kliničnih znakov bolezni;
3.     
odpremo dovoli uradni veterinar.
2. Intenzivni odstrel divjih prašičev
12. člen
(intenzivni odstrel divjih prašičev)
(1) Za zagotavljanje zmanjšanja populacije divjih prašičev
upravljavci lovišč izvajajo intenzivni odstrel ob upoštevanju biovarnostnih
ukrepov v skladu z načrtom ravnanja iz 4. člena tega zakona.
(2) Za vsakega odstreljenega divjega prašiča, razen divjega
prašiča v lovni obori, ki presega letno osnovo iz tretjega odstavka tega člena,
se upravljavcu lovišča izplača finančna spodbuda v pavšalnem znesku, in sicer
za vsako odstreljeno žival obeh spolov v prvem življenjskem letu in za vsako
žival ženskega spola 100 eurov na žival, za druge kategorije odstreljenih
divjih prašičev moškega spola pa 50 eurov na žival.
(3) ZGS določi letno osnovo za odvzem divjih prašičev v
loviščih in LPN (brez lovnih obor), ki je povprečje izvedenega letnega odvzema
v posameznem lovišču v letih od 2013 do 2019. Ministrstvo letno osnovo za
posamezno lovišče objavi na osrednjem spletnem mestu državne uprave.
(4) Na podlagi podatkov iz evidence odstrela in izgub divjadi
po predpisih, ki urejajo divjad in lovstvo (v nadaljnjem besedilu: evidenca
odstrela in izgub divjadi) ministrstvo upravljavcu lovišča do 1. maja tekočega
leta, za realizacijo odvzema divjih prašičev v skladu z drugim odstavkom tega
člena v preteklem letu, po uradni dolžnosti izda odločbo o finančni spodbudi.
Sredstva se izplačajo na podlagi dokončne odločbe.
(5) Ne glede na določbe zakona, ki ureja divjad in lovstvo,
in zakona, ki ureja orožje, je pri izvajanju intenzivnega odstrela divjih
prašičev dovoljena uporaba strelnih namerilnikov z napravo za elektronsko
ojačevanje svetlobe oziroma z infrardečo napravo ali namerilnikov s termičnim
(IR) senzorjem, če so izdelani ali predelani tako, da se pritrdijo na orožje
ali so njegov sestavni del, in umetnih virov svetlobe.
(6) Sredstva za izvajanje četrtega odstavka tega člena se
zagotovijo iz proračuna Republike Slovenije.
3. Prepoved in omejitev krmljenja na krmiščih
13. člen
(prepoved in omejitev krmljenja na krmiščih)
(1) Na krmiščih za prostoživeče živali, do katerih lahko
dostopajo divji prašiči, je:
1.      prepovedano
krmljenje z ŽSP;
2.     
dovoljeno zimsko krmljenje s silažo, senom in okopavinami;
3.     
za namene privabljanja dovoljeno le krmljenje s krmo neživalskega
izvora.
(2) Ne glede na določbe prejšnjega odstavka se za krmišča v
lovnih oborah ne uporabljajo omejitve iz 2. in 3. točke prejšnjega odstavka.
4. Biovarnostni ukrepi v zvezi z lovom
14. člen
(biovarnostni ukrepi v zvezi z lovom)
Lovci morajo pri lovu na divje prašiče in izvajanju lova na
drugo divjad v loviščih, kjer gospodarijo tudi z divjimi prašiči, upoštevati
naslednje biovarnostne ukrepe:
1.      čiščenje
in razkuževanje obutve, opreme in vozil pred lovom in po njem ter kopanje psov;
2.     
v primeru skupinskih lovov odobritev vozil, ki se uporabljajo v lovišču,
zlasti za prevoz odstreljenih divjih prašičev, s strani odgovorne osebe za
izvajanje biovarnostnih ukrepov pri lovu ter za postopke z vozili pred lovom in
po njem, oziroma preden zapustijo lovišče;
3.     
vodenje podatkov o udeležencih lova, razen individualnega lova; podatki
zajemajo osebno ime, naslov in kontaktne podatke vsakega udeleženca; podatke
zbira in hrani upravljavec lovišča;
4.     
postopek kategorizacije ŽSP (iztrebljeni organi, kože in drugi ŽSP),
postavitev zabojnikov za ŽSP in neškodljivo odstranjevanje ŽSP;
5.     
prijava najdenih poginulih divjih prašičev v skladu s 15. členom tega
zakona.
15. člen
(prijava vsakega najdenega poginulega divjega prašiča)
(1) Kdor v naravi najde poginulega divjega prašiča ali
njegove ostanke, o tem takoj obvesti regijski center za obveščanje na
telefonsko številko 112.
(2) Obvestilo o najdbi poginulega divjega prašiča vsebuje
najmanj naslednje podatke:
1.      osebno
ime najditelja in kontaktne podatke (telefonska številka oziroma e-naslov,
naslov);
2.     
lokacijo (opis mesta, najbližji kraj, če je mogoče, koordinate x, y);
3.     
če je mogoče, spol in starost najdenega poginulega divjega prašiča;
4.     
čas najdbe;
5.     
morebitne vidne spremembe na poginulem divjem prašiču;
6.     
možnost dostopa do najdenega poginulega divjega prašiča (opis lokacije,
dostopnih poti ipd.).
(3) Po prijavi najdbe:
1.      najditelj
vidno označi mesto najdbe poginulega divjega prašiča;
2.     
najditelj in vsak, ki je bil v stiku s poginulim divjim prašičem, čim
bolj omeji svoje gibanje, pri čemer vsaj 72 ur oziroma do negativnega izvida
preiskave na APK ne sme vstopati v objekte, kjer se redijo domači prašiči, in v
obore z divjimi prašiči;
3.     
najditelj in vsak, ki je bil v stiku s poginulim divjim prašičem, čim
prej očisti in razkuži obleko, obutev in opremo, ki je prišla v stik s
poginulim divjim prašičem.
(4) Po prejemu obvestila regijskega centra za obveščanje
uprava zapiše klic in podatke iz drugega odstavka tega člena vnese v evidenco
najdenih poginulih divjih prašičev iz 60. člena tega zakona ter o tem obvesti
Veterinarsko-higiensko službo Nacionalnega veterinarskega inštituta (v
nadaljnjem besedilu: VHS).
(5) Najditelj je za najdbo in prvo prijavo istega poginulega
divjega prašiča upravičen do finančne spodbude v višini 30 eurov.
(6) Če najditelj poleg obveznosti iz prvega in drugega
odstavka tega člena zagotovi tudi pomoč pri spravilu divjega prašiča do vozila
in nakladanju na vozilo VHS, je upravičen do dodatne finančne spodbude v višini
100 eurov za vsakega divjega prašiča.
(7) Ne glede na določbe petega in šestega odstavka tega člena
najditelju finančna spodbuda iz tega člena ne pripada, če gre za najdbo
povoženega divjega prašiča.
(8) Najditelj vloži zahtevek za izplačilo finančne spodbude
iz petega oziroma šestega odstavka tega člena pri upravi v 30 dneh od prijave
najdbe poginulega divjega prašiča. Vzorec obrazca zahtevka je dostopen na
osrednjem spletnem mestu državne uprave. V primeru uveljavljanja finančne
spodbude iz šestega odstavka tega člena najditelj zahtevku priloži kopijo listine
o odvozu ŽSP s podatki iz 1., 2., 3. in 4. točke drugega odstavka tega člena,
ki jo ob prevzemu trupla poginulega divjega prašiča najditelju izda VHS v
skladu s poglavjem III priloge VIII Uredbe Komisije (EU) št. 142/2011 z dne 25.
februarja 2011 o izvajanju Uredbe (ES) št. 1069/2009 Evropskega parlamenta in
Sveta o določitvi zdravstvenih pravil za živalske stranske proizvode in
pridobljene proizvode, ki niso namenjeni prehrani ljudi, ter o izvajanju
Direktive Sveta 97/78/ES glede nekaterih vzorcev in predmetov, ki so izvzeti iz
veterinarskih pregledov na meji v skladu z navedeno direktivo (UL L št. 54 z
dne 26. 2. 2011, str. 1), zadnjič spremenjene z Uredbo Komisije (EU) 2020/797 z
dne 17. junija 2020 o spremembi Uredbe (EU) št. 142/2011 glede zahtev za živalske
stranske proizvode in pridobljene proizvode, ki izvirajo iz Unije in se vanjo
vrnejo, ker je tretja država zavrnila njihov vstop (UL L št. 194 z dne 18. 6.
2020, str. 1).
(9) Uprava na podlagi dokončne odločbe najditelju izplača
finančno spodbudo iz tega člena iz proračuna Republike Slovenije.
16. člen
(odvoz, vzorčenje in preiskave najdenih poginulih divjih
prašičev)
(1) Na podlagi prijave najdbe iz prejšnjega člena VHS opravi
odvoz najdenih poginulih divjih prašičev z mesta najdbe do obrata kategorije 1,
ki opravlja vmesne dejavnosti, odobrenega v skladu s predpisi, ki urejajo ŽSP.
Vzorčenje in preiskave opravi Nacionalni veterinarski inštitut Veterinarske
fakultete Univerze v Ljubljani (v nadaljnjem besedilu: NVI), vzorce in
rezultate preiskav vnese v Informacijski sistem za spremljanje, nadzor in
poročanje o določenih boleznih živali (v nadaljnjem besedilu: EPI) ter o
rezultatih obvesti upravo.
(2) Če odvoz najdenega poginulega divjega prašiča do zbirnega
mesta ni mogoč, VHS obvesti upravo in zagotovi odvzem vzorcev.
(3) Za izvajanje nalog iz prvega odstavka tega člena NVI
nabavi naslednjo opremo in sredstva (v nadaljnjem besedilu: oprema) za
delovanje VHS:
1.      vozila
pick-up z neprepustno nadgradnjo in vitlom;
2.     
štirikolesnike, prikolice za prevoz štirikolesnikov s prikolico
(zaprta);
3.     
prikolice za štirikolesnike (za prevoz kadavrov v gozdu), vitle za
štirikolesnike;
4.     
mobilne razkuževalne postaje;
5.     
opremo za razkuževanje;
6.     
čistila in razkužila za razkuževanje opreme;
7.     
zaščitno obleko in obutev ter razkužila za osebno razkuževanje;
8.     
vreče oziroma banjice za prenos oziroma prevoz poginulih divjih
prašičev;
9.     
tablične računalnike oziroma pametne telefone;
10.  
drugo potrebno opremo in material.
(4) Sredstva za izvedbo tega člena se zagotovijo iz proračuna
Republike Slovenije.
17. člen
(prepoved odstranjevanja spodnjih čeljusti oziroma ločevanja
drugih delov trupel najdenih poginulih divjih prašičev)
(1) Ne glede na določbe zakona, ki ureja divjad in lovstvo,
je prepovedano odstranjevati spodnjo čeljust ali kateri koli drugi del
najdenega poginulega divjega prašiča, ne glede na ocenjeni vzrok pogina.
(2) Za namene evidentiranja izgub upravljavec lovišča kot
dokaz za izgubo komisiji lovsko upravljavskega območja predloži podatke o
odvozu najdenih poginulih divjih prašičev za svoje lovišče, ki jih pridobi od
VHS.
III. NUJNI UKREPI ZA OBMOČJE VISOKEGA TVEGANJA
18. člen
(območje in ukrepi)
(1) Generalni direktor uprave na predlog DSNB za zmanjševanje
tveganja za vnos bolezni z območja sosednje države s sklepom določi območje
visokega tveganja, ki je območje ob državni meji, ter ne glede na predpise, ki
urejajo divjad in lovstvo, enega ali več ukrepov iz 21. člena tega zakona,
razen ukrepov iz 10. točke. Sestavni del sklepa je tudi grafični prikaz območja
visokega tveganja. Podrobnejši prikaz območja visokega tveganja je dostopen na
osrednjem spletnem mestu državne uprave.
(2) Ne glede na prejšnji odstavek ukrep iz 9. točke 21. člena
tega zakona predpiše Vlada Republike Slovenije (v nadaljnjem besedilu: vlada).
(3) Sklep iz prvega odstavka tega člena se objavi v Uradnem
listu Republike Slovenije.
(4) Glede na razvoj epizootioloških razmer se območje
visokega tveganja in ukrepi, ki se na tem območju izvajajo, lahko prilagodijo
oziroma spremenijo.
IV. NUJNI UKREPI ZA OBVLADOVANJE IN IZKORENINJENJE APK PRI
DIVJIH PRAŠIČIH
19. člen
(potrditev bolezni, območja in ukrepi)
(1) Ukrepi iz tega poglavja se začnejo izvajati z dnem
uveljavitve sklepa generalnega direktorja uprave, s katerim uradno potrdi prvi
primer APK pri divjih prašičih.
(2) Generalni direktor uprave na predlog DSNB s sklepom iz
prejšnjega odstavka določi tudi območja z omejitvami, in ne glede na predpise,
ki urejajo divjad in lovstvo, enega ali več ukrepov iz 21. člena tega zakona,
ki se na posameznem območju izvajajo. Sestavni del sklepa je tudi grafični
prikaz območij z omejitvami. Podrobnejši prikaz območij z omejitvami je
dostopen na osrednjem spletnem mestu državne uprave.
(3) Ne glede na prejšnji odstavek ukrepe iz 9. in 10. točke
21. člena tega zakona predpiše vlada.
(4) Sklep iz tega člena se objavi v Uradnem listu Republike
Slovenije.
(5) Glede na razvoj epizootioloških razmer se območja z
omejitvami in ukrepi, ki se na posameznem območju z omejitvami izvajajo, lahko
prilagodijo oziroma spremenijo.
20. člen
(območja z omejitvami)
Območja z omejitvami so:
1.      območje
visokega tveganja iz 18. člena tega zakona;
2.     
okuženo območje, ki je območje okoli lokacije pojava APK in vključno z
njo, na katerem se za preprečevanje širjenja bolezni s tega območja izvaja eden
ali več ukrepov iz 21. člena tega zakona; območje se lahko glede na stopnjo
okuženosti in razširjenost razdeli na podobmočja, kot so osrednje okuženo,
širše okuženo in okuženo območje s poostrenim nadzorom;
3.     
nadzorovano območje, ki je območje, vzpostavljeno okoli okuženega območja,
na katerem se za zmanjševanje tveganja za prenos bolezni z okuženega območja na
območja, za katera ne veljajo omejitve, izvaja eden ali več ukrepov iz 21.
člena tega zakona, razen ukrepov iz 10. točke.
21. člen
(ukrepi)
Na območju z omejitvami se izvaja eden ali več naslednjih
ukrepov:
1.      prepoved
lova, intenziviranje lova oziroma omejitve pri lovu;
2.     
prepoved in omejitev krmljenja na krmiščih;
3.     
aktivno iskanje poginulih divjih prašičev;
4.     
izredni odstrel in uporaba lovk;
5.     
prepoved iztrebljanja (evisceracije) divjih prašičev;
6.     
ustrezno ravnanje z najdenimi poginulimi in z odstreljenimi divjimi
prašiči;
7.     
prepoved oziroma omejitev prometa z živimi divjimi prašiči, svežim
mesom, mesnimi pripravki in mesnimi proizvodi, ki so sestavljeni iz mesa divjih
prašičev ali ga vsebujejo;
8.     
ukrepi v rejah domačih prašičev in divjih prašičev v oborah za rejo
divjadi in oborah s posebnim namenom;
9.     
postavitev ograj oziroma odvračal za preprečevanje prostorskih premikov
divjih prašičev;
10.  
omejitev ali prepoved izvajanja kmetijskih, gozdarskih ali drugih
aktivnosti;
11.  
drugi ukrepi, potrebni za nadzorovanje in izkoreninjenje APK, ki jih
predlaga DSNB.
1. Prepoved lova, intenziviranje lova oziroma omejitve pri
lovu
22. člen
(prepoved lova, intenziviranje lova oziroma omejitve pri
lovu)
(1) Na območju z omejitvami se lahko:
1.      prepove
lov na posamezno ali več vrst divjadi;
2.     
intenzivira lov na divje prašiče;
3.     
določijo omejitve pri lovu v zvezi z vrsto divjadi, načinom lova,
uporabo lovskih psov oziroma orožja in opreme.
(2) Če na območju z omejitvami velja ukrep prepovedi lova na
posamezno ali več vrst divjadi in na tem območju pride do odstopanja pri
doseganju odvzema divjadi teh vrst iz letnih lovsko upravljavskih načrtov
lovišč v skladu z zakonom, ki ureja divjad in lovstvo, se upravičenost teh odstopanj
ugotavlja po postopku iz predpisa, ki ureja načrte za gospodarjenje z gozdovi
in upravljanje divjadi.
(3) Ministrstvo ZGS kot upravljavcu LPN za obdobje prepovedi
lova v posameznem LPN zagotovi finančna sredstva za delovanje tega LPN. Višina
sredstev se določi za obdobje prepovedi lova na podlagi izkazanih stroškov za
izplačilo plač in materialnih stroškov zaposlenih v LPN v tem obdobju. Vlogo za
izplačilo sredstev iz tega odstavka ZGS pošlje ministrstvu do 10. februarja
tekočega leta za preteklo leto. Ministrstvo izplača sredstva na podlagi
dokončne odločbe.
(4) Če se na območju z omejitvami intenzivira lov na divje
prašiče, ga izvajajo člani upravljavcev lovišč, ki so opravili usposabljanje po
programu iz četrtega odstavka 8. člena tega zakona. Pri intenziviranju lova na
divjega prašiča lahko usposobljeni člani upravljavcev lovišč uporabljajo tudi
orožje in opremo iz prvega odstavka 27. člena tega zakona, razen naprav iz 1.
točke prvega odstavka 27. člena tega zakona. Vsak odstreljen divji prašič se
neiztrebljen dostavi na zbirno mesto iz 30. člena tega zakona, za kar je
upravljavec lovišča upravičen do plačila nadomestila v višini 100 eurov.
(5) Na podlagi podatkov iz evidence odstrela in izgub divjadi
ministrstvo upravljavcu lovišča do 1. maja tekočega leta, za realizacijo
odvzema divjih prašičev iz prejšnjega odstavka v preteklem letu, po uradni
dolžnosti izda odločbo o nadomestilu. Sredstva se izplačajo na podlagi dokončne
odločbe.
(6) Sredstva za izvedbo tega člena se zagotovijo iz proračuna
Republike Slovenije.
2. Prepoved in omejitev krmljenja na krmiščih
23. člen
(prepoved in omejitev krmljenja na krmiščih)
(1) Na območju z omejitvami je na krmiščih za prostoživeče
živali:
1.      prepovedano
krmljenje z ŽSP;
2.     
dovoljeno krmljenje s krmo neživalskega izvora za namene privabljanja za
odstrel do 2 kg na krmišče dnevno.
(2) Ne glede na 2. točko prejšnjega odstavka se za
privabljalno krmljenje na območju, kjer se izvaja izredni odstrel divjih
prašičev, in za lovne obore ne uporabljajo omejitve glede količine.
3. Aktivno iskanje poginulih divjih prašičev
24. člen
(aktivno iskanje poginulih divjih prašičev)
(1) Aktivno iskanje poginulih divjih prašičev se na določenem
območju z omejitvami izvaja za ugotavljanje obsega okužbe z APK in odstranitev
virov okužbe iz lovišča. Aktivno iskanje poginulih divjih prašičev izvajajo
skupine za iskanje poginulih divjih prašičev (v nadaljnjem besedilu: skupine za
aktivno iskanje), ki jih sestavljajo usposobljene osebe, vpisane v evidenco
usposobljenih oseb iz 61. člena tega zakona. Osebe, ki izvajajo aktivno iskanje
poginulih divjih prašičev, ne smejo priti v stik z domačimi prašiči vsaj 72 ur
po opravljenem iskanju.
(2) Generalni direktor uprave izmed usposobljenih oseb,
vpisanih v evidenco iz 61. člena tega zakona, imenuje vodjo in člane posamezne
skupine za aktivno iskanje, določi njihove naloge in način plačila. Prednost
pri izboru imajo člani upravljavcev lovišč z območja z omejitvami.
(3) Vodja skupine za aktivno iskanje po vsakem iskanju
pripravi poročilo, iz katerega so razvidni datum in trajanje iskanja, imena
sodelujočih članov skupine, podatki o pregledanem območju in lokacijah najdenih
poginulih divjih prašičev ter o morebitnih težavah pri iskanju. Poročilu
priloži izpis iz aplikacije iz četrtega odstavka tega člena. Poročilo pošlje po
elektronski pošti upravi.
(4) Za izvedbo iskanja poginulih divjih prašičev uprava
zagotovi aplikacijo za spremljanje skupin za aktivno iskanje na terenu (v
nadaljnjem besedilu: aplikacija) in opremo, ki omogoča načrtovanje, zapisovanje
in sledenje gibanja skupine za aktivno iskanje ter lokacije najdenih poginulih
divjih prašičev. Aplikacija omogoča izpis aktivnosti usposobljenih oseb, ki so
podlaga za plačilo nadomestila iz petega odstavka tega člena. VHS zagotovi
sledljivost najdenih poginulih divjih prašičev od mesta najdbe do odvzema
vzorcev.
(5) Vsak član skupine je za aktivno iskanje upravičen do
plačila nadomestila v višini 15 eurov na uro. Vodji skupine pripada tudi
nadomestilo v višini 30 eurov dnevno za pripravo poročila in izvajanje drugih
nalog, določenih s tem zakonom.
(6) Ne glede na prejšnji odstavek lahko generalni direktor
uprave, če ni na voljo vsaj 60 usposobljenih oseb, zviša višino nadomestila iz
prejšnjega odstavka za največ 30 odstotkov.
(7) Podrobnejši pogoji in način dela, točna višina in način
izplačila nadomestila ter morebitna uporaba lovskega psa oziroma lastne opreme
se določijo s pogodbo, ki jo generalni direktor uprave sklene z vsakim članom
skupine za aktivno iskanje.
(8) Sredstva za izvedbo tega člena se zagotovijo iz proračuna
Republike Slovenije.
25. člen
(oprema skupin za aktivno iskanje)
(1) Skupinam za aktivno iskanje se zagotovi naslednja oprema:
1.      terenski
avtomobili za prevoz skupine v lovišče s prikolico za prevoz poginulih divjih
prašičev do zbirnega centra;
2.     
štirikolesniki s prikolico, banjice ali vreče za transport najdenih
poginulih divjih prašičev z mesta najdbe do vozila;
3.     
zaščitne obleke in razkužila;
4.     
znamke z neponovljivo številko za zagotavljanje sledljivosti najdenega
poginulega divjega prašiča;
5.     
tehtnica za tehtanje poginulih divjih prašičev;
6.     
obrazci, računalniki, mobilni telefoni.
(2) Opremo iz prejšnjega odstavka uporabljajo tudi skupine iz
26. člena tega zakona.
(3) Skupine za aktivno iskanje in izredni odstrel uporabljajo
opremo iz 16. člena tega zakona. Če ta oprema ne zadostuje, dodatno opremo iz
prvega odstavka tega člena nabavljajo, najemajo, vzdržujejo in hranijo enote
NVI. V času izvajanja ukrepov iz 24. oziroma 26. člena tega zakona se oprema in
sredstva premestijo na zbirna mesta iz 30. člena tega zakona.
(4) Sredstva za nabavo, vzdrževanje in hrambo opreme iz tega
člena se zagotovijo iz proračuna Republike Slovenije.
4. Izredni odstrel in uporaba lovk
26. člen
(izredni odstrel in uporaba lovk)
(1) Za bistveno zmanjšanje števila divjih prašičev oziroma
njihovo popolno odstranitev na območju z omejitvami se izvajata izredni odstrel
in postavljanje lovk.
(2) Izredni odstrel izvajajo skupine, ki jih imenuje
ministrstvo, in so sestavljene iz usposobljenih oseb za izvajanje izrednega
odstrela, vpisanih v evidenco iz 61. člena tega zakona, ki posedujejo orožje
ter imajo orožni list v skladu z zakonom, ki ureja orožje (v nadaljnjem
besedilu: skupine za izredni odstrel). Te usposobljene osebe lahko izvajajo
tudi postavljanje lovk in usmrtitev ujetih divjih prašičev v lovkah, ki se
štejejo za odstreljene divje prašiče. Prednost pri izboru iz evidence
usposobljenih oseb imajo člani upravljavcev lovišč, ki ležijo na območju z
omejitvami. Ministrstvo s člani skupin za izredni odstrel sklene pogodbo.
(3) Člani skupin za izredni odstrel ne smejo priti v stik z
domačimi prašiči vsaj 72 ur po opravljeni aktivnosti.
(4) Za načrtovanje, zapisovanje in sledenje gibanja skupine
za izredni odstrel ter lokacije odstreljenih divjih prašičev skupina uporablja
aplikacijo iz četrtega odstavka 24. člena tega zakona. VHS zagotovi sledljivost
odstreljenih divjih prašičev od mesta odstrela do odvzema vzorcev.
(5) V vsaki skupini za izredni odstrel ministrstvo določi
vodjo. Vodja skupine za izredni odstrel pripravi dnevno poročilo, iz katerega
so razvidni datum in trajanje aktivnosti, imena sodelujočih članov skupine,
podatki o pregledanem območju in lokacijah odstreljenih divjih prašičev ter o
morebitnih težavah pri opravljanju aktivnosti. Poročilu mora biti priložen izpis
iz aplikacije iz prejšnjega odstavka. Poročilo pošlje po elektronski pošti
upravi.
(6) Za izvajanje izrednega odstrela na območju z omejitvami
so člani skupin za izredni odstrel upravičeni do nadomestila v višini 17 eurov
na uro. Vodji skupine pripada tudi nadomestilo v višini 30 eurov dnevno za
pripravo poročila in izvajanje drugih nalog, določenih s tem zakonom.
(7) Ne glede na prejšnji odstavek lahko ministrstvo, če ni na
voljo vsaj 30 usposobljenih oseb, zviša višino nadomestila za izredni odstrel
divjih prašičev za največ 50 odstotkov.
(8) Podrobnejši pogoji, naloge ter točna višina in način
izplačila nadomestila za njegovo delo in morebitno uporabo lastnega orožja,
lovskega psa oziroma lastne opreme se določijo s pogodbo, ki jo ministrstvo
sklene z vsakim članom skupine za izredni odstrel.
(9) Sredstva za izvedbo tega člena se zagotovijo iz proračuna
Republike Slovenije.
27. člen
(orožje in oprema skupin za izredni odstrel divjih prašičev)
(1) Za izvajanje izrednega odstrela se lahko ne glede na
določbe zakona, ki ureja divjad in lovstvo, ter zakona, ki ureja orožje, na
območju z omejitvami uporabljata naslednje orožje in oprema:
1.      naprave
za dušitev zvoka (poka);
2.     
puške z risano cevjo z zunanjim navojem na ustju cevi ali drugimi
nastavki, namenjenimi za namestitev dušilca;
3.     
strelni namerilniki z napravo za elektronsko ojačevanje svetlobe oziroma
z infrardečo napravo ali namerilniki s termičnim (IR) senzorjem, če so izdelani
ali predelani tako, da se pritrdijo na orožje ali so njegov sestavni del;
4.     
naboji;
5.     
umetni viri svetlobe;
6.     
lovke z ustrezno opremo;
7.     
brezpilotni zrakoplovi za namen odkrivanja lokacij divjih prašičev.
(2) Orožje in opremo iz 1. do 4. točke prejšnjega odstavka
nabavi, hrani in skladišči ministrstvo, pristojno za orožje. Ministrstvo,
pristojno za orožje, nabavi orožje in opremo po predhodni preveritvi, ali
usposobljene osebe, ki bodo izvajale izredni odstrel, tako opremo in orožje že
posedujejo same. Opremo iz 5. do 7. točke prejšnjega odstavka nabavi ali najame
ministrstvo, hrani in skladišči pa ZGS.
(3) Ko usposobljena oseba za izvajanje izrednega odstrela
sklene pogodbo iz osmega odstavka prejšnjega člena, lahko uporablja orožje in
opremo, s katerimi razpolaga na podlagi petega odstavka 12. člena tega zakona,
ali pa od ministrstva, pristojnega za orožje, prevzame, uporabi in hrani za čas
izvajanja ukrepa bistvenega zmanjšanja števila divjih prašičev oziroma njihove
popolne odstranitve na območju z omejitvami orožje in opremo iz 1. do 4. točke
prvega odstavka tega člena. Orožje in opremo iz 1. do 3. točke prvega odstavka
tega člena usposobljena oseba prevzame na reverz.
(4) Opremo iz 5. do 7. točke prvega odstavka tega člena
prevzame vodja skupine za izredni odstrel na reverz, ki ga izda ZGS.
Brezpilotne zrakoplove lahko za namen odkrivanja lokacij divjih prašičev na
reverz prevzame tudi vodja skupine za iskanje.
(5) Usposobljena oseba dokazuje upravičenost do posedovanja
in uporabe orožja in opreme iz prvega odstavka tega člena s pogodbo iz osmega
odstavka prejšnjega člena oziroma reverzom iz tega člena.
(6) Sredstva za nabavo, hranjenje in vzdrževanje orožja in
opreme skupin za izredni odstrel se zagotovijo iz proračuna Republike
Slovenije.
5. Prepoved iztrebljanja (evisceracije) divjih prašičev
28. člen
(prepoved iztrebljanja (evisceracije) divjih prašičev)
(1) Na območju z omejitvami je iztrebljanje (evisceracija)
divjih prašičev v lovišču prepovedano. Po odstrelu oziroma usmrtitvi je treba
neiztrebljenega divjega prašiča dostaviti do zbirnega mesta iz 30. člena tega
zakona.
(2) ŽSP, ki izvirajo od divjih prašičev (črevesje in vsi deli
divjega prašiča, ki se ne uporabijo za prehrano ljudi), se kategorizirajo,
zberejo in odstranijo kot ŽSP kategorije 1 v skladu z Uredbo (ES) št. 1069/2009
Evropskega parlamenta in Sveta z dne 21. oktobra 2009 o določitvi zdravstvenih
pravil za živalske stranske proizvode in pridobljene proizvode, ki niso
namenjeni prehrani ljudi, ter razveljavitvi Uredbe (ES) št. 1774/2002 (Uredba o
živalskih stranskih proizvodih) (UL L št. 300 z dne 14. 11. 2009, str. 1),
zadnjič spremenjeno z Uredbo (EU) 2019/1009 Evropskega parlamenta in Sveta z
dne 5. junija 2019 o določitvi pravil o omogočanju dostopnosti sredstev za
gnojenje EU na trgu, spremembi uredb (ES) št. 1069/2009 in (ES) št. 1107/2009
ter razveljavitvi Uredbe (ES) št. 2003/2003 (UL L št. 170 z dne 25. 6. 2019,
str. 1).
(3) ŽSP iz prejšnjega odstavka na zbirnem mestu prevzame
izvajalec gospodarske javne službe ravnanja z ŽSP kategorije 1 in 2 v skladu s
predpisom, ki ureja način, predmet in pogoje izvajanja gospodarske javne službe
ravnanja s stranskimi živalskimi proizvodi kategorije 1 in 2 (v nadaljnjem
besedilu: izvajalec gospodarske javne službe ravnanja z ŽSP).
(4) Stroški zbiranja in odstranitve ŽSP iz tega člena z
zbirnih mest se krijejo iz proračuna Republike Slovenije.
6. Ustrezno ravnanje z najdenimi poginulimi in odstreljenimi
divjimi prašiči
29. člen
(preiskave odstreljenih in najdenih poginulih divjih
prašičev, njihova neškodljiva odstranitev in nadomestilo)
(1) Vse odstreljene in najdene poginule divje prašiče na
območju z omejitvami NVI vzorči in opravi laboratorijske preiskave ter poskrbi
za njihovo neškodljivo odstranitev.
(2) Vsi odstreljeni divji prašiči se stehtajo neiztrebljeni
na zbirnem mestu (preden se opravi evisceracija, če se ta izvede). Podatke o teži
neiztrebljenih odstreljenih divjih prašičev vodi vodja zbirnega mesta.
(3) Ne glede na prvi odstavek tega člena se v primeru iz
četrtega odstavka 22. člena tega zakona meso odstreljenih divjih prašičev,
katerih rezultat preiskave na APK je negativen, lahko uporabi za prehrano ljudi
v skladu s 34. členom tega zakona. Če je rezultat preiskave na APK pozitiven,
je treba trupe teh divjih prašičev neškodljivo odstraniti. Prav tako je treba
neškodljivo odstraniti vse trupe odstreljenih divjih prašičev, ki so bili v
stiku s trupom, pozitivnim na APK. O tem odloči uradni veterinar.
(4) Upravljavec lovišča je upravičen do izplačila nadomestila
za uničene trupe odstreljenih divjih prašičev, če se ti neškodljivo odstranijo
v skladu s prvim ali tretjim odstavkom tega člena.
(5) Višina nadomestila za uničenega neiztrebljenega
odstreljenega divjega prašiča do vključno 70 kg znaša 50 eurov, za težjega pa
100 eurov. Če se meso uporabi za prehrano ljudi, upravljavec lovišča ni
upravičen do nadomestila iz prejšnjega odstavka.
(6) Za izplačilo nadomestila upravljavec lovišča vloži vlogo
pri območnem uradu uprave (v nadaljnjem besedilu: OU uprave) do petnajstega dne
v mesecu za pretekli mesec. Vloga vsebuje:
1.      podatke
o upravljavcu lovišča (ime in naslov, davčno številko, odgovorno osebo,
številko transakcijskega računa);
2.     
zahtevano višino nadomestila s seznamom odstreljenih divjih prašičev in
težo posameznega neiztrebljenega divjega prašiča;
3.     
potrdilo vodje zbirnega mesta o teži odstreljenega divjega prašiča.
(7) O vlogi iz prejšnjega odstavka odloča uradni veterinar OU
uprave.
(8) Nadomestilo se izplača upravljavcu lovišča na podlagi
dokončne odločbe.
(9) Sredstva za preiskave odstreljenih in poginulih divjih
prašičev na območju z omejitvami, za njihovo neškodljivo uničenje in izplačilo
nadomestil iz tega člena se zagotovijo iz proračuna Republike Slovenije.
30. člen
(zbirna mesta)
(1) Za zmanjšanje tveganja za prenos APK generalni direktor
uprave določi lokacije zbirnih mest. Za zbirno mesto se ob soglasju lastnika
uporabijo primerni obstoječi objekti ali pa se postavijo novi začasni objekti.
(2) Zbirno mesto je mesto za zbiranje in vzorčenje
odstreljenih ter najdenih poginulih divjih prašičev, lahko pa tudi za
preoblačenje in dezinfekcijo članov skupin za aktivno iskanje in skupin za
izredni odstrel.
(3) Ko zbirno mesto ni več potrebno za izvajanje ukrepov iz
tega zakona, se odstrani. Razen če se z lastnikom zemljišča ali objekta ne
dogovori drugače, uprava zagotovi, da se po odstranitvi zbirnega mesta
zemljišče oziroma objekt vzpostavi v prvotno stanje, in pridobi cenitev cenilca
ustrezne stroke, ki oceni škodo, ki jo je utrpel lastnik zaradi postavitve
zbirnega mesta oziroma uporabe določenega objekta za ta namen ter zaradi
onemogočanja uživanja lastninske pravice v času, ko je na zemljišču stalo
zbirno mesto. Uprava v 30 dneh po izdelani cenitvi, vendar ne pozneje kot tri
mesece po odstranitvi zbirnega mesta oziroma prenehanju uporabe določenega
objekta, lastniku zemljišča oziroma objekta izplača nadomestilo za povzročeno
škodo v višini, kot jo je ocenil cenilec ustrezne stroke. Če se lastnik
zemljišča oziroma objekta ne strinja s tako določenim nadomestilom za
povzročeno škodo, lahko vloži tožbo pred upravnim sodiščem.
(4) Postavitev, uporaba in vzdrževanje zbirnih mest so dopustni
ne glede na določbe občinskih prostorskih aktov. Za postavitev, uporabo in
vzdrževanje zbirnih mest oziroma za ureditev dostopa do zbirnega mesta se ne
uporabljajo predpisi, ki urejajo graditev objektov, prostorski akti, predpisi,
ki urejajo varstvo okolja, sladkovodno ribištvo, divjad in lovstvo, ter
predpisi, ki urejajo gozdove in vode.
(5) Sredstva za izvedbo tretjega odstavka tega člena se
zagotovijo iz proračuna Republike Slovenije.
31. člen
(vodja zbirnega mesta)
(1) Generalni direktor uprave imenuje vodjo zbirnega mesta,
ki ima naslednje naloge in pooblastila:
1.      vodi
delo na zbirnem mestu;
2.     
skrbi za nabavo materiala za redno delovanje zbirnega mesta (razkužila,
zaščitna oprema, gorivo, čistila, pisarniški material itd.);
3.     
vodi podatke o odstreljenih in najdenih poginulih divjih prašičih,
dostavljenih na zbirno mesto, in daje potrdila iz 3. točke šestega odstavka 29.
člena tega zakona;
4.     
usklajuje in odreja naloge vodjem skupin za aktivno iskanje in skupin za
izredni odstrel;
5.     
potrjuje dnevna poročila o delu skupin iz prejšnje točke in opravljenih
urah;
6.     
zagotovi, da so vsi najdeni poginuli in odstreljeni divji prašiči
prepeljani na zbirno mesto, zagotovi njihovo vzorčenje in tehtanje odstreljenih
divjih prašičev;
7.     
zbira podatke o rezultatih preiskav in zagotovi neškodljivo odstranitev
vseh najdenih poginulih divjih prašičev;
8.     
skrbi za pripravo poročil in redno poročanje generalnemu direktorju
uprave in DSNB.
(2) Vodja zbirnega mesta poskrbi tudi za izvedbo drugih
nalog, ki jih odredi generalni direktor uprave.
32. člen
(ureditev in delovanje zbirnega mesta)
(1) Prevoz odstreljenih in najdenih poginulih divjih prašičev
znotraj določenega območja z omejitvami do zbirnega mesta ter čiščenje in
dezinfekcijo opravi VHS. Prevoz odstreljenih divjih prašičev v skladu z 22.
členom tega zakona opravi upravljavec lovišča. Skupina za aktivno iskanje in
skupina za izredni odstrel pomagata VHS pri spravilu poginulega ali
odstreljenega divjega prašiča do vozila VHS. NVI na zbirnem mestu opravi
vzorčenje.
(2) Odvoz ŽSP z zbirnega mesta opravi izvajalec gospodarske
javne službe ravnanja z ŽSP. Pred odvozom z zbirnega mesta se dezinficira
vozilo za odvoz, vključno z voznikom.
(3) Zbirna mesta morajo biti ograjena, da se prepreči dostop
živalim in ljudem. Zbirno mesto ima:
1.      zavarovana
vstop in izstop;
2.     
urejen plato primerne velikosti;
3.     
bivalne kontejnerje (pisarna, garderoba, prostor za vzorčenje) in
kontejnerje s hladilno napravo za zbirna mesta, kjer se zbirajo odstreljeni
divji prašiči, ki lahko gredo v promet;
4.     
tehtnico;
5.     
kontejnerje za zbiranje trupel poginulih in odstreljenih divjih
prašičev;
6.     
opremo za vzorčenje;
7.     
omogočen dostop z vozilom za odvoz kontejnerja;
8.     
opremo in usposobljene osebe za čiščenje in dezinfekcijo.
(4) Ureditev zbirnega mesta (utrditev platoja, postavitev
ograj, postavitev bivalnih in hladilnih kontejnerjev) ter postavitev in
delovanje dezinfekcijske točke zagotovi uprava. Uprava tudi pridobi ustrezna
soglasja za priklop vode in elektrike, če je to potrebno, ter zagotovi plačilo
nadomestila za uporabo zemljišč in objektov ter nadomestila za uporabo vode in
elektrike.
(5) Kontejnerje za ŽSP zagotovi izvajalec gospodarske javne
službe ravnanja z ŽSP.
(6) Sredstva za izvedbo tretjega, četrtega in petega odstavka
tega člena se zagotovijo iz proračuna Republike Slovenije.
33. člen
(zakopavanje ali sežiganje trupel poginulih divjih prašičev)
(1) Če na določenem območju z omejitvami odvoz trupel
poginulih divjih prašičev do zbirnega mesta ni mogoč, generalni direktor uprave
dovoli izredne načine odstranjevanja trupel poginulih divjih prašičev v skladu
s predpisom, ki ureja živalske stranske proizvode, ki niso namenjeni za
prehrano ljudi.
(2) Odstranjevanje trupel iz prejšnjega odstavka izvede
skupina za aktivno iskanje, katere člani so za to upravičeni do nadomestila v
skladu s 24. členom tega zakona za dodatno opravljene ure.
(3) Sredstva za izvedbo izredne odstranitve trupel iz tega
člena se zagotovijo iz proračuna Republike Slovenije.
7. Prepoved oziroma omejitev prometa z živimi divjimi prašiči,
svežim mesom, mesnimi pripravki in mesnimi proizvodi, ki so sestavljeni iz mesa
divjih prašičev ali ga vsebujejo
34. člen
(prepoved oziroma omejitev prometa z živimi divjimi prašiči,
svežim mesom, mesnimi pripravki in mesnimi proizvodi, ki so sestavljeni iz mesa
divjih prašičev ali ga vsebujejo)
Z ukrepom prepoved ali omejitev prometa z živimi divjimi
prašiči, svežim mesom, mesnimi pripravki in mesnimi proizvodi, ki so
sestavljeni iz mesa divjih prašičev ali ga vsebujejo, se na območju z
omejitvami prepove promet z živimi divjimi prašiči, svežim mesom, mesnimi
pripravki in mesnimi proizvodi, ki so sestavljeni iz mesa divjih prašičev ali
ga vsebujejo, če s predpisi Unije ni določeno drugače.
8. Ukrepi v rejah domačih prašičev in divjih prašičev, v
oborah za rejo divjadi in oborah s posebnim namenom na območju z omejitvami
35. člen
(ukrepi v rejah)
Na območju z omejitvami se v rejah domačih prašičev in divjih
prašičev v oborah za rejo divjadi in oborah s posebnim namenom uvedejo
naslednji ukrepi:
1.      popis
vseh kategorij in števila prašičev na vseh gospodarstvih, ki ga izvedejo uradni
veterinarji; imetnik živali mora vse spremembe nemudoma sporočiti uradnemu
veterinarju; v primeru proste reje se prvi popis lahko opravi na podlagi ocene
števila prašičev;
2.     
osamitev prašičev oziroma prepoved premikov prašičev znotraj
gospodarstva, da se prepreči stik z divjimi prašiči, vključno s prepovedjo
proste reje prašičev; divji prašiči ne smejo imeti dostopa do katere koli
stvari, ki bi pozneje lahko prišla v stik s prašiči na gospodarstvu;
3.     
prepoved premikov prašičev z gospodarstva in na gospodarstvo, razen v
izjemnih primerih glede na epizootiološko stanje in po predhodnem posvetovanju
z DSNB;
4.     
postavitev razkuževalnih preprog na vhodu in izhodu gospodarstva ter v
posamezne objekte na sumljivem gospodarstvu;
5.     
higienski ukrepi za osebe, ki prihajajo na sumljivo gospodarstvo in ga
zapuščajo, zaradi zmanjšanja nevarnosti širjenja bolezni; ti ukrepi lahko
vključujejo tudi začasno prepoved vstopa na gospodarstvo za osebe, ki so bile v
stiku z divjimi prašiči, ter identifikacijo rejcev prašičev, ki so tudi lovci;
6.     
preiskave vseh poginulih prašičev in prašičev na gospodarstvu, ki kažejo
znake bolezni;
7.     
prepoved vnosa delov divjih prašičev, opreme in pribora ter stelje
oziroma krme, ki bi lahko bili okuženi z virusom bolezni;
8.     
prepoved premikov prašičev, njihovega semena, zarodkov in jajčec z
okuženega območja za namene trgovanja znotraj Evropske unije;
9.     
drugi ukrepi, potrebni za nadzorovanje in izkoreninjenje APK, ki jih
predlaga DSNB.
36. člen
(pokončanje in prepoved reje domačih prašičev in divjih
prašičev v oborah za rejo divjadi in oborah s posebnim namenom)
(1) Za preprečevanje prenosa APK z divjih prašičev na domače
prašiče se na območju z omejitvami lahko odredi pokončanje domačih prašičev in
divjih prašičev v oborah za rejo divjadi in oborah s posebnim namenom ter
prepove reja domačih prašičev, divjih prašičev v oborah za rejo divjadi in
oborah s posebnim namenom.
(2) Predlog za ukrep iz prejšnjega odstavka poda DSNB ob
upoštevanju dejavnikov, kot so epizootiološke razmere, biovarnostni ukrepi,
gostota gospodarstev s prašiči in število prašičev, velikost populacije divjih
prašičev.
(3) Pokončanje domačih prašičev in divjih prašičev v oborah
za rejo divjadi in oborah s posebnim namenom ter prepoved reje domačih prašičev,
divjih prašičev v oborah za rejo divjadi in oborah s posebnim namenom odredi
uradni veterinar. Pritožba ne zadrži izvršitve.
9. Postavitev ograj oziroma odvračal za preprečevanje
prostorskih premikov divjih prašičev
37. člen
(ograje in odvračala za preprečevanje prostorskih premikov
divjih prašičev)
(1) Na določenem območju z omejitvami se lahko predpiše ukrep
postavitve ograj, kadar je to nujno za preprečevanje širjenja APK oziroma
zmanjševanje tveganja zanj s prostorskimi premiki divjih prašičev. Na predlog
DSNB se na ograje namestijo odvračala.
(2) Nabavo, postavitev, nadzorovanje, vzdrževanje,
prestavitev ter odstranitev ograj in odvračal iz prejšnjega odstavka zagotovi
uprava.
(3) Ograje se v največji možni meri postavijo na zemljiščih v
državni oziroma občinski lasti ter ob občinskih in državnih cestah, če
okoliščine konkretnih postavitev ograj to zahtevajo, pa tudi na zemljiščih v
zasebni lasti.
(4) Lastniki in drugi upravljavci zemljišč morajo dopustiti
postavitev, uporabo ter vzdrževanje ograj in odvračal. Vsakdo se mora vzdržati
vseh ravnanj, ki bi ovirala postavitev, uporabo ter vzdrževanje ograj in
odvračal. Uprava lastnike po osrednjem spletnem mestu državnega spletišča in na
krajevno običajen način obvesti o razlogih za poseg na zemljiščih. Ograje in
odvračala se odstranijo takoj, ko niso več potrebni za izvajanje ukrepov iz
tega zakona.
(5) Ne glede na določbe prejšnjega odstavka je treba pred
postavitvijo ograje na območju objektov in okolišev objektov, ki so posebnega
pomena za obrambo, pridobiti soglasje ministrstva, pristojnega za obrambo.
(6) Ograje se štejejo za pomožno kmetijsko-gozdarsko opremo v
skladu z zakonom, ki ureja kmetijska zemljišča, in zanje gradbeno dovoljenje ni
potrebno. Njihova postavitev je dopustna ne glede na določbe občinskih
prostorskih aktov. Za postavitev, uporabo in vzdrževanje ograj se ne
uporabljajo predpisi, ki urejajo graditev objektov, in prostorski akti ter
predpisi, ki urejajo varstvo okolja, sladkovodno ribištvo, divjad in lovstvo,
ter predpisi, ki urejajo gozdove in vode.
(7) Ograja mora omogočati dostop do zemljišč in objektov,
razen če veljajo omejitve iz 47. člena tega zakona.
(8) Sredstva za nabavo, postavitev, nadzor, vzdrževanje,
prestavitev ter odstranitev ograj in odvračal se zagotovijo iz proračuna
Republike Slovenije.
38. člen
(upravičenci do nadomestila za oteženo redno rabo zemljišča)
(1) Če je za postavitev ograj in odvračal iz prvega odstavka
prejšnjega člena potrebna uporaba zemljišč, so do nadomestila za oteženo redno
rabo zemljišča (v nadaljnjem besedilu: nadomestilo za oteženo rabo) po tem
zakonu upravičeni naslednji upravičenci:
-       
lastnik zemljišča ali
-       
oseba, ki uporablja zemljišče na podlagi druge stvarne pravice, vpisane
v zemljiško knjigo, ali na podlagi najemne ali zakupne pogodbe.
(2) Šteje se, da so osebe iz prejšnjega odstavka upravičene
do nadomestila za oteženo rabo, če se na zemljišču postavi, namesti, uporablja,
vzdržuje ali shranjuje ograja oziroma odvračalo.
(3) Če nadomestilo za oteženo rabo za isto zemljišče
uveljavlja več upravičencev za isto časovno obdobje, je do nadomestila
upravičen tisti, ki ima v tem obdobju pravico uporabljati to zemljišče.
(4) Če nadomestilo za oteženo rabo uveljavljajo vsi
solastniki ali skupni lastniki skupaj z eno vlogo, se višina nadomestila določi
v celotnem znesku v korist vseh solastnikov oziroma skupnih lastnikov. Če
nadomestila ne uveljavljajo vsi solastniki skupaj, so upravičeni do nadomestila
v skladu s solastniškimi deleži, če so ti določeni. Če solastniški deleži niso
določeni in v primeru skupne lastnine, kadar skupni lastniki nadomestila ne
uveljavljajo skupaj, se šteje, da so deleži enaki.
39. člen
(postopek določanja nadomestila za oteženo rabo)
(1) Upravičenec do nadomestila za oteženo rabo lahko zahteva
nadomestilo do 31. marca tekočega leta za preteklo leto. Upravičenec zahteva
nadomestilo pri upravni enoti, na območju katere leži zemljišče, za katero se
uveljavlja nadomestilo, oziroma njegov pretežni del.
(2) Zahteva iz prejšnjega odstavka vsebuje:
1.      podatke
o upravičencu do nadomestila (osebno ime in naslov prebivališča ter davčno
številko, če gre za fizično osebo, oziroma firmo, sedež in davčno številko, če
gre za pravno osebo) in številko transakcijskega računa,
2.     
podatke o zemljišču (parcelna številka in katastrska občina) in
3.     
podatke o vrsti posega oziroma vplivu posega na zemljišče.
(3) Če pravico do nadomestila za oteženo rabo zahteva oseba,
ki uporablja zemljišče na podlagi najemne ali zakupne pogodbe, in ta okoliščina
ni razvidna iz uradnih evidenc, zahtevi priloži tudi fotokopijo najemne oziroma
zakupne pogodbe.
(4) Višina nadomestila se določi ob upoštevanju obsega posega
na zemljišču, bonitete zemljišča v skladu s predpisi, ki urejajo evidentiranje
nepremičnin, in vrste dejanske rabe v skladu s predpisi, ki urejajo vrsto
dejanske rabe zemljišč, na podlagi metodologije iz 40. člena tega zakona.
(5) Nadomestilo se odmeri za preteklo koledarsko leto, za
število dni, ko je bila otežena redna raba zemljišča. Nadomestilo pripada
upravičencem največ za obdobje 24 mesecev od začetka uporabe zemljišča, ki
otežuje njegovo redno rabo. Če se upravičenec do nadomestila med koledarskim
letom spremeni, je do nadomestila upravičen sorazmerno glede na trajanje
njegovega upravičenja v koledarskem letu.
(6) Nadomestilo se izplača na podlagi dokončne odločbe
upravne enote na transakcijski račun upravičenca. Nadomestilo upravičencu
izplača uprava.
(7) Sredstva za izplačilo nadomestila se zagotovijo iz
proračuna Republike Slovenije.
(8) V postopku za določitev nadomestila se za vlogo in
odločitev na prvi in drugi stopnji taksa ne plača.
(9) Ne glede na peti odstavek tega člena se nadomestilo
upravičencem izplača tudi za obdobje po 24 mesecih od začetka uporabe
zemljišča, ki otežuje njegovo redno rabo, če ukrep iz prvega odstavka 37. člena
tega zakona na določenem območju z omejitvami oziroma delu območja preneha
veljati, postopek za ustanovitev služnosti v javno korist iz 43. oziroma 44.
člena tega zakona pa še ni zaključen.
40. člen
(metodologija za določitev višine nadomestila za oteženo
rabo)
(1) Letno nadomestilo za m2 zemljišča iz prvega
odstavka 39. člena tega zakona se izračuna, upoštevaje podatke iz uradnih
evidenc, po naslednji formuli:
1.      kmetijska
in gozdna zemljišča: boniteta zemljišča × faktor 0,006 eura za m2;
2.     
vodna in neplodna zemljišča: 0,025 eura za m2;
3.     
pozidana zemljišča: 0,30 eura za m2.
(2) Upravičenec je do nadomestila upravičen sorazmerno glede
na obdobje, to je število dni v koledarskem letu, ko je bila otežena redna raba
zemljišča. Površina, na kateri je otežena redna raba zemljišča, se določi glede
na obseg posega na zemljišču.
(3) Površina zemljišča, na katerem je otežena redna raba
zemljišča zaradi postavitve, namestitve, uporabe ali vzdrževanja ograje in
odvračal, se določi tako, da se dolžina ograje pomnoži s štirimi metri širine.
(4) Upravičenec do nadomestila lahko v postopku odmere
nadomestila dokazuje, da je otežena redna raba zemljišča na večji površini ali
v drugem obdobju, kot se ugotovi na podlagi četrtega odstavka prejšnjega člena,
ali večinoma pri drugi vrsti dejanske rabe ali bonitete, kot izhaja iz uradnih
evidenc.
(5) Če iz evidence zemljiškega katastra podatka o boniteti
zemljišča v skladu s predpisi o evidentiranju nepremičnin ali podatka o vrsti
dejanske rabe v skladu s predpisi, ki urejajo vrsto dejanske rabe zemljišč, ni
mogoče ugotoviti, se prizna boniteta zemljišča ali vrsta dejanske rabe, kot jo
imajo primerljiva sosednja zemljišča.
41. člen
(služnost v javno korist)
(1) Če je zaradi postavitve ograj in odvračal potrebna
trajnejša in nepretrgana uporaba zemljišč, ki otežuje redno rabo zemljišč in
traja dlje kot 24 mesecev, se lastninska pravica na teh zemljiščih začasno
obremeni s služnostjo v javno korist.
(2) Za vprašanja glede ustanovitve služnosti v javno korist,
ki niso posebej urejena s tem zakonom, se uporabljajo določbe zakona, ki ureja
razlastitev in omejitev lastninske pravice v javno korist.
(3) Javno korist za ustanovitev služnosti in obdobje
obremenitve s služnostjo v javno korist ugotovi vlada s sklepom, ki se objavi v
Uradnem listu Republike Slovenije. Javna korist za ustanovitev služnosti velja
tudi za zemljišča, ki nastanejo s parcelacijo zemljišč, določenih v sklepu iz
prejšnjega stavka, če so potrebna zaradi postavitve ograj in odvračal.
(4) Uprava po uveljavitvi sklepa iz prejšnjega odstavka začne
postopek za ustanovitev služnosti v javno korist.
42. člen
(upravičenec do služnosti v javno korist)
Upravičenec do služnosti v javno korist je Republika
Slovenija. Postopek sporazumevanja za sklenitev pogodbe o ustanovitvi služnosti
v javno korist, sklepanje teh pogodb in vlaganje zahtev za ustanovitev
služnosti v javno korist v imenu Republike Slovenije in za njen račun opravlja
uprava.
43. člen
(postopek sporazumevanja za ustanovitev služnosti v javno
korist)
(1) Upravičenec do služnosti v javno korist poda lastnikom
zemljišč iz prvega odstavka 38. člena tega zakona ponudbo za sklenitev pogodbe
o ustanovitvi služnosti v javno korist proti plačilu nadomestila. Nadomestilo
se v ponudbi oblikuje v skladu z metodologijo iz 40. člena tega zakona.
(2) Če se lastnik zemljišča strinja s ponudbo iz prejšnjega
odstavka in o tem pisno obvesti upravičenca do služnosti v javno korist v 15
dneh od prejema ponudbe, se sklene pogodba o ustanovitvi služnosti, pri čemer
stroške v zvezi s to pogodbo krije upravičenec do služnosti v javno korist.
44. člen
(ustanovitev služnosti v javno korist)
(1) Če postopek sporazumevanja iz prejšnjega člena ni
uspešen, lahko upravičenec do služnosti v javno korist pri upravni enoti, na
območju katere leži zemljišče oziroma njegov pretežni del, zahteva začetek
postopka za ustanovitev služnosti v javno korist.
(2) Zahteva za ustanovitev služnosti v javno korist iz
prejšnjega odstavka vsebuje:
1.      navedbo
sklepa vlade o ugotovljeni javni koristi,
2.     
podatke o lastniku zemljišča (osebno ime in naslov prebivališča ter
datum rojstva, če gre za fizično osebo, oziroma firmo, sedež in matično
številko, če gre za pravno osebo),
3.     
podatke o zemljišču (parcelna številka in katastrska občina),
4.     
podatke o ustanovitvi služnosti v javno korist (opredelitev obsega
zemljišča, na katerem se ustanovi služnost v javno korist, trajanje služnosti v
javno korist),
5.     
ponudbo iz prejšnjega člena.
(3) Postopek za ustanovitev služnosti v javno korist se začne
s sklepom. Zoper ta sklep ni pritožbe.
(4) Pritožba zoper odločbo o ustanovitvi služnosti v javno
korist ne zadrži njene izvršitve.
45. člen
(določitev in izplačilo nadomestila)
(1) Nadomestilo za ustanovitev služnosti v javno korist se
določi za obdobje od poteka 24 mesecev od začetka uporabe zemljišča, ki otežuje
redno rabo zemljišča, do poteka obdobja obremenitve zemljišča s služnostjo.
Nadomestilo se izplačuje na letni ravni za preteklo leto, in sicer do konca
marca tekočega leta. Izplačilo za posamezno leto se izračuna tako, da se višina
nadomestila, določena za celotno obdobje, deli s številom let, za katera je
zemljišče obremenjeno s služnostjo v javno korist. Če nadomestilo ni določeno v
istem koledarskem letu, kot je bila ustanovljena služnost v javno korist, se
nadomestilo za obdobje do določitve nadomestila izplača do konca marca leta, ki
sledi letu, v katerem je bila določeno nadomestilo. Če služnost v javno korist
ne traja vse koledarsko leto, se izplačilo za posamezno leto sorazmerno
zmanjša.
(2) Nadomestilo za uporabo zemljišča izplača uprava na
transakcijski račun lastnika zemljišča. Sredstva za izplačilo nadomestila se
zagotovijo iz proračuna Republike Slovenije.
46. člen
(skrbnik za posebne primere)
(1) Če upravičenec do služnosti v javno korist za namen
sklenitve pogodbe o ustanovitvi služnosti v javno korist ne pridobi podatkov o
lastniku zemljišča iz uradnih evidenc, ker ti podatki ne obstajajo ali organi,
ki vodijo uradne evidence, s podatki ne razpolagajo ali so podatki v evidenci
napačni ali lastnik zemljišča zaradi neznanega prebivališča ne more sodelovati
v postopku, pošlje centru za socialno delo predlog za postavitev skrbnika za
posebni primer.
(2) Center za socialno delo v 60 dneh imenuje skrbnika za
posebni primer, ki zastopa lastnika zemljišča in varuje njegove koristi.
10. Omejitev ali prepoved izvajanja kmetijskih, gozdarskih ali
drugih aktivnosti na območju z omejitvami
47. člen
(omejitev ali prepoved izvajanja kmetijskih, gozdarskih ali
drugih aktivnosti na območju z omejitvami)
(1) Na določenem območju znotraj območja z omejitvami se
zaradi preprečevanja oziroma omejitev premikov divjih prašičev zaradi
vznemirjanja lahko omeji ali prepove izvajanje kmetijskih, gozdarskih ali
drugih aktivnosti.
(2) Omejitev ali prepoved iz prejšnjega odstavka se lahko
nanaša na:
1.      spravilo
pridelkov;
2.     
košnjo oziroma spravilo krme;
3.     
redno sečnjo in spravilo lesa iz gozdov;
4.     
dovoljene posege v populacije živali zavarovanih prostoživečih vrst na
podlagi predpisov, ki urejajo ohranjanje narave, razen za posege, ki so
potrebni za zagotavljanje zdravja in varnosti ljudi;
5.     
gibanje in druge aktivnosti, ki imajo lahko za posledico širjenje APK.
V. POSEBNE FINANČNE DOLOČBE
48. člen
(znižanje koncesijske dajatve)
Ministrstvo lahko po postopku za znižanje koncesijske dajatve
za trajnostno gospodarjenje z divjadjo v posameznem lovišču v skladu s
predpisom, ki ureja podelitev koncesij za trajnostno gospodarjenje z divjadjo v
loviščih v Republiki Sloveniji, upravljavcu lovišča za preteklo leto zmanjša
obveznost plačila koncesijske dajatve za gospodarjenje z divjadjo v lovišču
zaradi nezmožnosti upravljanja lovišča, če je na območju lovišča veljal ukrep
prepovedi lova, za delež, ki je prihodek proračuna Republike Slovenije v skladu
z zakonom, ki ureja divjad in lovstvo.
49. člen
(nadomestila za povzročeno škodo in odškodnina)
Ne glede na zakon, ki ureja divjad in lovstvo, Republika
Slovenija zaradi izvajanja ukrepov po tem zakonu zagotovi nadomestilo za
povzročeno škodo oziroma odškodnino za:
1.      škodo,
ki jo povzroči divjad v času prepovedi lova na kmetijskih in gozdnih kulturah;
2.     
živali, ki so bile pokončane, ter za predmete in surovine, ki so bili
poškodovani, pokvarjeni ali uničeni pri izvajanju nujnih ukrepov (odškodnina
imetnikom domačih prašičev na območju z omejitvami);
3.     
omejitve pri izvajanju kmetijskih dejavnosti.
50. člen
(nadomestila za povzročeno škodo, ki jo povzroči divjad v
času prepovedi lova na kmetijskih in gozdnih kulturah)
(1) Če je na območju lovišča prepovedan lov, se nadomestila
za škodo, ki jo na kmetijskih in gozdnih kulturah povzroči divjad, zagotovijo
iz proračuna Republike Slovenije. Lastnik ali uporabnik kmetijskega zemljišča,
ki utrpi škodo na kmetijskih oziroma gozdnih kulturah zaradi divjadi,
uveljavlja nadomestilo za povzročeno škodo po postopku za uveljavljanje škode,
ki jo povzroči divjad, od Republike Slovenije, ki ga izplačuje ministrstvo v
skladu z zakonom, ki ureja divjad in lovstvo.
(2) Če je škoda iz prejšnjega odstavka povzročena zaradi
opustitve izvajanja ukrepov upravljavca lovišča, na katere prepoved lova ni
vplivala, nadomestilo za povzročeno škodo izplača upravljavec lovišča oziroma
upravljavec lovišča ministrstvu povrne nadomestilo, izplačano oškodovancu.
51. člen
(odškodnine imetnikom prašičev na območju z omejitvami)
(1) Če se v okviru izvajanja nujnih ukrepov na območju z
omejitvami odredi pokončanje domačih prašičev ter divjih prašičev v oborah za
rejo divjadi in oborah s posebnim namenom oziroma pride pri izvajanju nujnih
ukrepov po tem zakonu do poškodovanja ali uničenja predmetov in surovin, je
imetnik prašičev upravičen do odškodnine za prašiče, ki so bili pokončani, ter
za predmete in surovine, ki so bili poškodovani, pokvarjeni ali uničeni pri
uresničevanju nujnih ukrepov iz tega zakona.
(2) Odškodnina za povzročeno škodo iz prejšnjega odstavka se
imetniku prašičev zagotovi v skladu s predpisom, ki ureja odškodnine na
področju veterinarstva.
52. člen
(nadomestilo za povzročeno škodo zaradi omejitve izvajanja
kmetijskih dejavnosti)
(1) Za škodo, ki nastane zaradi omejitve ali prepovedi
spravila pridelkov, omejitve ali prepovedi košnje oziroma spravila krme, je
lastnik ali posestnik zemljišča upravičen do nadomestila za povzročeno škodo.
(2) Nadomestilo iz tega člena se izplača v višini vrednosti
nepospravljenega pridelka na površini, razvidni iz grafične enote rabe
kmetijskega gospodarstva (GERK), ob upoštevanju povprečnega pridelka za
posamezno poljščino oziroma kulturo in ob upoštevanju cene pridelka na trgu,
zmanjšane za stroške spravila. Predhodno zavarovane površine niso pogoj za
izplačilo.
(3) Nadomestilo iz tega člena izplača Agencija Republike
Slovenije za kmetijske trge in razvoj podeželja na podlagi vloge lastnika ali
posestnika zemljišča.
53. člen
(skupina za spremljanje in usklajevanje)
(1) Minister ali ministrica (v nadaljnjem besedilu:
minister), pristojen za veterinarstvo, imenuje skupino za spremljanje in
usklajevanje ter njenega vodjo.
(2) Skupina iz prejšnjega odstavka opravlja naslednje naloge:
1.      strokovna
pomoč pri izvedbi postopkov javnega naročanja za nabavo opreme, ograj in
sredstev za izkoreninjenje APK ter spremljanje plačil;
2.     
popis postopkov za nabavo opreme in storitev iz tega zakona in
pristojnih za njihovo izvedbo ter vodenje podatkov o izvedenih postopkih in
porabljenih sredstvih iz tega zakona, vključno z dokazili o opravljenih
plačilih;
3.     
popis upravičencev do izplačila sredstev iz tega zakona ter vodenje
podatkov o izvedenih postopkih in porabljenih sredstvih, vključno z dokazili o
opravljenih plačilih;
4.     
vodenje porabe sredstev in podatkov, potrebnih za pridobitev
sofinanciranja nujnih ukrepov iz sredstev EU.
(3) Vodja skupine iz tega člena redno poroča o izvedenih
postopkih javnega naročanja iz tega zakona, izplačilih in porabljenih sredstvih
ministru, pristojnemu za veterinarstvo, in generalnemu direktorju uprave.
(4) Skupina nemudoma obvesti generalnega direktorja uprave
oziroma pristojnega za izvedbo določenega ukrepa iz tega zakona, če zazna
kakršno koli težavo, ki bi lahko ogrozila učinkovito izvajanje ukrepov.
VI. TRAJANJE UKREPOV
54. člen
(trajanje ukrepov)
(1) Nujni ukrepi iz II. poglavja tega zakona veljajo do
uveljavitve sklepa generalnega direktorja uprave, s katerim prekliče visoko
stopnjo ogroženosti.
(2) Nujni ukrepi iz III. poglavja tega zakona veljajo do:
-       
uveljavitve sklepa generalnega direktorja uprave, s katerim ugotovi, da
ni več tveganja za vnos bolezni iz sosednje države, ter prekliče določitev
območja visokega tveganja in odrejene ukrepe na podlagi prvega odstavka 18.
člena tega zakona;
-       
uveljavitve predpisa vlade, s katerim prekliče ukrepe na podlagi drugega
odstavka 18. člena tega zakona.
(3) Nujni ukrepi iz IV. poglavja tega zakona veljajo do:
-       
uveljavitve sklepa generalnega direktorja uprave, s katerim ugotovi, da
je APK pri divjih prašičih izkoreninjena, ter prekliče določitev območij z
omejitvami in odrejene ukrepe na podlagi drugega odstavka 19. člena tega zakona;
-       
uveljavitve predpisa vlade, s katerim prekliče ukrepe na podlagi
tretjega odstavka 19. člena tega zakona.
(4) Sklepi iz tega člena se objavijo v Uradnem listu
Republike Slovenije.
VII. ZBIRKE PODATKOV
55. člen
(upravljanje)
(1) Uprava upravlja in vodi evidence iz tega zakona.
(2) Uprava zagotovi upravljavcem lovišč podatke o najdenih in
odstreljenih divjih prašičih na območjih z omejitvami.
(3) Evidence iz tega zakona se vodijo centralno in v
računalniški obliki.
(4) Podatki v evidencah iz tega zakona se hranijo deset let.
56. člen
(pridobivanje in uporaba podatkov)
(1) Za izvajanje tega zakona lahko uprava prevzema, uporablja
in obdeluje podatke, vključno z osebnimi podatki, iz naslednjih predpisanih
zbirk podatkov:
1.      zbirk
podatkov iz zakona, ki ureja kmetijstvo (evidenca subjektov, evidenca imetnikov
rejnih živali in evidenca rejnih živali, evidenca dejanske rabe kmetijskih in
gozdnih zemljišč, register kmetijskih gospodarstev);
2.     
zbirk podatkov iz zakona, ki ureja veterinarstvo, in zakona, ki ureja
veterinarska merila skladnosti (CIS VET);
3.     
zbirk podatkov iz predpisov, ki urejajo divjad in lovstvo (evidenca
odstrela in izgub divjadi, evidence in zbirke podatkov o divjadi in njenem
življenjskem okolju po loviščih, LPN in lovsko upravljavskih območjih, evidenca
o uplenjeni in poginuli divjadi).
(2) Za izvajanje tega zakona lahko uprava uporablja tudi
temeljne topografske načrte, zbirko topografskih podatkov, topografske karte,
pregledne karte, ortofoto, podatke digitalnega modela reliefa in druge
prostorske podatke brez osebnih podatkov.
(3) Uprava dostopa do pisnih in grafičnih podatkov iz zbirk
podatkov iz prvega in drugega odstavka tega člena z neposredno računalniško
povezavo, če tehnične možnosti to omogočajo.
(4) Za vodenje in upravljanje predpisanih zbirk podatkov
lahko ministrstvo v evidence z delovnega področja ministrstva prevzame podatke
iz evidenc iz 60., 61. in 62. člena tega zakona za osebe, ki se v evidence
vpisujejo po lastni volji, se morajo vanje vpisati v skladu z zakonom ali so v
evidence vpisane po uradni dolžnosti.
57. člen
(povezovanje zbirk podatkov)
(1) Za izvajanje tega zakona se evidence iz 60., 61. in 62.
člena tega zakona lahko povezujejo med seboj in z zbirkami podatkov iz prvega
in drugega odstavka prejšnjega člena.
(2) Za medsebojno povezovanje zbirk podatkov z delovnega
področja ministrstva in uprave se za subjekte uporablja identifikacijska
številka subjekta, za kmetijska gospodarstva pa identifikacijska številka
kmetijskega gospodarstva po zakonu, ki ureja kmetijstvo (KMG-MID).
58. člen
(financiranje evidenc in povezovanja zbirk podatkov)
Sredstva za financiranje evidenc iz 60., 61. in 62. člena
tega zakona in povezovanje evidenc z zbirkami podatkov v skladu s tem zakonom
se zagotovijo iz proračuna Republike Slovenije.
59. člen
(pošiljanje podatkov in povezovanje zbirk podatkov)
(1) Vsi podatki iz evidenc iz tega zakona se lahko
uporabljajo samo za namene, za katere so bili dani in so določeni v zakonu.
(2) Uprava pošlje podatke iz evidenc iz tega zakona v skladu
s prejšnjim odstavkom pooblaščenim organizacijam, izvajalcem javnih služb in
izvajalcem ukrepov kmetijske politike ter drugim državnim organom in občinam,
če jih ti potrebujejo za izvajanje predpisanih nalog.
(3) Uprava omogoči vpogled v evidence iz tega zakona osebam,
ki opravljajo naloge v pooblaščenih organizacijah, pri izvajalcih javnih služb
in izvajalcih ukrepov kmetijske politike, če jih te osebe potrebujejo za
izvajanje nalog z delovnega področja ministrstva, ter osebam v drugih državnih
organih in občinah, če jih te osebe potrebujejo za izvajanje s tem zakonom
določenih nalog.
(4) Ne glede na drugi in tretji odstavek tega člena se
podatki glede davčne številke zavezanca oziroma upravičenca pošljejo le za
namen plačil in vodenja inšpekcijskih postopkov ali po predhodnem soglasju
zavezanca oziroma upravičenca.
60. člen
(evidenca najdenih poginulih divjih prašičev)
(1) V evidenci najdenih poginulih divjih prašičev iz 15.
člena tega zakona se vodijo naslednji podatki:
1.      osebno
ime najditelja in kontaktni podatki (naslov, telefonska številka oziroma
e-naslov);
2.     
lokacija (opis mesta, najbližji kraj, če je mogoče, koordinate x, y);
3.     
če je mogoče, spol in starost najdenega poginulega divjega prašiča;
4.     
morebitne vidne spremembe na poginulem divjem prašiču;
5.     
čas najdbe;
6.     
možnost dostopa do najdenega poginulega divjega prašiča (opis lokacije,
dostopnih poti ipd.).
(2) Podatki iz prejšnjega odstavka se obdelujejo za namene
sledenja in preverjanja epizootioloških razmer APK kot podlaga za določanje
ukrepov iz tega zakona ter so podlaga za izplačilo finančne spodbude v skladu s
15. členom tega zakona.
61. člen
(evidenca usposobljenih oseb)
(1) V evidenci usposobljenih oseb se vodita seznama
usposobljenih oseb za aktivno iskanje poginulih divjih prašičev in
usposobljenih oseb za izvajanje izrednega odstrela divjih prašičev. V evidenci
se za vsako usposobljeno osebo vodijo naslednji podatki:
1.      osebno
ime in kontaktni podatki (naslov, telefonska številka oziroma e-naslov);
2.     
datum rojstva;
3.     
številka in datum potrdila.
(2) Evidenca iz tega člena je namenjena vodenju seznamov
usposobljenih oseb za izvajanje ukrepov iz tega zakona.
62. člen
(evidenca najdenih poginulih in odstreljenih divjih
prašičev)
(1) V evidenci najdenih poginulih in odstreljenih divjih
prašičev se vodijo podatki o najdenih poginulih divjih prašičih iz 24. člena
tega zakona ter o odstreljenih divjih prašičih iz drugega odstavka 22. člena in
26. člena tega zakona.
(2) Podatki iz prejšnjega odstavka se dobijo iz aplikacije iz
četrtega odstavka 24. člena tega zakona.
VIII. NADZOR NAD IZVAJANJEM DOLOČB TEGA ZAKONA IN
PRISTOJNOSTI
63. člen
(inšpekcijski nadzor)
(1) Nadzor nad izvajanjem tega zakona izvajajo uradni
veterinarji pristojne inšpekcije uprave.
(2) Ne glede na prejšnji odstavek izvajajo nadzor tudi
lovski, kmetijski in gozdarski inšpektorji pristojnega inšpektorata v obsegu,
določenem v 65. členu tega zakona.
64. člen
(pristojnosti uradnega veterinarja)
(1) Uradni veterinar ima poleg pooblastil in pristojnosti,
določenih z zakonom o inšpekcijskem nadzoru, in zakonom, ki ureja veterinarska
merila skladnosti, tudi pristojnost nadzirati izvajanje in v primeru
ugotovljenih nepravilnosti izrekanje ukrepov za izvedbo:
1.      nujnih
ukrepov za preprečevanje in zgodnje odkrivanje APK pri divjih prašičih, razen
ukrepov iz 1. in 2. točke prvega odstavka 65. člena tega zakona;
2.     
nujnih ukrepov na območjih visokega tveganja in nujnih ukrepov za
obvladovanje in izkoreninjenje APK pri divjih prašičih, razen ukrepov iz 3. in
4. točke prvega odstavka 65. člena tega zakona ter nadzora nad ukrepi iz
drugega in tretjega odstavka 65. člena tega zakona;
3.     
ugotavljanja identitete rejcev prašičev, ki so tudi lovci.
(2) Zoper odločbo uradnega veterinarja je dovoljena pritožba
na ministrstvo, pristojno za veterinarstvo, v osmih dneh od dneva vročitve
odločbe. Pritožba ne odloži izvršitve odrejenih ukrepov.
65. člen
(pristojnosti lovskega, kmetijskega in gozdarskega inšpektorja)
(1) Pri opravljanju inšpekcijskega nadzora ima lovski
inšpektor poleg pooblastil po splošnih predpisih, ki urejajo inšpekcijski
nadzor, in predpisu, ki ureja divjad in lovstvo, še naslednje pristojnosti:
1.      nadzirati
izvajanje načrtov ravnanja glede vsebin iz 3., 4., 5. in 6. točke prvega
odstavka 4. člena tega zakona;
2.     
nadzirati izvajanje intenzivnega odstrela divjih prašičev iz 12. člena
tega zakona;
3.     
nadzirati izvajanje prepovedi lova, intenziviranega lova in omejitev pri
izvajanju lova iz 22. člena tega zakona;
4.     
nadzirati uporabo posebne opreme iz petega odstavka 12. člena in prvega
odstavka 27. člena tega zakona;
5.     
nadzirati izvajanje izrednega odstrela divjih prašičev in načinov lova,
razen usmrtitev v lovkah iz 26. člena tega zakona;
6.     
nadzirati izvajanje prepovedi iztrebljanja divjih prašičev v lovišču iz
28. člena tega zakona;
7.     
nadzirati omejitve oziroma prepovedi krmljenja divjih prašičev iz 23.
člena tega zakona.
(2) Pri opravljanju inšpekcijskega nadzora ima kmetijski
inšpektor poleg pooblastil po splošnih predpisih, ki urejajo inšpekcijski
nadzor, in predpisu, ki ureja kmetijstvo, še pristojnost nadzirati izvajanje
ukrepa omejitve ali prepovedi izvajanja kmetijskih, gozdarskih ali drugih
aktivnosti iz 47. člena tega zakona na območju z omejitvami v delu, ki se
nanaša na:
1.      prepoved
spravila kmetijskih pridelkov;
2.     
prepoved košnje oziroma spravila krme;
3.     
prepoved oziroma omejitve gibanja na kmetijskih površinah;
4.     
prepoved drugih aktivnosti, ki imajo lahko za posledico širjenje APK.
(3) Pri opravljanju inšpekcijskega nadzora ima gozdarski
inšpektor poleg pooblastil po splošnih predpisih, ki urejajo inšpekcijski
nadzor, in predpisu, ki ureja gozdarstvo, še pristojnost nadzirati izvajanje
ukrepa omejitve ali prepovedi izvajanja kmetijskih, gozdarskih ali drugih
aktivnosti iz 47. člena tega zakona na območju z omejitvami v delu, ki se
nanaša na:
1.      prepoved
sečnje in spravila lesa iz gozdov;
2.     
prepoved oziroma omejitve gibanja v gozdovih;
3.     
prepoved drugih aktivnosti v gozdovih, ki imajo lahko za posledico
širjenje APK.
(4) Če pri opravljanju inšpekcijskega nadzora iz tega člena
lovski, kmetijski in gozdarski inšpektor ugotovi nepravilnosti, izreče ukrepe
za njihovo odpravo, vsak v okviru svojih pristojnosti iz tega člena.
66. člen
(pristojnosti NVI in drugih institucij)
(1) Zbiranje poginulih divjih prašičev in odvoz kadavrov do
zbirnih mest se izvajata v okviru javne veterinarske službe. Vzorčenje
odstreljenih divjih prašičev in trupel poginulih divjih prašičev ter
patološkoanatomske sekcije poginulih divjih prašičev opravljajo uradni
veterinarji in NVI. Preiskave opravi NVI ali drug pooblaščen laboratorij.
(2) ZGS in drugi izvajalci, ki so pooblaščeni za jemanje
vzorcev pri divjih prašičih, lahko na območju z omejitvami v času trajanja
ukrepov iz tega zakona izvajajo svojo dejavnost samo, če imajo za to dovoljenje
uprave.
67. člen
(pristojnost civilne zaščite)
Generalni direktor uprave po potrditvi APK v Republiki
Sloveniji predlaga pristojnemu poveljniku Civilne zaščite Republike Slovenije
aktiviranje državnega načrta zaščite in reševanja ob pojavu posebno nevarnih
bolezni živali.
IX. KAZENSKE DOLOČBE
68. člen
(prekrški)
(1) Z globo od 3.000 do 5.000 eurov se za prekršek kaznuje
pravna oseba, če:
1.      ne
pripravi načrta ravnanja v skladu s predpisanimi zahtevami iz prvega in drugega
odstavka 4. člena tega zakona;
2.     
ne poskrbi za objavo načrta ravnanja upravljavcev lovišč in seznanitev z
njim v skladu s tretjim odstavkom 4. člena tega zakona;
3.     
ne upošteva načrta ravnanja (četrti odstavek 4. člena);
4.     
ne zagotovi predpisanih zabojnikov ali rednega praznjenja zabojnikov v
skladu s tretjim odstavkom 5. člena tega zakona;
5.     
odpremi živega divjega prašiča v nasprotju s prvim ali četrtim odstavkom
11. člena tega zakona;
6.     
odpremi živega divjega prašiča v nasprotju z drugim odstavkom 11. člena
tega zakona;
7.     
prejme živega divjega prašiča v nasprotju s tretjim odstavkom 11. člena
tega zakona;
8.     
uporabi posebno opremo iz petega odstavka 12. člena v nasprotju s tem
zakonom;
9.     
na krmišču za prostoživeče živali, do katerih imajo dostop divji
prašiči, polaga krmo v nasprotju s 13. členom tega zakona;
10.  
če v primerih drugega odstavka 72. člena tega zakona pri lovu ne
upošteva predpisanih biovarnostnih ukrepov iz 14. člena tega zakona;
11.  
ne prijavi najdenega poginulega divjega prašiča v skladu s prvim
odstavkom 15. člena ali ne ravna v skladu s tretjim odstavkom 15. člena tega
zakona;
12.  
ne opravi odvoza najdenih poginulih divjih prašičev z mesta najdbe v
skladu s prvim odstavkom 16. člena tega zakona in pri tem ne gre za primer iz
drugega odstavka 16. člena tega zakona;
13.  
ne upošteva prepovedi odstranjevanja spodnje čeljusti oziroma drugih
delov trupla iz prvega odstavka 17. člena tega zakona;
14.  
ne upošteva prepovedi ali omejitev pri izvajanju lova v skladu s 1. ali
3. točko prvega odstavka 22. člena tega zakona;
15.  
ne upošteva prepovedi krmljenja ŽSP v skladu s 1. točko prvega odstavka
23. člena tega zakona;
16.  
ne upošteva omejitve količine krme neživalskega izvora za namen privabljanja
v skladu z 2. točko prvega odstavka 23. člena tega zakona;
17.  
ne upošteva roka 72 ur glede prepovedi stikov z domačimi prašiči v
skladu s prvim odstavkom 24. člena ali tretjim odstavkom 26. člena tega zakona;
18.  
uporabi posebno opremo iz prvega odstavka 27. člena tega zakona v
nasprotju s tem zakonom;
19.  
ne upošteva prepovedi iztrebljanja divjih prašičev v lovišču v skladu s
prvim odstavkom 28. člena tega zakona;
20.  
ne prevzame ŽSP kategorije 1 na zbirnem mestu v skladu s tretjim
odstavkom 28. člena tega zakona;
21.  
ne opravi preiskav najdenih poginulih in odstreljenih divjih prašičev v
skladu s prvim odstavkom 29. člena tega zakona;
22.  
ovira postavitev, uporabo in vzdrževanje ograj in odvračal v skladu s
četrtim odstavkom 37. člena tega zakona;
23.  
ravna v nasprotju s prepovedjo ali omejitvijo v skladu s 1., 2., 3., 4.
ali 5. točko drugega odstavka 47. člena tega zakona.
24.  
če do priprave načrta ravnanja na izvaja biovarnostnih ukrepov iz 14.
člena tega zakona (drugi odstavek 72. člena).
(2) Z globo od 2.000 do 4.000 eurov se kaznuje samostojni
podjetnik posameznik oziroma posameznik, ki samostojno opravlja dejavnost, če
stori prekršek iz prejšnjega odstavka.
(3) Z globo od 600 do 1.800 eurov se kaznuje odgovorna oseba
pravne osebe ali odgovorna oseba samostojnega podjetnika posameznika oziroma
posameznika, ki samostojno opravlja dejavnost, če stori prekršek iz prvega
odstavka tega člena.
(4) Z globo od 500 do 1.500 eurov se kaznuje posameznik, če
stori prekršek iz prvega odstavka tega člena.
69. člen
(višina globe v hitrem prekrškovnem postopku)
Za prekrške iz tega zakona se sme v hitrem postopku izreči
globa tudi v znesku, ki je višji od najnižje predpisane globe, določene s tem
zakonom.
X. PREHODNE IN KONČNA DOLOČBA
70. člen
(letna osnova za odvzem divjih prašičev)
ZGS določi letno osnovo za odvzem divjih prašičev iz tretjega
odstavka 12. člena tega zakona v 60 dneh od uveljavitve tega zakona.
71. člen
(skupina strokovnjakov ter komisija za spremljanje in
usklajevanje)
(1) Generalni direktor uprave imenuje člane skupine strokovnjakov
iz prvega odstavka 3. člena tega zakona v 60 dneh od uveljavitve tega zakona.
(2) Minister, pristojen za veterinarstvo, imenuje skupino za
spremljanje in usklajevanje iz prvega odstavka 53. člena tega zakona v 60 dneh
od uveljavitve tega zakona.
72. člen
(načrti ravnanja)
(1) Ministrstvo objavi predlog načrta ravnanja iz šestega
odstavka 4. člena tega zakona na osrednjem spletnem mestu državne uprave v 30
dneh od uveljavitve tega zakona, upravljavci lovišč pa pripravijo načrte
ravnanja iz 4. člena tega zakona v 60 dneh od dneva objave predloga načrta
ravnanja.
(2) Če sklep iz prvega odstavka 9. člena tega zakona začne
veljati pred iztekom roka iz prejšnjega odstavka, se do priprave načrtov
ravnanja izvajajo biovarnostni ukrepi iz 14. člena tega zakona.
73. člen
(postopki za nabavo orožja, opreme, ograj in sredstev)
(1) Postopek oddaje javnega naročila za nabavo opreme iz
tretjega odstavka 16. člena tega zakona se začne v treh mesecih od uveljavitve
tega zakona.
(2) Postopek oddaje javnega naročila za sukcesivno dobavo
orožja, opreme, ograj, vključno s postavitvijo in vzdrževanjem, in sredstev za
izvedbo nujnih ukrepov po tem zakonu se začne v šestih mesecih od uveljavitve
tega zakona.
74. člen
(prenehanje veljavnosti)
Z dnem uveljavitve tega zakona prenehajo veljati:
-       
šesti odstavek 11. člena Pravilnika o stranskih živalskih proizvodih, ki
niso namenjeni prehrani ljudi (Uradni list RS, št. 35/15 in 82/18);
-       
točki a) in b) drugega odstavka 15. člena Pravilnika o ukrepih za
ugotavljanje, preprečevanje in zatiranje afriške prašičje kuge (Uradni list RS,
št. 136/06 in 42/10).
75. člen
(uveljavitev)
Ta zakon začne veljati naslednji dan po objavi v Uradnem
listu Republike Slovenije.
Št. 510-03/20-1/16
Ljubljana, dne 17. decembra 2020
EPA 1508-VIII
Državni zbor
Republike Slovenije
Igor Zorčič
predsednik