I. SPLOŠNE DOLOČBE
1. člen
(vsebina)
(1) Ta zakon določa dodatne ukrepe za odpravo posledic škode
zaradi prenamnožitve populacij podlubnikov kot pomoč prizadetim lastnikom
gozdov.
(2) Ukrepi po tem zakonu se uporabljajo poleg ukrepov, ki jih
za preprečitev širjenja in zatiranje prenamnoženih populacij žuželk ter
sanacijo poškodovanega gozda določa zakon, ki ureja gozdove, ter predpisi, ki
urejajo ukrepe kmetijske politike.
(3) Prenamnožitev populacije podlubnikov po tem zakonu je
naravna nesreča.
(4) Določbe tega zakona se uporabljajo tudi za odpravo
posledic škode v gozdovih zaradi naravnih ujm, če je treba posekati oziroma
spraviti iz gozda več kot 400.000 m3 dreves v posameznem koledarskem letu
in je ocenjena škoda enaka ali večja od praga, kot ga za naravno nesrečo
opredeljujejo predpisi, ki urejajo področje naravnih nesreč, in ima to lahko za
posledico prenamnožitev populacije podlubnikov. Naravna ujma iz tega odstavka
je naravna nesreča po tem zakonu.
(5) Naravne ujme iz prejšnjega odstavka so snegolom,
vetrolom, žledolom, poplava, snežni ali zemeljski plaz ter drug naravni pojav,
če povzroči poškodovanost oziroma fiziološko oslabljenost dreves v gozdu.
(6) Stanje in ocena škode iz četrtega odstavka tega člena se
ugotavljata v skladu z 2. in 3. členom tega zakona.
2. člen
(prenamnožitev populacije podlubnikov)
(1) Prenamnožitev populacije podlubnikov je stanje, ko je
zaradi napada podlubnikov treba posekati več kot 400.000 m3 dreves v
posameznem koledarskem letu in je ocenjena škoda enaka ali večja od praga, kot
ga za naravno nesrečo opredeljujejo predpisi, ki urejajo področje naravnih
nesreč. Prenamnožitev populacije podlubnikov v tekočem letu ugotovi Zavod za
gozdove Slovenije (v nadaljnjem besedilu: Zavod) v poročilu o stanju in oceni
škode po podlubnikih, ki ga potrdi Vlada Republike Slovenije.
(2) Zavod mesečno spremlja stanje podlubnikov in škode po
podlubnikih ter do 15. v tekočem mesecu poroča ministrstvu, pristojnemu za
gozdarstvo, kumulativno stanje za pretekle mesece tekočega leta.
3. člen
(ocena škode)
Zavod pripravi oceno škode zaradi prenamnožitve populacije podlubnikov
v skladu s predpisom, ki ureja metodologijo za ocenjevanje škode po naravnih in
drugih nesrečah. Ocena škode iz tega člena je sestavni del poročila o stanju in
oceni škode po podlubnikih iz prejšnjega člena.
3.a člen
(podaljšanje roka in razveljavitev odločbe Zavoda o
določitvi varstvenih del za odpravo posledic škode zaradi prenamnožitve
populacije podlubnikov iz objektivno utemeljenih razlogov)
(1) Lastnik gozda lahko po izdaji odločbe Zavoda o
določitvi sanitarne sečnje in spravila ter odvoza okuženega ali s podlubniki
napadenega, močno poškodovanega ali podrtega drevja iz gozda na lokacijo, ki ne
predstavlja nevarnosti za nadaljnje širjenje podlubnika, oziroma preventivnih
varstvenih del zaradi odprave škode prenamnožitve populacije podlubnikov v
skladu z zakonom, ki ureja gozdove, in pred potekom roka za izvedbo del,
določenega v tej odločbi, če so za to podani objektivno utemeljeni razlogi,
vloži na Zavod obrazloženo prošnjo za:
-       
podaljšanje roka iz odločbe za izvedbo posameznih varstvenih del za
odpravo posledic škode zaradi prenamnožitve populacije podlubnikov ali
-       
spremembo obsega posameznih varstvenih del za odpravo posledic škode
zaradi prenamnožitve populacije podlubnikov in določitev novega roka za njihovo
izvedbo.
(2) Za objektivno utemeljene razloge iz prejšnjega
odstavka se štejejo okoliščine, nastale po izdaji odločbe iz prejšnjega
odstavka, ki jih ni bilo mogoče predvideti oziroma na katere lastnik gozda ni
imel vpliva in zaradi katerih je izvajanje del iz odločbe v prvotnem roku
postalo oteženo oziroma se je dejansko stanje v naravi spremenilo glede na
ugotovljeno dejansko stanje v odločbi.
(3) Zavod o prošnji iz prvega odstavka tega člena odloči
z odločbo.
(4) Če je v postopku, začetem na podlagi druge alineje
prvega odstavka tega člena Zavod izdal odločbo, s katero se je spremenil obseg
posameznih varstvenih del iz odločbe iz prvega odstavka tega člena in določil
nov rok za njihovo izvedbo, se s to odločbo odločba iz prvega odstavka tega
člena razveljavi.
(5) Če je v teku postopek iz prvega ali četrtega
odstavka tega člena, se globa za prekršek iz 16. točke prvega odstavka
79. člena Zakona o gozdovih (Uradni list RS, št. 30/93, 13/98 – odl. US,
56/99 – ZON, 67/02, 110/02 – ZGO-1, 115/06 – ORZG40, 110/07, 106/10, 63/13,
101/13 – ZDavNepr, 17/14, 24/15, 9/16 – ZGGLRS in 77/16; v nadaljnjem besedilu:
ZG) oziroma upravna izvršba po drugi osebi iz 29.a člena ZG lahko izreče
oziroma izvršba izvede po vročitvi prvostopenjske odločbe, če sanitarna sečnja
ali preventivna varstvena dela niso opravljena v roku, določenem v odločbi iz
prvega odstavka tega člena, ali so opravljena v nasprotju z njo.
(6) Pritožba zoper odločbo iz tretjega odstavka tega
člena ne zadrži njene izvršitve.
4. člen
(ukrepi za odpravo posledic škode zaradi prenamnožitve
populacije podlubnikov)
Ukrepi za odpravo posledic škode zaradi prenamnožitve
populacije podlubnikov po tem zakonu so:
-       
izjema pri odreditvi sanitarne sečnje;
-       
izjeme glede postopka sprejemanja sprememb in dopolnitev
gozdnogospodarskih načrtov gozdnogospodarskih enot (v nadaljnjem besedilu: GGN
GGE);
-       
skrajšanje rokov za izdajo soglasij, dovoljenj in drugih aktov državnih
organov in nosilcev javnih pooblastil;
-       
izjeme pri gradnji gozdnih prometnic;
-       
povračilo stroškov pri zapori državnih cest zaradi izvedbe varstvenih
del zaradi prenamnožitve populacije podlubnikov;
-       
povračilo stroškov za zaporo občinskih cest zaradi izvedbe varstvenih
del zaradi prenamnožitve populacij podlubnikov;
-       
posebna ureditev glede zmanjšanja ali odpisa prispevkov za pokojninsko
in invalidsko zavarovanje za kmete iz Zakona o pogojih, pod katerimi se kmetom
zmanjšani ali odpisani prispevki štejejo za plačane (Uradni list RS,
št. 48/92 in 21/95; v nadaljnjem besedilu: ZPKZ).
5. člen
(upravičenci)
(1) Do ukrepov za odpravo posledic škode zaradi prenamnožitve
populacije podlubnikov iz tretje do sedme alineje prejšnjega člena je upravičen
lastnik gozda, ki izvaja ali je izvedel vsa dela v obsegu, vsebini in rokih,
kot je določeno z odločbo Zavoda o sanitarni sečnji ter spravilu in odvozu
okuženega ali s podlubniki napadenega, močno poškodovanega ali podrtega drevja
iz gozda na lokacijo, ki ne predstavlja nevarnosti za nadaljnje širjenje
podlubnika oziroma preventivnih varstvenih delih za odpravo posledic škode
zaradi prenamnožitve populacije podlubnikov v skladu s predpisi, ki urejajo
gozdove, in s tem zakonom.
(2) Upravičenec oziroma upravičenka (v nadaljnjem besedilu: upravičenec)
mora imeti poravnane vse finančne obveznosti do države. Izpolnjevanje
obveznosti do države pomeni, da vrednost neplačanih zapadlih obveznosti do
države ne presega 50 evrov ali več. Stanje poravnanih obveznosti do države
upravičenec dokazuje z originalnim potrdilom Finančne uprave Republike Slovenije,
ki ne sme biti starejše od 30 dni.
(3) Za ugotavljanje upravičenosti do ukrepov po tem zakonu se
uporabljajo evidence Zavoda, ki jih Zavod vodi na podlagi predpisov o gozdovih.
II. UKREPI ZA ODPRAVO POSLEDIC ŠKODE ZARADI PRENAMNOŽITVE
POPULACIJE PODLUBNIKOV
6. člen
(sanitarna sečnja)
Ne glede na predpise, ki urejajo gozdove, se za sanitarno
sečnjo šteje tudi sečnja dreves iglavcev v oddaljenosti 30 m od roba
žarišča napada podlubnikov, če takšna drevesa pred sečnjo označi Zavod in o tem
izda odločbo v upravnem postopku.
6.a člen
(spremembe in dopolnitve GGN GGE)
Ne glede na predpise o gozdovih, ki določajo postopek za
sprejemanje sprememb in dopolnitev GGN GGE, se v primeru, ko posek zaradi
sanitarne sečnje zaradi odprave posledic škode zaradi prenamnožitve populacije
podlubnikov na ravni gozdnogospodarske enote preseže 25 odstotkov možnega
poseka, spremembe in dopolnitve GGN GGE sprejmejo na način, da Zavod predloži
ministrstvu, pristojnemu za gozdarstvo, v sprejetje predlog sprememb in
dopolnitev GGN GGE brez predhodnih postopkov, določenih v zakonu, ki ureja
gozdove, in ne glede na leto ureditvenega obdobja. Zavod predlog sprememb in
dopolnitev GGN GGE predhodno predloži ministrstvu, pristojnemu za okolje, v
presojo glede obveznosti izvedbe celovite presoje vplivov na okolje. Po
odločitvi ministrstva, pristojnega za okolje, oziroma po celoviti presoji
vplivov na okolje, če je ta obvezna, predlog sprememb in dopolnitev GGN GGE
določi svet območne enote Zavoda. Predlog GGN GGE Zavod predloži ministru,
pristojnemu za gozdarstvo, v sprejetje. Spremembe in dopolnitve GGN GGE se
lahko nanašajo samo na odpravo posledic škode zaradi prenamnožitve populacije
podlubnikov.
7. člen
(rok za izdajo soglasij, dovoljenj in drugih aktov)
Državni organi in nosilci javnih pooblastil morajo izdati
soglasja, dovoljenja ali druge akte, ki so potrebni za izvedbo ukrepov za
odpravo posledic škode zaradi prenamnožitve populacije podlubnikov, v 15 dneh
od prejetja zahtevka. K vlogi za izdajo soglasja, dovoljenja ali drugega akta
mora vlagatelj priložiti odločbo Zavoda o določitvi varstvenih del za odpravo
posledic škode zaradi prenamnožitve populacije podlubnikov.
8. člen
(gradnja gozdnih prometnic)
(1) Ne glede na določbe petega odstavka 67. člena
Stvarnopravnega zakonika (Uradni list RS, št. 87/02 in 91/13) se za
gradnjo gozdne prometnice, ki je nujno potrebna za odpravo posledic škode
zaradi prenamnožitve populacije podlubnikov, šteje, da se za posamezno
zemljiško parcelo v solastnini lastniki strinjajo z gradnjo te prometnice, če
investitor pridobi overjena soglasja polovice solastnikov glede na njihove
solastniške deleže.
(2) Priključek nove gozdne prometnice na javno cesto je treba
v šestih mesecih od zaključka del urediti tako, da bo izpolnjeval vse pogoje,
ki jih zahtevajo predpisi o javnih cestah, ali ga v tem roku odstraniti.
(3) Po izvedbi vseh del morajo lastniki gozdov, ki so
uporabljali gozdno prometnico za izvajanje varstvenih del za odpravo posledic
škode zaradi prenamnožitve populacije podlubnikov, v enem mesecu območje javne
ceste vzpostaviti v prvotno stanje tako, da odstranijo ves les in druge ostanke
sečnje ter sanirajo morebitne poškodbe ceste in cestnega sveta, sicer lahko to
po tem roku stori upravljavec na njihov račun. Podatke o lastnikih gozdov
upravljavcu posreduje Zavod.
9. člen
(povračilo stroškov za zaporo državne ceste)
Ne glede na določbe šestega odstavka 74. člena Zakona o
cestah (Uradni list RS, št. 109/10, 48/12, 36/14 – odl. US in 46/15)
stroške ureditve zapore državne ceste zaradi izvedbe varstvenih del za odpravo
posledic škode zaradi prenamnožitve populacije podlubnikov upravičencu povrne
ministrstvo, pristojno za gozdarstvo. Povračilo se izvede na podlagi zahtevka upravičenca.
Zahtevek mora vsebovati najmanj potrdilo o plačilu računa za ureditev zapore
državne ceste, dovoljenje za zaporo ceste in potrdilo o izvedbi potrebnih
sanacijskih del, ki ga izda Zavod. O upravičenosti zahtevka odloči ministrstvo,
pristojno za gozdarstvo, z odločbo. Dodatne podatke glede lokacije zapore,
trajanja zapore in o izvedenih sanacijskih delih lahko ministrstvo, pristojno
za gozdarstvo, pridobi na Zavodu.
10. člen
(povračilo stroškov za zaporo občinske ceste)
Stroške ureditve zapore občinske ceste zaradi izvedbe
varstvenih del za odpravo posledic škode zaradi prenamnožitve populacije
podlubnikov upravičencu povrne ministrstvo, pristojno za gozdarstvo. Povračilo
se izvede na podlagi zahtevka upravičenca. Zahtevek mora vsebovati najmanj
potrdilo o plačilu računa za ureditev zapore državne ceste, dovoljenje za
zaporo ceste in potrdilo o izvedbi potrebnih sanacijskih del, ki ga izda Zavod.
O upravičenosti zahtevka odloči ministrstvo, pristojno za gozdarstvo, z
odločbo. Dodatne podatke glede lokacije zapore, trajanja zapore in o izvedenih
sanacijskih delih lahko ministrstvo, pristojno za gozdarstvo, pridobi na
Zavodu.
11. člen
(posebna ureditev glede zmanjšanja ali odpisa prispevkov in
podaljšanje roka)
(1) Ne glede na prvi odstavek 3. člena ZPKZ se prispevki
zavarovancem lahko zmanjšajo ali odpišejo zaradi odprave posledic prenamnožitve
podlubnikov po ZPKZ, če je škodo ocenil Zavod.
(2) Ne glede na 9. člen ZPKZ lahko zavarovanec na
pristojni davčni organ v primeru iz prejšnjega odstavka vloži zahtevo za odpis
ali zmanjšanje prispevkov v 60 dneh od vročitve odločbe Zavoda iz prvega
odstavka 5. člena tega zakona.
(3) Upravičenci uveljavljajo ukrepa iz prvega in drugega
odstavka tega člena, če je zaradi podlubnikov potrebna obnova s sadnjo
njihovega gozda na več kot 20 odstotkih njihove gozdne posesti, o čemer izda
potrdilo Zavod in to zaznamuje v svoji evidenci.
III. ZAGOTAVLJANJE SREDSTEV
12. člen
(zagotavljanje sredstev)
(1) Sredstva za izvajanje ukrepov iz 9. in 10. člena
tega zakona se zagotovijo v proračunu Republike Slovenije.
(2) Ob pripravi predlogov proračunov za naslednja leta mora
ministrstvo, pristojno za gozdarstvo, v okviru svojega finančnega načrta
zagotavljati zadosten obseg pravic porabe za odpravo posledic škode zaradi
prenamnožitve populacije podlubnikov, ki jo ureja ta zakon.

Zakon o dodatnih ukrepih za odpravo posledic
škode zaradi prenamnožitve populacije podlubnikov – ZUOPŠP (Uradni list RS, št.
14/18) vsebuje naslednjo končno določbo:
»IV. KONČNA DOLOČBA
13. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembah in dopolnitvah Zakona o dodatnih
ukrepih za odpravo posledic škode zaradi prenamnožitve populacije podlubnikov –
ZUOPŠP-A (Uradni list RS, št. 65/20) vsebuje naslednjo končno določbo:
»KONČNA DOLOČBA
5. člen
Ta zakon začne veljati petnajsti dan po objavi v Uradnem
listu Republike Slovenije.«.