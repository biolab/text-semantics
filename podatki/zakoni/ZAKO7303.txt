1. člen
(vsebina)
S tem zakonom se za stabilizacijo javnih financ začasno
omejujejo plače, drugi stroški dela javnih uslužbencev oziroma javnih uslužbenk
(v nadaljnjem besedilu: javni uslužbenci) in funkcionarjev oziroma funkcionark
(v nadaljnjem besedilu: funkcionarji) ter določajo nekateri drugi ukrepi v
javnem sektorju.
2. člen
(plačna lestvica do 31. avgusta 2016)
(1) Ne glede na prilogo 1 Zakona o sistemu plač v javnem sektorju
(Uradni list RS, št. 108/09 – uradno prečiščeno besedilo, 13/10, 59/10, 85/10,
107/10, 35/11 – ORZSPJS49a, 27/12 – odl. US, 40/12 – ZUJF, 46/13, 25/14 – ZFU,
50/14, 95/14 – ZUPPJS15 in 82/15; v nadaljnjem besedilu: ZSPJS) se do
31. avgusta 2016 za določitev osnovnih plač javnih uslužbencev in
funkcionarjev uporablja plačna lestvica, določena v prvem odstavku 44.a člena
ZSPJS.
(2) Od 1. septembra 2016 se za določitev osnovnih plač
javnih uslužbencev in funkcionarjev uporablja plačna lestvica, določena v
prilogi 1 ZSPJS.
3. člen
(določitev vrednosti plačnih razredov)
Določitev vrednosti plačnih razredov iz prejšnjega člena ne
pomeni usklajevanja vrednosti plačnih razredov v skladu s 5. členom ZSPJS.
4. člen
(uskladitev osnovnih plač v letu 2016)
Ne glede na določbe 5. člena ZSPJS se vrednosti plačnih
razredov iz plačne lestvice od 1. januarja 2016 do 31. decembra 2016
ne uskladijo.
5. člen
(redna delovna uspešnost)
Ne glede na določbe 22. in 22.a člena ZSPJS javnim
uslužbencem in funkcionarjem do 31. decembra 2016 ne pripada del plače za
redno delovno uspešnost.
6. člen
(delovna uspešnost iz naslova povečanega obsega dela)
(1) Ne glede na določbo prvega odstavka 4. člena Uredbe o delovni
uspešnosti iz naslova povečanega obsega dela za javne uslužbence (Uradni list
RS, št. 53/08 in 89/08) in splošnih aktov, ki urejajo plačilo delovne
uspešnosti iz naslova povečanega obsega dela za javne uslužbence v drugih
državnih organih, lahko do 31. decembra 2016 višina dela plače javnega
uslužbenca za plačilo delovne uspešnosti pri opravljanju rednih delovnih nalog
uporabnika proračuna ali projekta, načrtovanega v okviru sprejetega finančnega
načrta uporabnika proračuna, znaša največ 20 odstotkov njegove osnovne plače.
Če se javnemu uslužbencu izplačuje del plače za plačilo delovne uspešnosti iz
naslova povečanega obsega dela tudi iz naslova in sredstev posebnega projekta,
lahko del plače znaša skupno (iz obeh naslovov) največ 30 odstotkov njegove osnovne
plače.
(2) Javnim uslužbencem, za katere velja Uredba o plačah
direktorjev v javnem sektorju (Uradni list RS, št. 73/05, 103/05, 12/06, 36/06,
46/06, 77/06, 128/06, 37/07, 95/07, 112/07, 104/08, 123/08, 21/09, 61/09,
91/09, 3/10, 27/10, 45/10, 62/10, 88/10, 10/11, 45/11, 53/11, 86/11, 26/12,
41/12, 90/12, 24/13, 75/13, 79/13, 108/13, 15/14,43/14, 6/15 in 57/15), se del
plače za delovno uspešnost iz naslova povečanega obsega dela do
31. decembra 2016 izplačuje v skladu z drugim odstavkom 4. člena uredbe iz
prejšnjega odstavka.
(3) Za izplačilo delovne uspešnosti iz naslova povečanega obsega
dela pri opravljanju rednih delovnih nalog lahko do 31. decembra 2016
uporabniki proračuna porabijo največ 40 odstotkov sredstev iz prihrankov,
določenih v 22.d členu ZSPJS.
(4) Ne glede na določbe prejšnjega odstavka lahko uporabniki
v primerih, ko so bili sklenjeni še vedno veljavni sporazumi ali dogovori med
delodajalcem in reprezentativnim sindikatom za dejavnost ali poklic v javnem
sektorju, ki vsebujejo dogovor o delovni uspešnosti iz naslova povečanega
obsega dela, porabijo prihranke v odstotku, ki je veljal ob podpisu tega
sporazuma oziroma dogovora.
7. člen
(regres za letni dopust za leto 2016)
(1) Javnim uslužbencem in funkcionarjem se ne glede na
določbe zakona, ki ureja delovna razmerja, Kolektivne pogodbe za javni sektor
(Uradni list RS, št. 57/08, 86/08, 112/08, 3/09, 16/09, 23/09, 33/09, 48/09,
91/09, 31/10, 83/10, 89/10, 59/11, 6/12, 40/12, 22/13, 46/13 in 95/14; v
nadaljnjem besedilu: Kolektivna pogodba za javni sektor) in kolektivnih pogodb
dejavnosti in poklicev za leto 2016, izplača regres za letni dopust, upoštevaje
uvrstitev v plačni razred na zadnji dan meseca aprila 2016.
(2) Javnim uslužbencem in funkcionarjem, ki so na zadnji dan
meseca aprila 2016 uvrščeni:
-       
do vključno 30. plačnega razreda, se izplača regres v znesku 790,73
eurov;
-       
od 31. do vključno 40. plačnega razreda, se izplača regres v znesku 696
eurov;
-       
od 41. do vključno 50. plačnega razreda, se izplača regres v znesku 450
eurov;
-       
od 51. plačnega razreda, se izplača regres v znesku 350 eurov.
(3) Regres za letni dopust se javnim uslužbencem in
funkcionarjem izplača pri plači za mesec maj 2016.
(4) Plačni razred za določitev višine regresa javnim
uslužbencem oziroma funkcionarjem iz tega člena je plačni razred, v katerega je
uvrščen javni uslužbenec oziroma funkcionar na zadnji dan meseca aprila 2016.
Če javni uslužbenec oziroma funkcionar na ta dan še ni pridobil pravice do
plače v skladu s plačnim razredom, v katerega je uvrščen, je plačni razred za
določitev višine regresa plačni razred, v skladu s katerim je javni uslužbenec
oziroma funkcionar prejel plačo na zadnji dan meseca aprila 2016.
8. člen
(nadomestilo plače funkcionarjem in javnim uslužbencem za
čas odsotnosti z dela zaradi bolezni ali poškodbe, ki ni povezana z delom)
(1) Funkcionarjem za čas odsotnosti z dela zaradi bolezni ali
poškodbe, ki ni povezana z delom, pripada nadomestilo, ki bremeni delodajalca,
v višini 80 % osnove. Osnova za izračun nadomestila je plača v preteklem mesecu
za polni delovni čas.
(2) Nadomestilo plače v višini iz prejšnjega odstavka pripada
tudi javnim uslužbencem, za katere je višina nadomestila plače za čas
odsotnosti z dela zaradi bolezni ali poškodbe, ki ni povezana z delom, s
kolektivno pogodbo ali s splošnim aktom, veljavnim na dan začetka uporabe tega
zakona, določena drugače ali višina nadomestila ni določena.
9. člen
(izplačevanje jubilejnih nagrad)
Zaposlenemu pripada jubilejna nagrada le v primeru, če je za
posamezni jubilej še ni prejel v javnem sektorju.
10. člen
(posebna ureditev glede na 245. člen ZPIZ-2)
Ne glede na določbe 245. člena Zakona o pokojninskem in
invalidskem zavarovanju (Uradni list RS, št. 96/12, 39/13, 99/13 – ZSVarPre-C,
101/13 – ZIPRS1415, 44/14 – ORZPIZ206, 85/14 – ZUJF-B in 95/14 – ZUJF-C) je
lahko v letu 2016 znesek vplačil kolektivnega zavarovanja po Zakonu o
kolektivnem dodatnem pokojninskem zavarovanju za javne uslužbence (Uradni list
RS, št. 126/03 in 32/15), ki ga za posameznega javnega uslužbenca vplača
delodajalec v posameznem koledarskem letu, nižji od 240 evrov.
11. člen
(prenehanje pogodbe o zaposlitvi)
(1) V obdobju od 1. januarja 2016 do 31. decembra
2016 pogodba o zaposlitvi preneha veljati javnemu uslužbencu (moški in ženska),
ki izpolni pogoje za pridobitev pravice do starostne pokojnine za moške na
podlagi četrtega, v prehodnem obdobju pa na podlagi petega odstavka 27. člena,
v povezavi s prvim in drugim odstavkom 398. člena Zakona o pokojninskem in
invalidskem zavarovanju (Uradni list RS, št. 96/12, 39/13, 99/13 – ZSVarPre-C,
101/13 – ZIPRS1415, 44/14 – ORZPIZ206, 85/14 – ZUJF-B in 95/14 – ZUJF-C).
(2) Pogodba o zaposlitvi javnemu uslužbencu iz prejšnjega odstavka
preneha veljati na podlagi dokončnega sklepa, ki ga izda predstojnik oziroma
oseba, ki izvršuje pravice in obveznosti delodajalca, prvi delovni dan po
izteku dveh mesecev od izpolnitve pogojev iz prejšnjega odstavka. Javni
uslužbenec ima pravico do odpravnine v višini dveh povprečnih mesečnih plač
zaposlenega v Republiki Sloveniji za pretekle tri mesece oziroma dveh zadnjih
mesečnih plač zaposlenega, če je to zanj ugodneje.
(3) Ne glede na prvi odstavek tega člena javnemu uslužbencu pogodba
o zaposlitvi ne preneha veljati, če se delodajalec in javni uslužbenec za
zagotovitev nemotenega delovnega procesa v roku dveh mesecev od izpolnitve pogojev
iz prvega odstavka tega člena dogovorita za nadaljevanje delovnega razmerja. V
dogovoru o nadaljevanju delovnega razmerja se določi tudi trajanje delovnega
razmerja, javnemu uslužbencu pa po prenehanju delovnega razmerja pripada
pravica do odpravnine v višini treh povprečnih mesečnih plač zaposlenega v
Republiki Sloveniji za pretekle tri mesece oziroma treh zadnjih mesečnih plač
zaposlenega, če je to zanj ugodneje. Dogovor o nadaljevanju
delovnega razmerja se lahko sklene za največ eno leto.
(4) Delodajalec lahko z namenom ugotavljanja izpolnjevanja pogojev
iz prvega odstavka tega člena pridobi podatke iz zbirk Zavoda za pokojninsko in
invalidsko zavarovanje Slovenije.
12. člen
(omejitev števila dni letnega dopusta)
(1) Ne glede na določbe zakonov, podzakonskih predpisov, splošnih
aktov in kolektivnih pogodb, na podlagi katerih je funkcionarjem in javnim
uslužbencem določeno število dni letnega dopusta, funkcionarjem in javnim
uslužbencem pripada v letu 2016 iz naslova delovne dobe, zahtevnosti dela, starosti
javnega uslužbenca, socialnih in zdravstvenih razmer ter drugih kriterijev
največ 35 dni letnega dopusta.
(2) Ne glede na prejšnji odstavek se javnim uslužbencem v
letu 2016 lahko določi največ 15 dodatnih dni letnega dopusta za posebne pogoje
dela, upoštevaje kriterije in višine, kot so določene v zakonih, podzakonskih
predpisih, splošnih aktih in kolektivnih pogodbah.
13. člen
(omejitev sklepanja avtorskih in podjemnih pogodb)
V obdobju od 1. januarja 2016 do 31. decembra 2016
uporabniki proračuna s svojimi zaposlenimi ne smejo sklepati avtorskih in
podjemnih pogodb, razen na podlagi izrecno določene podlage v predpisih ali
kadar je avtorska in podjemna pogodba sklenjena za:
1.     
izvajanje strokovnih usposabljanj, strokovnih izpitov in preizkusov
znanja,
2.     
izvajanje znanstveno raziskovalnega in drugega dela za nemoteno
delovanje javnih visokošolskih in raziskovalnih zavodov,
3.     
izvajanje posebnih projektov in posebnih programov, če so za te projekte
in programe zagotovljena dodatna sredstva,
4.     
izvajanje projektov institucionalne izgradnje, ki se financirajo iz
sredstev EU ali drugih tujih sredstev,
5.     
izvajanje programov bilateralne tehnične pomoči.
KONČNA DOLOČBA
14. člen
Ta zakon začne veljati 1. januarja 2016.
Št. 110-06/15-12/19
Ljubljana, dne 18. novembra 2015
EPA 783-VII
Državni zbor
Republike Slovenije
mag. Bojana Muršič l.r.
Podpredsednica