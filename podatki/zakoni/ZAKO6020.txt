1. člen
(vsebina zakona)
Ta zakon ureja sistem ugotavljanja
katastrskega dohodka in pavšalne ocene dohodka na čebelji panj (v nadaljnjem
besedilu: pavšalna ocena dohodka na panj) za davčne namene in druge javne
namene, določene z zakonom.
2. člen
(pomen izrazov)
Posamezni izrazi, uporabljeni v tem zakonu,
imajo naslednji pomen:
1.    
Katastrski dohodek je pavšalna ocena možnega tržnega dohodka od
dejavnosti kmetijstva in gozdarstva na kmetijskih in gozdnih zemljiščih, ki bi
ga bilo mogoče doseči s povprečno krajevno običajno vrsto in ravnijo pridelave
na kmetijskih in gozdnih zemljiščih v Republiki Sloveniji za namene izvajanja
kmetijske oziroma gozdarske dejavnosti.
2.    
Kot kmetijsko zemljišče se šteje zemljišče, ki je po predpisih o evidentiranju
nepremičnin po dejanski rabi v zemljiškem katastru evidentirano kot kmetijsko
zemljišče.
3.    
Kot gozdno zemljišče se šteje zemljišče, ki je po predpisih o
evidentiranju nepremičnin po dejanski rabi v zemljiškem katastru evidentirano
kot gozdno zemljišče.
4.    
Boniteta zemljišča je podatek o proizvodni sposobnosti zemljišč, ki se v
obliki bonitetnih točk vodi v zemljiškem katastru po predpisih o evidentiranju
nepremičnin.
4.a  Rastiščni koeficient je podatek o proizvodni
sposobnosti gozdnih zemljišč, po predpisih o gozdovih, ki se vodi v registru
nepremičnin.
5.    
Proizvodno območje je območje s podobnimi naravnimi danostmi in
gospodarskimi pogoji za kmetijstvo in gozdarstvo, ki je po predpisih o
statistiki opredeljeno kot statistična regija in je kot tako evidentirano v
zemljiškem katastru.
6.    
Območja posebnih režimov za kmetovanje so območja, na katerih je skladno
s predpisi zaradi okoljevarstvenih in drugih javnih interesov omejena
intenzivnost pridelave (kot npr. vodovarstvena območja, območja Natura 2000,
območja krajinskih parkov in podobno).
7.    
Pavšalna ocena dohodka na panj je ocena možnega tržnega dohodka od
čebelarstva, ki bi ga bilo mogoče doseči s povprečno krajevno običajno vrsto in
ravnijo reje čebel.
3. člen
(pristojnosti)
(1) Katastrski dohodek in pavšalno oceno
dohodka na panj ugotavlja Geodetska uprava Republike Slovenije (v nadaljnjem
besedilu: GURS).
(2) Naloge ugotavljanja katastrskega
dohodka in pavšalne ocene dohodka na panj so:
1.    
vodenje podatkov o podrobnejši vrsti dejanske rabe kmetijskih zemljišč, o
proizvodnih območjih in območjih posebnih režimov za kmetovanje v zemljiškem
katastru;
2.    
pridobivanje podatkov o cenah, tehnologijah in intenzivnosti kmetijske
in gozdarske pridelave, ki so potrebni za izračun katastrskega dohodka in
pavšalne ocene dohodka na panj, skladno s 5. in 7. členom tega zakona;
3.    
izdelava predlogov kalkulacij za ugotavljanje katastrskega dohodka in
pavšalne ocene dohodka na panj ter izračun odstotka za zmanjšanje katastrskega
dohodka za zemljišča znotraj območij posebnih režimov za kmetovanje;
4.    
vzpostavitev, vodenje in vzdrževanje evidence kalkulacij;
5.    
priprava predloga zneskov katastrskega dohodka na hektar kmetijskih in
gozdnih zemljišč glede na proizvodno območje, vrsto dejanske rabe in boniteto
zemljišča oziroma rastiščni koeficient (v nadaljnjem besedilu: lestvice
katastrskega dohodka) in pavšalne ocene dohodka na panj;
6.    
pripisovanje katastrskega dohodka zemljiščem, kot so evidentirana v
zemljiškem katastru;
7.    
druge naloge, povezane z ugotavljanjem katastrskega dohodka in pavšalne
ocene dohodka na panj.
4. člen
(podrobnejša vrsta dejanske rabe
kmetijskih zemljišč)
Za namene tega zakona se v zemljiškem
katastru evidentirajo naslednje podrobnejše vrste dejanske rabe kmetijskih
zemljišč:
1.    
kmetijska zemljišča za obdelavo, s šifro dejanske rabe: 1100;
2.    
kmetijska zemljišča pod travinjem, s šifro dejanske rabe: 1300, 1321 in 1800 ter pašniki;
3.    
kmetijska zemljišča pod trajnimi nasadi, s šifro dejanske rabe: 1160,
1211, 1221, 1222, 1230, 1240 in 1420;
4.    
kmetijska zemljišča pod posebnimi kulturami, s šifro dejanske rabe: 1180 in 1212;
5.    
kmetijska zemljišča izven rabe oziroma v zaraščanju, s šifro dejanske
rabe: 1410, 1500 in 1600.
5. člen
(metodologija izračuna katastrskega
dohodka)
(1) Katastrski dohodek se izračuna kot
razlika med tržno vrednostjo možne pridelave (v nadaljnjem besedilu: tržni
prihodek) na posameznem kmetijskem ali gozdnem zemljišču (v nadaljnjem
besedilu: zemljišče) in upravičenimi nujnimi pridelovalnimi stroški (v
nadaljnjem besedilu: stroški), ob upoštevanju povprečne velikosti kmetije, kot
jo izkazujejo podatki Statističnega urada Republike Slovenije (v nadaljnjem
besedilu: SURS).
(2) Katastrski dohodek je lahko negativen.
(3) Tržni prihodek je zmnožek možnega
pridelka od posamezne vrste rastlinske in živinorejske pridelave na enem hektaru
zemljišča in njegove odkupne cene.
(4) Kot odkupna cena se upošteva povprečna
odkupna cena posameznega pridelka za zadnja tri leta pred letom, za katero se
dohodek ugotavlja, ki jo objavi SURS. Za pridelke, za katere ni mogoče
pridobiti podatka o odkupni ceni od SURS, se upošteva cena, kot jo izkazuje
tržno informacijski sistem ministrstva, pristojnega za kmetijstvo. Za pridelke,
za katere je mogoče uveljaviti pavšalno nadomestilo vstopnega davka na dodano
vrednost (v nadaljnjem besedilu: DDV), se kot del odkupne cene upošteva tudi
pavšalno nadomestilo.
(5) Kot možni pridelek se upošteva
povprečni pridelek posamezne vrste rastlinskega in živinorejskega pridelka za
zadnja tri leta pred letom, za katero se dohodek ugotavlja, kot ga izkazujejo
podatki SURS za posamezno proizvodno območje, korigiran z boniteto zemljišča oziroma z rastiščnim koeficientom.
(6) V primeru možne različne rastlinske in
živinorejske pridelave na enaki vrsti podrobnejše vrste dejanske rabe zemljišča
se kot pridelek upošteva tehtano povprečje možnih pridelkov rastlinske in
živinorejske pridelave, ob upoštevanju običajne strukture rastlinske in
živinorejske pridelave na proizvodnem območju, ki jo izkazujejo objavljeni
podatki SURS.
(7) Strošek se ugotovi kot zmnožek
upravičenega nujnega potroška in njegove nabavne cene.
(8) Kot stroški se upoštevajo
standardizirani materialni stroški, stroški lastnih strojnih storitev, stroški
tujih storitev, stroški amortizacije osnovnih sredstev in posredni stroški
pridelave.
(9) Standardizirani materialni stroški se
določijo na podlagi podatkov o materialnih potroških kot jih za posamezno vrsto
in obseg pridelave izkazujejo kalkulacije za izračunavanje katastrskega
dohodka, in njihovih nabavnih cen, ki vključujejo tudi DDV. Vrednost lastnega
dela se ne šteje med materialne stroške.
(10) Stroški lastnih strojnih storitev se
določijo ob upoštevanju porabe strojnih ur in vrste mehanizacije, kot jih za
posamezno vrsto in obseg pridelave izkazujejo kalkulacije materialnih
potroškov, kot jih na uro uporabe mehanizacije izkazujejo kalkulacije za
določanje cen storitev preko strojnih krožkov, in cen materialnih potroškov.
(11) Kot stroški tujih storitev se
priznavajo stroški običajno plačljivih tujih storitev, vključno z zavarovanjem
in se določijo na ravni povprečne cene posamezne storitve.
(12) Stroški amortizacije osnovnih sredstev
se določijo ob upoštevanju nabavnih vrednosti osnovnih sredstev, stopenj
amortizacije in letne izkoriščenosti osnovnih sredstev, kot jih za posamezno
vrsto in obseg pridelave izkazujejo kalkulacije.
(13) Kot nabavne cene materialnih potroškov
in tujih storitev se upoštevajo povprečne nabavne cene za zadnja tri leta pred
letom, za katero se dohodek ugotavlja.
(14) Kot nabavna vrednost osnovnih sredstev
se upošteva tržna vrednost vključno z DDV, ugotovljena na podlagi povprečnih
nabavnih cen za zadnja tri leta pred letom, za katero se dohodek ugotavlja,
zmanjšana za delež investicijskih proračunskih podpor, to je proračunskih
plačil, ki imajo naravo nadomestila stroškov investiranja. Delež investicijskih
proračunskih podpor se ugotovi iz razmerja med skupno vrednostjo investicijskih
proračunskih podpor, izplačanih v zadnjih treh letih pred letom, za katero se
dohodek ugotavlja, in skupno vrednostjo osnovnih sredstev, upoštevano v ekonomskih
računih za kmetijstvo in gozdarstvo za zadnja tri leta pred letom, za katero se
dohodek ugotavlja, kot jih izkazujejo podatki SURS.
(15) Kot posredni stroški pridelave se
priznavajo običajni splošni stroški, vključno z DDV, povezani s kmetijo kot
celoto, kot so: stroški zavarovanja in obdavčitve poslovnih nepremičnin,
stroški elektrike, vode, drobnega orodja in materiala, delovne obleke,
izobraževanja, strokovne literature in podobno.
(16) Na podlagi metodologije izračuna
katastrskega dohodka se za posamezne pridelke izdelajo kalkulacije za
ugotavljanje katastrskega dohodka.
6. člen
(ugotavljanje katastrskega dohodka
posamezne vrste dejanske rabe)
(1) Katastrski
dohodek kmetijskih zemljišč se ugotovi na hektar zemljišča glede na vrsto
dejanske rabe in boniteto zemljišča, na podlagi kalkulacij za ugotavljanje
katastrskega dohodka za pridelke, upoštevane za posamezno vrsto dejanske rabe.
(2) Katastrski dohodek se za kmetijska
zemljišča za obdelavo ugotovi kot možni tržni dohodek od poljedelskih
pridelkov, namenjenih za hrano, krmo in predelavo, glede na običajno strukturo
pridelave (v nadaljnjem besedilu: njivski kolobar) na proizvodnem območju. Na
posameznem proizvodnem območju se upoštevata površina in pridelek poljščin, ki
z vsaj 70% pridelave prevladujejo v njivskem kolobarju (v nadaljnjem besedilu:
reprezentančni pridelki), površine preostalih poljščin pa se prištejejo k
reprezentančnim pridelkom s podobnimi agrotehničnimi zahtevami.
(3) Katastrski dohodek se za kmetijska
zemljišča pod travinjem ugotovi kot možni tržni dohodek od pridelkov travinja
oziroma živinoreje, vezane na pridelek travinja. Na posameznem proizvodnem
območju se upošteva vrsta reje, ki z vsaj 70% prevladuje v strukturi živinoreje
na tem območju.
(4) Katastrski dohodek se za kmetijska
zemljišča pod trajnimi nasadi ugotovi kot tržni dohodek od rastlinskih pridelkov
oziroma tehtanega povprečja rastlinskih pridelkov glede na strukturo trajnih
kultur, zastopanih na proizvodnem območju, razen za vinograde, oljčnike in
plantaže gozdnega drevja. Za vinograde se katastrski dohodek ugotovi kot
kombinacija tržnega dohodka od pridelka grozdja in vina. Za oljčnike se
katastrski dohodek ugotovi kot kombinacija tržnega dohodka od pridelka oljk in
oljčnega olja. Za plantaže gozdnega drevja se katastrski dohodek ugotovi kot za
gozd.
(5) Katastrski dohodek se za kmetijska
zemljišča pod posebnimi kulturami ugotovi kot tržni dohodek od rastlinskih
pridelkov oziroma tehtanega povprečja rastlinskih pridelkov, ki prevladujejo v
strukturi pridelave na proizvodnem območju, površine preostalih pridelkov pa se
prištejejo k reprezentančnim pridelkom s podobnimi agrotehničnimi zahtevami.
(6) Katastrski dohodek se za kmetijska
zemljišča izven rabe oziroma v zaraščanju ugotovi z upoštevanjem možne rabe, ki
se določi na podlagi bonitete zemljišča, in sicer se za zemljišča z boniteto 50 in več šteje, da so kmetijska zemljišča za obdelavo, za zemljišča z boniteto pod 50 pa se šteje,
da so kmetijska zemljišča pod travinjem.
(7) Katastrski
dohodek gozda se ugotovi na hektar zemljišča glede na povprečni posek,
strukturo gozdnih lesnih sortimentov, boniteto zemljišča in rastiščni
koeficient, na podlagi kalkulacij za ugotavljanje katastrskega dohodka.
(8) Katastrski dohodek se pripiše vsakemu
kmetijskemu in gozdnemu zemljišču glede na njegovo površino, vrsto dejanske
rabe in boniteto zemljišča oziroma
rastiščni koeficient, kot se vodi v zemljiškem
katastru na dan 30. junija leta, za katero se dohodek ugotavlja. Za
zemljišča znotraj območij posebnih režimov za kmetovanje se katastrski dohodek
zmanjša za odstotek zmanjšanja dohodka zaradi omejitev intenzivnosti pridelave,
ki se določi na podlagi razmerja med oceno tržnega dohodka s kalkulacijami za
pridelke, ki se upoštevajo za ugotavljanje katastrskega dohodka za posamezne
vrste dejanske rabe znotraj območja posebnih režimov za kmetovanje, in oceno
tržnega dohodka za iste pridelke ob upoštevanju omejitve intenzivnosti.
7. člen
(metodologija izračuna pavšalne ocene
dohodka na panj)
(1) Pavšalna ocena dohodka na panj se
ugotovi za vsak čebelji panj, ki je evidentiran v registru čebelnjakov pri
ministrstvu, pristojnem za kmetijstvo na dan 30. junija leta za katero se
dohodek ugotavlja.
(2) Pavšalna ocena dohodka na panj se
izračuna kot razlika med tržnim prihodkom in stroški.
(3) Pavšalna ocena dohodka na panj je lahko
negativna.
(4) Tržni prihodek je seštevek zmnožkov
možnih pridelkov od čebelarstva in njihovih odkupnih cen.
(5) Kot možni pridelek od čebelarstva se
šteje povprečna pridelava medu na panj, kot jo izkazujejo podatki SURS za
zadnja tri leta pred letom, za katero se dohodek ugotavlja in temu pridelku
ustrezna vzreja čebeljih matic ter pridelava voska, matičnega mlečka in
propolisa.
(6) Za določitev stroškov se smiselno
upoštevajo določbe o določitvi stroškov iz 5. člena tega zakona.
(7) Podatek o pavšalni oceni dohodka na
panj vodi v registru čebelnjakov ministrstvo, pristojno za kmetijstvo.
8. člen
(postopek ugotavljanja)
(1) GURS vsako leto na podlagi kalkulacij,
ki veljajo na dan 15. aprila tekočega leta, ob upoštevanju spremembe povprečnih
pridelkov, odkupnih cen pridelkov, nabavnih cen materialnih potroškov in tujih
storitev ter nabavnih vrednosti osnovnih sredstev za zadnja tri leta pred
letom, v katerem se dohodek ugotavlja, pripravi, v soglasju z ministrstvom,
pristojnim za kmetijstvo, in ministrstvom, pristojnim za finance, predlog
lestvic katastrskega dohodka in predlog pavšalne ocene dohodka na panj za
naslednje leto.
(2) Vlada na podlagi predloga določi
lestvice katastrskega dohodka in pavšalne ocene dohodka na panj in jih
najpozneje do 30. junija tekočega leta za naslednje leto objavi v Uradnem listu
Republike Slovenije.
(3) Katastrski dohodek in pavšalna ocena
dohodka na panj, ugotovljena v skladu s prvim in drugim odstavkom tega člena,
se pripišeta kmetijskim in gozdnim zemljiščem oziroma čebeljim panjem na dan 1.
januarja leta po letu objave lestvic katastrskega dohodka in pavšalne ocene
dohodka na panj.
(4) GURS zagotavlja vpogled v trenutne
podatke o višini katastrskega dohodka za kmetijska in gozdna zemljišča. Najkasneje
do 20. septembra tekočega leta GURS zagotovi tudi vpogled v podatke o
katastrskem dohodku, izračunanem po lestvicah katastrskega dohodka za naslednje
leto.
9. člen
(postopek preverjanja kalkulacij)
(1) GURS najmanj vsakih tri let preveri skladnost kalkulacij z
ravnijo tehnologij in produktivnosti kmetijske in gozdarske dejavnosti v
Republiki Sloveniji.
(2) Na podlagi analiz po potrebi pripravi
predlog novih kalkulacij in jih za 30 dni z javnim pozivom k podajanju pripomb
in predlogov razgrne na spletni strani GURS.
(3) Med javno razgrnitvijo lahko vsa
strokovna in druga zainteresirana javnost pošlje pripombe in predloge.
(4) Po proučitvi in ustreznem upoštevanju
prejetih pripomb in predlogov GURS v sodelovanju z ministrstvom, pristojnim za
kmetijstvo, in ministrstvom, pristojnim za finance, pripravi predlog novih
kalkulacij.
(5) Vlada na podlagi predloga kalkulacij za
ugotavljanje katastrskega dohodka v tekočem letu določi nove kalkulacije za
ugotavljanje katastrskega dohodka zemljišč in pavšalne ocene dohodka na panj za
naslednje leto in jih objavi v Uradnem listu Republike Slovenije.
10. člen
(evidence)
(1) Kalkulacije za ugotavljanje
katastrskega dohodka, na podlagi katerih se določita lestvica katastrskega
dohodka in pavšalna ocena dohodka na panj, se vodijo v evidenci kalkulacij, ki
je javna.
(2) Podatki o katastrskem dohodku zemljišč
se vodijo kot podatek v zemljiškem katastru.
(3) Podatki o pavšalni oceni dohodka na
panj se evidentirajo v registru čebelnjakov pri ministrstvu, pristojnemu za kmetijstvo.
11. člen
(evidentiranje podrobnejše vrste dejanske
rabe)
Podrobnejša vrsta dejanske rabe kmetijskih
zemljišč se za namene tega zakona evidentira v zemljiškem katastru skladno s
predpisi o kmetijstvu in predpisi o evidentiranju nepremičnin.
12. člen
(evidentiranje proizvodnih območij in
območij z omejenimi možnostmi za kmetijsko dejavnost)
Proizvodna območja, območja z omejenimi
možnostmi za kmetijsko dejavnost, kot so določena s predpisi o kmetijstvu in
območja posebnih režimov za kmetovanje, GURS evidentira v zemljiškem katastru
po uradni dolžnosti z brezplačnim prevzemom atributnih podatkov SURS, podatkov
ministrstva, pristojnega za kmetijstvo in podatkov ministrstva, pristojnega za
okolje.
13. člen
(pridobivanje podatkov za ugotavljanje
katastrskega dohodka in pavšalne ocene dohodka na panj)
(1) Podatke o strukturi, obsegu in
intenzivnosti pridelave pridobi GURS iz zbirk podatkov SURS in evidenc
ministrstva, pristojnega za kmetijstvo.
(2) Podatke o cenah GURS pridobiva od SURS
in iz tržno informacijskega sistema ministrstva, pristojnega za kmetijstvo.
(3) Upravljavci javnih zbirk podatkov, iz
katerih se pridobivajo podatki za ugotavljanje katastrskega dohodka in pavšalne
ocene dohodka na panj, morajo GURS enkrat letno, najpozneje do 31. marca,
za pretekla tri leta omogočiti prevzem podatkov brezplačno.

Priloga 1: Povprečni katastrski dohodek na posamezno
vrsto dejanske rabe v eurih na hektar zemljišča po statističnih regijah in za
Slovenijo

Zakon o ugotavljanju katastrskega dohodka –
ZUKD-1 (Uradni list RS, št. 9/11)
vsebuje naslednje prehodne in končno določbo:
»PREHODNE IN KONČNA DOLOČBA
14. člen
(prvo
ugotavljanje)
Vlada na podlagi predloga lestvic
katastrskega dohodka in predloga pavšalne ocene dohodka na panj, ki ga pripravi
GURS v soglasju z ministrstvom, pristojnim za kmetijstvo, in ministrstvom,
pristojnim za finance, prvič ugotovi katastrski dohodek in pavšalno oceno
dohodka na panj po tem zakonu najpozneje do 30. junija 2012.
15. člen
(prehodno
obdobje ugotavljanja katastrskega dohodka)
Ne glede na 6. člen tega zakona se do
30. junija 2013 katastrski dohodek za kmetijska zemljišča, ki niso
evidentirana v zemljiškem katastru kot kmetijska zemljišča pod trajnimi nasadi,
katastrski dohodek ugotovi z upoštevanjem možne rabe, ki se določi na podlagi
bonitete zemljišča, in sicer se za zemljišča z boniteto 50 in več šteje, da so kmetijska zemljišča za obdelavo, za zemljišča z boniteto pod 50 pa se šteje,
da so kmetijska zemljišča pod travinjem.
16. člen
(prenehanje
veljavnosti in uporaba)
(1) Z dnem uveljavitve tega zakona
prenehajo veljati:
-      
Zakon o ugotavljanju katastrskega dohodka (Uradni list SRS, št. 23/76 in
24/88, Uradni list RS, št. 110/99, 73/04 in 25/05 – uradno prečiščeno
besedilo);
-      
Navodilo o načinu ugotavljanja in valorizacije katastrskega dohodka
(Uradni list RS, št. 57/05);
-      
Odlok o začetku ugotavljanja katastrskega dohodka (Uradni list SRS, št.
29/88);
-      
Odlok o potrditvi lestvic katastrskega dohodka (Uradni list SRS, št.
38/89);
-      
Uredba o dopolnitvi lestvic katastrskega dohodka (Uradni list RS, št.
110/99 in 129/03) in
-      
154. člen Zakona o dohodnini (Uradni list RS, št. 51/10 – uradno
prečiščeno besedilo in 106/10).
(2) Določbe predpisov iz prejšnjega
odstavka se uporabljajo do 30. junija 2011.
17. člen
(začetek
veljavnosti)
Ta zakon začne veljati petnajsti dan po
objavi v Uradnem listu Republike Slovenije, uporablja pa se od 1. julija
2011.«.

Zakon o spremembah Zakona o ugotavljanju
katastrskega dohodka – ZUKD-1A (Uradni list RS, št. 47/12)
spreminja 14. člen zakona tako, da se glasi:
»14. člen
(prvo
ugotavljanje)
Vlada na podlagi predloga lestvic
katastrskega dohodka in predloga pavšalne ocene dohodka na panj, ki ga pripravi
GURS v soglasju z ministrstvom, pristojnim za kmetijstvo, in ministrstvom,
pristojnim za finance, prvič ugotovi katastrski dohodek in pavšalno oceno
dohodka na panj po tem zakonu najpozneje do 30. junija 2013.«;
spreminja 15. člen zakona tako, da se glasi:
»15. člen
(prehodno
obdobje ugotavljanja katastrskega dohodka)
Ne glede na 6. člen tega zakona se do 30.
junija 2014 katastrski dohodek za kmetijska zemljišča, ki niso evidentirana v
zemljiškem katastru kot kmetijska zemljišča s podrobnejšo dejansko rabo
hmeljišče, trajne rastline na njivskih površinah, vinograd, matičnjak,
intenzivni sadovnjak, oljčnik, ostali trajni nasadi in plantaža gozdnega
drevja, ugotovi z upoštevanjem možne rabe, ki se določi na podlagi bonitete
zemljišča, in sicer se za zemljišča z boniteto 50 in več šteje, da so kmetijska
zemljišča za obdelavo, za zemljišča z boniteto pod 50 pa se šteje, da so
kmetijska zemljišča pod travinjem.«;
ter vsebuje naslednji prehodni in končno
določbo:
»PREHODNI IN KONČNA DOLOČBA
3. člen
Kot podatek o katastrskem dohodku na dan
30. junija 2012 se upošteva katastrski dohodek, kot je bil pripisan parcelam
kmetijskih in gozdnih zemljišč v zemljiškem katastru glede na njihovo površino,
katastrsko kulturo, katastrski razred in pripadajoči katastrski okraj na dan
30. junija 2011.
4. člen
Ne glede na enajsti odstavek 160. člena
Zakona o evidentiranju nepremičnin (Uradni list RS, št. 47/06, 65/07 – odločba
US in 106/10 – ZDoh-2H; v nadaljnjem besedilu: ZEN) Geodetska uprava Republike
Slovenije v zemljiškem katastru do 29. junija 2013 izkazuje podatke iz 1., 2.
in 3. točke prvega odstavka 160. člena ZEN, kot so evidentirani na dan 30.
junija 2012.
5. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
ugotavljanju katastrskega dohodka – ZUKD-1B (Uradni list RS, št. 55/13)
spreminja 15. člen zakona tako, da se glasi:
»15. člen
(prehodno
obdobje ugotavljanja katastrskega dohodka)
Ne glede na 6. člen zakona se do 30. junija
2015 katastrski dohodek za kmetijska zemljišča, ki niso evidentirana v
zemljiškem katastru kot kmetijska zemljišča s podrobnejšo dejansko rabo
hmeljišče, trajne rastline na njivskih površinah, vinograd, matičnjak,
intenzivni sadovnjak, oljčnik, ostali trajni nasadi in plantaža gozdnega
drevja, ugotovi kot povprečje katastrskega dohodka za kmetijska zemljišča za
obdelavo in kmetijska zemljišča pod travinjem.«;
ter vsebuje naslednje prehodne in končno
določbo:
»PREHODNE IN KONČNA DOLOČBA
8. člen
V Zakonu o spremembah Zakona o ugotavljanju
katastrskega dohodka (Uradni list RS, št. 47/12) se v 4. členu besedilo »do 29.
junija 2013« nadomesti z besedilom »do 31. decembra 2013«.
9. člen
(1) Ne glede na osmi odstavek 6. člena,
prvi odstavek 7. člena in drugi odstavek 8. člena zakona, vlada v letu 2013
določi kalkulacije za ugotavljanje katastrskega dohodka ter lestvice
katastrskega dohodka in pavšalne ocene dohodka na panj najkasneje do 31.
avgusta 2013.
(2) Za leto 2013 se za kmetijska in gozdna
zemljišča katastrski dohodek ugotovi tako, da se:
-      
parcelam, za katere se na dan 31. avgusta 2013 na podlagi lestvic
katastrskega dohodka iz prejšnjega odstavka ugotovi katastrski dohodek, ki je
za več kot 10 % višji od
katastrskega dohodka, ki jim je bil pripisan na dan 30. junija 2012, pripiše
katastrski dohodek v znesku, ki je enak znesku katastrskega dohodka na dan 30.
junija 2012, povišanemu za 10 %,
-      
ostalim parcelam pripiše katastrski dohodek, ugotovljen po lestvicah
katastrskega dohodka iz prejšnjega odstavka.
(3) Za leto 2013 se za vinograde, ki so se
na dan 30. junija 2012 po predpisih o dohodnini šteli kot vinogradi za
proizvodnjo vina iz lastnega pridelka grozdja, pri ugotavljanju katastrskega
dohodka v skladu s prejšnjim odstavkom, kot katastrski dohodek na dan 30.
junija 2012 upošteva večkratnik katastrskega dohodka, določen na ta dan v
skladu s predpisi o dohodnini. Za ugotavljanje katastrskega dohodka po tem
odstavku se uporabi površina zemljišča pod dejansko rabo vinograd, kot je na
dan 31. avgusta 2013 evidentirana v zemljiškem katastru.
(4) Za leto 2013 se za oljčnike, ki so se
na dan 30. junija 2012 po predpisih o dohodnini šteli kot oljčniki za
proizvodnjo oljčnega olja iz lastnega pridelka oljk, pri ugotavljanju
katastrskega dohodka v skladu z drugim odstavkom tega člena, kot katastrski
dohodek na dan 30. junija 2012 upošteva katastrski dohodek, določen na ta dan v
skladu s predpisi o dohodnini. Za ugotavljanje katastrskega dohodka po tem
odstavku se uporabi površina zemljišča pod dejansko rabo oljčnik, kot je na dan
31. avgusta 2013 evidentirana v zemljiškem katastru.
(5) Za leto 2013 se za čebelje panje
pavšalna ocena dohodka na panj ugotovi na dan 31. avgusta 2013 na podlagi ocene
iz prvega odstavka tega člena, če pa je tako ugotovljena ocena za več kot 10 % višja
od pavšalne ocene dohodka, ki je bila za panje upoštevana na dan 30. junija 2012,
se panjem pripiše pavšalna ocena dohodka, ki je enak znesku pavšalne ocene
dohodka na dan 30. junija 2012, povišane za 10 %.
(6) Za namene dohodnine se kot katastrski
dohodek in pavšalna ocena dohodka na panj na dan 30. junija 2013 upošteva
katastrski dohodek, določen v skladu z drugim, tretjim in četrtim odstavkom
tega člena, in pavšalna ocena na panj, določena v skladu s petim odstavkom tega
člena.
(7) Za ugotovitev katastrskega dohodka po
tretjem in četrtem odstavku tega člena davčni organ najkasneje do 1. avgusta
2013 posreduje GURS podatke o parcelah na katerih je bila prijavljena
proizvodnja vina iz lastnega pridelka grozdja, in o parcelah, na katerih je
bila prijavljena proizvodnja oljčnega olja iz lastnega pridelka oljk.
10. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah Zakona o ugotavljanju
katastrskega dohodka – ZUKD-1C (Uradni list RS, št. 41/14)
spreminja 15. člen zakona tako, da se glasi:
»15. člen
(določitev katastrskega dohodka in
pavšalne ocene dohodka na panj za leto 2014, 2015 in 2016)
(1) Ne glede na 5. in 6. člen zakona se
katastrski dohodek za kmetijske in gozdne parcele za leto 2014, 2015 in 2016
določi in pripiše v višini katastrskega dohodka, pripisanega posamezni
kmetijski in gozdni parceli na dan 31. avgusta 2013.
(2) Za novo nastale kmetijske in gozdne
parcele, za kmetijske in gozdne parcele, katerim se je spremenila vrsta
dejanske rabe in za kmetijske in gozdne parcele, katerim se je spremenil delež
dejanske rabe za več kot 50 odstotkov glede na površino parcele, po 31. avgustu
2013, se za leto 2014, 2015 in 2016 določi in pripiše katastrski dohodek glede
na vrsto dejanske rabe in bonitetne točke za kmetijska zemljišča oziroma
rastiščni koeficient za gozdna zemljišča po naslednji enačbi:
za kmetijska zemljišča:
katastrski dohodek parcele = (povprečni
katastrski dohodek/50) x bonitetne točke x površina
za gozdna zemljišča:
katastrski dohodek parcele = (povprečni
katastrski dohodek/8) x rastiščni koeficient x površina
(3) Povprečni katastrski dohodek iz
prejšnjega odstavka je katastrski dohodek, izračunan za posamezno vrsto
dejanske rabe po statističnih regijah ali za Slovenijo, na stanje podatkov
zemljiškega katastra na dan 31. avgusta 2013 kot navadno povprečje višine
katastrskega dohodka parcel, preračunanega na hektar zemljišča, pripisanega na
dan 31. avgusta 2013. Za izračun povprečnega katastrskega dohodka se upoštevajo
parcele, ki imajo evidentirano v zemljiškem katastru eno dejansko rabo, ki se
uporablja za izračun katastrskega dohodka. Če v statistični regiji pri
posamezni vrsti dejanske rabe povprečni katastrski dohodek ni izračunan, se za
izračun katastrskega dohodka uporabi povprečni katastrski dohodek za Slovenijo.
(4) Povprečni katastrski dohodek, izračunan
v skladu s prejšnjim odstavkom, je določen v Prilogi 1, ki je sestavni del
zakona.
(5) Ne glede na 7. člen zakona se pavšalna
ocena dohodka na panj za leto 2014, 2015 in 2016 določi in pripiše v višini
pavšalne ocene dohodka na panj, pripisane posameznemu panju za leto 2013.
(6) Šteje se, da sta katastrski dohodek in
pavšalna ocena dohodka na panj za leto 2014, ugotovljena v skladu s prvim,
drugim in petim odstavkom tega člena, pripisana kmetijskim in gozdnim
zemljiščem ter čebeljim panjem na dan 30. junija 2014.
(7) Za ugotavljanje katastrskega dohodka za
leto 2014, 2015 in 2016 se 8. člen zakona ne uporablja. Katastrski dohodek
oziroma pavšalna ocena dohodka na panj, ugotovljena v skladu s tem členom, se
pripiše vsakemu kmetijskemu in gozdnemu zemljišču oziroma čebeljemu panju po
stanju v zemljiškem katastru oziroma registru čebelnjakov na dan 30. junija
leta, za katero se dohodek ugotavlja.
(8) Ne glede na 4. člen zakona se za namene
določitve katastrskega dohodka za leto 2014, 2015 in 2016 v zemljiškem katastru
evidentira dejanska raba kmetijskih zemljišč s šifro dejanske rabe 1000 in
dejanska raba gozdnih zemljišč s šifro dejanske rabe: 2000 ter v okviru
kmetijskih zemljišč evidentira podrobnejša dejanska raba z naslednjimi šiframi:
1160, 1180, 1211, 1212, 1221, 1230, 1240 in 1420.«;
ter vsebuje naslednjo končno določbo:
»3. člen
Ta zakon začne veljati naslednji dan po
objavi v Uradnem listu Republike Slovenije.«.