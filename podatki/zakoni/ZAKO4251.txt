1. člen
(vsebina zakona)
Ta zakon ureja status gospodarskih zbornic,
postopek ustanavljanja, delovanja, preoblikovanja in prenehanja gospodarskih
zbornic ter preoblikovanje Gospodarske zbornice Slovenije.
2. člen
(pojem)
Gospodarska zbornica (v nadaljnjem
besedilu: zbornica) je samostojno, prostovoljno, interesno in nepridobitno
združenje pravnih in fizičnih oseb, ki na trgu samostojno opravljajo pridobitno
gospodarsko dejavnost.
3. člen
(pravna osebnost)
(1) Zbornica je pravna oseba zasebnega
prava.
(2) Zbornica pridobi status pravne osebe z
vpisom v register.
4. člen
(članstvo v zbornici in reprezentativnost)
(1) V zbornico se lahko v skladu s statutom
zbornice včlanijo gospodarske družbe in samostojni podjetniki posamezniki ali
samostojne podjetnice posameznice (v nadaljnjem besedilu: član). Statut ne more
določiti, da so člani zbornice le iz določene panoge ali, da opravljajo le
določeno gospodarsko dejavnost.
(2) Zbornica, je reprezentativna, če se
vanjo združi toliko članov, da njihov prihodek od prodaje predstavlja najmanj
deset odstotkov (10%) od prihodkov od prodaje v gospodarstvu Republike
Slovenije za preteklo obračunsko obdobje in najmanj pet odstotkov (5%) vseh
gospodarskih subjektov, ki se lahko včlanijo v zbornico po 1. odstavku tega
člena. Zbornica ima pravico dostopa do podatkov iz podatkovnih baz, s katerimi
utemeljuje svojo reprezentativnost, brez plačila nadomestila.
(3) Reprezentativnost zbornice se določi z
odločbo, ki jo izda minister, pristojen za gospodarstvo, na podlagi vloge, ki
jo poda zainteresirana zbornica. Vlogi mora biti priložen seznam članov in
podatki iz prejšnjega odstavka. Delež člana, ko gre za ugotavljanje
reprezentativnosti, se lahko šteje le enkrat. Član, ki je vključen v več
zbornic, se mora odločiti, kateri zbornici da svoj glas za računanje
reprezentativnosti.
(4) Reprezentativne zbornice poleg nalog iz
6. člena tega zakona sodelujejo zlasti:
-      
pri oblikovanju gospodarskega sistema in
ekonomske politike ter
-      
v mednarodnih zborničnih organizacijah.
(5) Za potrebe analitskega dela ima
reprezentativna zbornica proti plačilu stroškov priprave in posredovanja
podatkov pravico od Statističnega urada Republike Slovenije pridobiti mesečne
podatke o izvozu in uvozu in letne podatke o industrijski proizvodnji
gospodarskih družb in podjetnikov posameznikov.
(6) V zbornico se lahko v skladu s statutom
zbornice včlanijo tudi druge pravne in fizične osebe, ki želijo sodelovati pri
uresničevanju ciljev in nalog zbornice (v nadaljnjem besedilu: podporni član).
5. člen
(ime in sedež)
(1) Ime in sedež zbornice se določita s
statutom.
(2) Ime zbornice mora vsebovati besedo
»zbornica« ter izražati namen interesnega združevanja ali skupno značilnost
članov.
(3) Ime zbornice je v slovenščini oziroma
se zanj smiselno uporabljajo določbe zakona o javni rabi slovenščine.
6. člen
(cilji in naloge zbornice)
(1) Cilji zbornice so spodbujanje
gospodarskih dejavnosti njenih članov in uresničevanje njihovih drugih skupnih
interesov, opredeljenih v statutu zbornice.
(2) Zbornica za svoje člane opravlja
predvsem naslednje naloge:
-      
zastopa interese svojih članov pred državnimi
organi;
-      
organizira izobraževanje in usposabljanje;
-      
organizira obiske poslovnih delegacij, sejemske
predstavitve, seminarje in konference ter druge predstavitvene dogodke;
-      
članom pošilja poslovne informacije in jim
poslovno svetuje;
-      
sodeluje pri navezovanju poslovnih stikov in
povezav;
-      
strokovno pomaga članom.
(3) Zbornica načrtuje poklicno in strokovno
izobraževanje, sodeluje pri praktičnem izobraževanju ter izvaja izpite v skladu
z zakonom.
7. člen
(javnost delovanja)
(1) Delo zbornic je javno.
(2) Način obveščanja javnosti se določi v
statutu.
(3) Zbornica mora register svojih članov
objaviti javno na svojih spletnih straneh. Ta register mora vsebovati vsaj
naslednje podatke o svojih članih: davčno številko podjetja, firmo in sedež,
šifro in navedbo glavne dejavnosti člana, kot je vpisana v Poslovnem registru
Slovenije, datum vstopa v zbornico ter podatek o tem, ali je član tej zbornici
dal svoj glas za računanje reprezentativnosti v skladu s tretjim odstavkom
4. člena tega zakona.
(4) Član zbornice je dolžan v 15 dneh
sporočiti zbornici vsako spremembo podatkov iz prejšnjega odstavka.
8. člen
(izvajanje javnih pooblastil)
Z zakonom ali na njegovi podlagi se lahko
zbornici podeli javno pooblastilo.
9. člen
(ustanovitev zbornice)
Zbornica se ustanovi tako, da se na
ustanovni skupščini zbornice sprejme statut zbornice in izvoli njene organe,
zbornica pa se vpiše v register.
10. člen
(ustanovna skupščina)
(1) Ustanovno skupščino zbornice skličejo
osebe iz prvega odstavka 4. člena tega zakona, ki želijo ustanoviti
zbornico (v nadaljnjem besedilu: sklicatelji).
(2) Sklic ustanovne skupščine se objavi v
Uradnem listu Republike Slovenije.
(3) Ustanovne skupščine se lahko udeleži
vsaka oseba, ki je lahko v skladu z zakonom in predlogom statuta članica
zbornice in v roku, določenem v sklicu, prijavi svojo udeležbo na ustanovni
skupščini.
(4) Na ustanovni skupščini se sprejme
statut in izvoli organe zbornice z večino glasov.
11. člen
(statut)
Statut zbornice mora določati:
-      
ime in sedež zbornice;
-      
cilje in naloge zbornice;
-      
organe zbornice, postopek njihovih volitev ter
razloge in način njihovega odpoklica, njihovo sestavo, pristojnosti in način
odločanja;
-      
osebe, ki zastopajo zbornico v pravnem prometu;
-      
pravice, obveznosti in odgovornosti članov
zbornice, podpornih članov ter njihovih predstavnikov v organih zbornice;
-      
način zagotavljanja finančnih sredstev,
potrebnih za izvajanje nalog zbornice;
-      
način in postopek določanja članarine, ter
kriterije za njeno določitev;
-      
naloge zbornice, ki se financirajo iz
članarine;
-      
postopek za spremembo statuta zbornice;
-      
druge splošne akte zbornice in postopek
njihovega sprejemanja;
-      
način in obveznosti člana pri vstopu in izstopu
iz zbornice in
-      
način in postopek prenehanja zbornice ter
prenos premoženja zbornice.
12. člen
(zastopanje v pravnem prometu in
odgovornost za obveznosti zbornice)
(1) Zbornico v pravnem prometu zastopa in
predstavlja predsednik ali predsednica zbornice (v nadaljnjem besedilu:
predsednik zbornice). Če ima zbornica generalnega tajnika ali generalno tajnico
(v nadaljnjem besedilu: generalni tajnik), zastopa in predstavlja zbornico tudi
generalni tajnik, če ni s statutom zbornice določeno drugače.
(2) Zbornica jamči za svoje obveznosti z
vsem svojim premoženjem. Člani zbornice niso odgovorni za obveznosti zbornice.
13. člen
(organi)
(1) Organi zbornice so:
-      
skupščina,
-      
upravni odbor,
-      
nadzorni odbor in
-      
predsednik zbornice.
(2) Zbornica ima lahko še druge organe, če
to omogoča statut.
(3) Statut zbornice lahko določi, da ima
zbornica generalnega tajnika. V tem primeru ga imenuje predsednik zbornice,
razen če statut ne določa drugače.
14. člen
(skupščina)
(1) Skupščina zbornice je najvišji organ
zbornice.
(2) Skupščino zbornice lahko v skladu s
statutom sestavljajo vsi njeni člani ali izvoljeni predstavniki članov.
(3) Če skupščino zbornice sestavljajo
izvoljeni predstavniki članov, mora statut zbornice določiti način njihove
izvolitve in trajanje njihove mandatne dobe v skupščini. Pri tem je treba
zagotoviti, da lahko vsak član zbornice sodeluje pri volitvah predstavnikov
članov.
(4) Podporni člani nimajo pravice
glasovanja na skupščini zbornice.
15. člen
(pristojnosti skupščine)
(1) Skupščina zbornice odloča o:
-      
spremembah statuta zbornice;
-      
sprejetju letnega programa dela in finančnega
načrta ter poročilih o njuni izvedbi;
-      
višini članarine;
-      
imenovanju in odpoklicu predsednika zbornice in
članov upravnega ter nadzornega odbora;
-      
sprejetju drugih odločitev v skladu s statutom
zbornice.
(2) Način sklica skupščine in odločanja na
njej določi statut.
16. člen
(upravni odbor)
(1) Upravni odbor zbornice ima naslednje
pristojnosti:
-      
obravnava in sprejema predloge gradiva in
sklepov za seje skupščine zbornice;
-      
skupščini predlaga sprejetje programa dela in
finančnega načrta;
-      
izvaja program dela in finančni načrt ter druge
sklepe skupščine zbornice ter o tem poroča nadzornemu odboru;
-      
obravnava predloge članov o delovanju zbornice;
-      
opravlja druge naloge, ki jih določa statut.
(2) Člani upravnega odbora so izvoljeni za
dobo največ petih let in so lahko ponovno izvoljeni.
(3) Število članov upravnega odbora določi
statut.
(4) Predsednik zbornice je predsednik
upravnega odbora.
17. člen
(nadzorni odbor)
(1) Število članov nadzornega odbora mora
biti liho in je določeno s statutom.
(2) Član nadzornega odbora ne more biti:
-      
predsednik zbornice,
-      
član upravnega odbora zbornice in
-      
glavni tajnik zbornice.
(3) Člani nadzornega odbora so izvoljeni za
dobo največ štirih let in so lahko ponovno izvoljeni.
(4) Predsednika nadzornega odbora izvoli
nadzorni odbor izmed svojih članov. Predsednik sklicuje in vodi seje nadzornega
odbora.
(5) Nadzorni odbor nadzoruje zakonitost,
gospodarnost in pravilnost poslovanja zbornice in o svojem delu poroča
skupščini zbornice.
18. člen
(pogoji za imenovanje in odškodninska
odgovornost)
(1) Za predsednika zbornice, člana
upravnega in nadzornega odbora in generalnega tajnika je lahko izvoljena
oziroma imenovana vsaka poslovno sposobna fizična oseba.
(2) Za odškodninsko odgovornost predsednika
zbornice, člana upravnega in nadzornega odbora in generalnega tajnika se
smiselno uporabljajo določbe zakona, ki ureja gospodarske družbe, o skrbnosti
in odgovornosti članov organa vodenja in nadzora.
(3) Če član upravnega ali nadzornega odbora
med trajanjem funkcije preneha izpolnjevati katerega od pogojev za imenovanje,
določenih v prejšnjih dveh odstavkih, mora o tem nemudoma obvestiti predsednika
zbornice.
19. člen
(finančna sredstva)
(1) Finančna sredstva za delovanje zbornice
se zagotavljajo iz:
-      
članarine,
-      
plačil za storitve, ki jih opravlja zbornica,
-      
donacij,
-      
drugih virov,
-      
iz sredstev državnega proračuna.
(2) Višino članarine določi skupščina za
vsako koledarsko leto.
(3) Sredstva iz pete alinee prvega odstavka
tega člena se zbornici zagotovijo za opravljanje nalog, ki jih v skladu s
posebnim zakonom opravlja na podlagi javnega pooblastila.
20. člen
(finančni načrt in program dela)
Zbornica mora za vsako koledarsko leto
sprejeti finančni načrt in program dela, s katerima se določijo naloge in
višina finančnih sredstev zbornice ter nameni njihove porabe.
21. člen
(finančno poročilo in poročilo o izvajanju
programa dela)
(1) Skupščina zbornice mora za vsako
koledarsko leto sprejeti poročili o izvajanju finančnega načrta in programa
dela, ki ju pripravi upravni odbor.
(2) Zbornica vodi računovodstvo po določbah
zakona, ki ureja računovodstvo.
22. člen
(vpis v register)
(1) Zbornica se vpiše v register, v
katerega se vpisujejo zbornice. Vpis predlaga predsednik zbornice.
(2) V register se vpišejo ime in sedež
zbornice, datum ustanovitve in prenehanja zbornice, ime in priimek predsednika
zbornice in ime in priimek generalnega tajnika, če ga zbornica ima.
(3) Zahtevi za vpis zbornice v register
mora predlagatelj priložiti zapisnik ustanovne skupščine, izvod sprejetega
statuta zbornice ter sklep o imenovanju predsednika zbornice in generalnega
tajnika, če ga zbornica ima. V primeru prenehanja zbornice mora predlagatelj
priložiti zahtevi sklep o prenehanju zbornice v skladu s statutom.
23. člen
(sprememba vpisa v register)
(1) Če zbornica spremeni statut ali izvoli
ali razreši predsednika zbornice ali imenuje ali razreši generalnega tajnika
ali če se spremeni katerikoli od podatkov, ki se vpisujejo v register, mora
vložiti zahtevo za spremembo registracije v 30 dneh od nastale spremembe.
(2) Zahtevi iz prejšnjega odstavka mora
zbornica priložiti zapisnik seje skupščine, na kateri so bile sprejete
spremembe.
24. člen
(prenehanje zbornice)
(1) Zbornica preneha, če v skladu s
statutom tako odločijo njeni člani, z likvidacijo ali s stečajem. V sklepu o
prenehanju zbornice člani določijo zbornico, na katero se prenese premoženje
zbornice, ki preneha delovati.
(2) Če člani ne določijo zbornice, na
katero se prenese premoženje zbornice, ki preneha delovati, sprejme odločitev o
prenosu minister, pristojen za gospodarstvo, pri čemer upošteva kriterije
velikosti.
(3) Naloge, ki jih je taka zbornica
opravljala na podlagi javnega pooblastila, prevzame pristojno ministrstvo.
25. člen
(nadzor)
Izvajanje določb tega zakona nadzira
ministrstvo, pristojno za gospodarstvo.

Zakon o gospodarskih zbornicah – ZGZ (Uradni
list RS, št. 60/06)
vsebuje naslednje prehodne in končne določbe:
»PREHODNE IN KONČNE DOLOČBE
26. člen
(uskladitev
delovanja Gospodarske zbornice Slovenije z zakonom)
(1) Z dnem uveljavitve tega zakona
Gospodarska zbornica Slovenije, ki je bila ustanovljena v skladu z Zakonom o
Gospodarski zbornici Slovenije (Uradni list RS, št. 14/90 in 19/2000) (v
nadaljnjem besedilu: GZS) postane zbornica po tem zakonu (v nadaljnjem
besedilu: pravni naslednik GZS), njeni člani pa postanejo člani pravnega
naslednika GZS.
(2) Pravni naslednik GZS mora v petih
mesecih po uveljavitvi tega zakona uskladiti svoj statut in delovanje z
določbami tega zakona. Pravni naslednik GZS lahko obdrži ime »Gospodarska
zbornica Slovenije«.
(3) Do sprejema statuta pravnega naslednika
GZS član plačuje članarino v skladu s predpisi, ki so plačevanje članarine
urejali do uveljavitve tega zakona.
27. člen
(možnost
izstopa iz pravnega naslednika GZS)
(1) Član pravnega naslednika GZS lahko po
uskladitvi statuta pravnega naslednika GZS iz drugega odstavka prejšnjega člena
s pisno izjavo izstopi iz pravnega naslednika GZS.
(2) Člani, ki so bili do uskladitve statuta
oproščeni plačevanja članarine GZS, ne plačujejo članarine preoblikovani GZS še
dva meseca po uskladitvi statuta.
28. člen
(skrbnik
premoženja)
(1) Pravni naslednik GZS je skrbnik
premoženja GZS, ki ga ima ta na dan uveljavitve tega zakona (v nadaljnjem
besedilu: premoženje GZS) in mora zanj skrbeti kot dober gospodar do njegove
razdelitve. Premoženje GZS se uporablja za tekoče poslovanje in nujno
investicijsko vzdrževanje. Za vsako razpolaganje z nepremičnim premoženjem mora
dati soglasje nadzorni odbor GZS, v katerem ima v prehodnem obdobju do
razdelitve premoženja po 30. členu tega zakona Vlada Republike Slovenije
svojega predstavnika. Premoženje, ki je nastalo s prostovoljnimi prispevki
članov GZS za posebne namene v okviru sekcij in drugih interesnih oblik znotraj
GZS, in premoženje, ki je nastalo s prispevki zaposlenih v nekdanji sklad
skupne porabe, nista predmet uporabe po 29. členu in delitve po
30. členu tega zakona. Premoženje GZS se v času dveh let po uveljavitvi
tega zakona lahko uporablja tudi za namene, določene v 32. členu tega
zakona, če ne gre za naloge, pri katerih je določena tarifa za plačilo
storitev. To premoženje se uporablja tudi za namene, določene v 33. in 34. členu tega zakona.
(2) Pogodbe, sklenjene v nasprotju s
prejšnjim odstavkom, so nične.
(3) Pravni naslednik GZS mora v poslovnih
knjigah in poročilih zagotavljati ločeno spremljanje poslovanja in prikaza
izida poslovanja za premoženje GZS.
(4) Pravni naslednik GZS mora revidirati
računovodske izkaze o premoženju GZS:
-      
za vsako poslovno leto od uveljavitve tega
zakona do razdelitve premoženja GZS;
-      
na dan uveljavitve tega zakona in
-      
na dan razdelitve premoženja GZS.
(5) Pri revizijah po prejšnjem odstavku se
ugotavljajo tudi namembnost in učinkovitost porabe premoženja GZS ter
racionalnost skrbništva nad tem premoženjem.
(6) Revidirana poročila iz prejšnjega
odstavka mora pravni naslednik GZS v celoti objaviti na svoji spletni strani.
29. člen
(uporaba
prostorov in infrastrukture GZS v prehodnem obdobju)
(1) Ta člen določa način uporabe prostorov
in infrastrukture GZS v času do razdelitve premoženja GZS. Do uporabe prostorov
in infrastrukture GZS so upravičene samo reprezentativne zbornice, kot jih
določata drugi in tretji odstavek 4. člena tega zakona.
(2) GZS pripravi seznam članov GZS na dan
uveljavitve tega zakona skupaj s podatkom o celotnem znesku članarine, ki jo je
član vplačal od 1. januarja 1996 do uveljavitve tega zakona, ter podatkom
o odstotku, ki ga ta znesek predstavlja v znesku vplačanih članarin vseh članov
v tem obdobju (v nadaljnjem besedilu: delež upravičenj posameznega člana).
(3) Seznam deležev upravičenj posameznega
člana mora pravni naslednik GZS objaviti na svoji spletni strani najpozneje v
treh mesecih po uveljavitvi tega zakona.
(4) Članu, ki izstopi iz pravnega
naslednika GZS v roku 22 mesecev po uveljavitvi tega zakona, mora ta izdati
potrdilo o njegovem deležu upravičenj posameznega člana najpozneje v 30 dneh po
prejemu izstopne izjave. Za člane, ki do tega datuma niso izstopili iz pravnega
naslednika GZS, se šteje, da je njihov delež upravičenj ostal pravnem
nasledniku GZS.
(5) Svoj delež upravičenj posameznega člana
lahko imetnik uveljavi le tako, da ga najpozneje v dveh letih po uveljavitvi
tega zakona prenese na zbornico, ustanovljeno po tem zakonu. Prenos deleža
upravičenj posameznega člana na zbornico je mogoč samo enkrat.
(6) Pravni naslednik GZS mora zbornici,
ustanovljeni po tem zakonu, ki doseže prag reprezentativnosti po tretjem
odstavku 4. člena tega zakona (v nadaljnjem besedilu: reprezentativna
zbornica), zagotoviti uporabo prostorov in infrastrukture GZS sorazmerno z
vsoto deležev upravičenj posameznih članov, ki so jih prenesli na
reprezentativno zbornico (v nadaljnjem besedilu: delež upravičenj
reprezentativne zbornice). Delež upravičenj pravnega naslednika GZS je enak
vsoti deležev upravičenj vseh članov GZS na dan uveljavitve tega zakona,
zmanjšan za deleže upravičenj drugih reprezentativnih zbornic, ki so
ustanovljene po tem zakonu. Podatki o deležu upravičenj reprezentativne
zbornice se dopolnjujejo četrtletno. Pravni naslednik GZS mora na svoji spletni
strani objaviti in dopolnjevati podatke o deležu upravičenj reprezentativne
zbornice skupaj s seznamom tistih njenih članov, ki so bili upoštevani pri
izračunu deleža upravičenj te reprezentativne zbornice. Za vse člane GZS se ob
uveljavitvi tega zakona šteje, da imajo svoj glas za računanje
reprezentativnosti pri GZS, dokler se ne izjasnijo drugače. Glas za računanje
reprezentativnosti lahko da član samo tisti zbornici, katere član je.
(7) Pravni naslednik GZS in reprezentativna
zbornica, ki je v skladu s prejšnjim odstavkom upravičena do uporabe prostorov
in infrastrukture GZS, skleneta pogodbo, s katero določita način uporabe in
kritja stroškov tekočega vzdrževanja teh prostorov in infrastrukture.
(8) Če reprezentativna zbornica, ki je v
skladu s prejšnjim odstavkom upravičena do uporabe prostorov in infrastrukture
GZS, preneha, se njen delež upravičenj lahko prenese le na drugo
reprezentativno zbornico, ustanovljeno po tem zakonu. O prenosu odločijo člani
reprezentativne zbornice s sklepom skupščine.
30. člen
(razdelitev
premoženja GZS)
(1) Reprezentativne zbornice so upravičene
do delitve premoženje GZS.
(2) Po preteku dveletnega roka, v katerem
prejmejo člani potrdila o deležu upravičenj na premoženju GZS, se izvede
delitev premoženja GZS. O tej delitvi se dogovorijo vse reprezentativne
zbornice tako, da upoštevajo kriterije o deležu upravičenj iz prejšnjega člena.
31. člen
(prevzem
delavcev in drugih obveznosti)
Novoustanovljena reprezentativna zbornica,
ki sorazmerno z uveljavljanjem deležev upravičenj po tem členu uporablja
prostore in infrastrukturo GZS, mora sorazmerno z deleži upravičenj prednostno
zaposliti delavce pravnega naslednika GZS, ki so ob uveljavitvi deležev
upravičenj razporejeni na delovna mesta, povezana s področjem dela nove
zbornice.
32. člen
(izvajanje
nalog po posebnih predpisih)
Pravni naslednik GZS nadaljuje z izvajanjem
javnih pooblastil GZS, ki jih je ta imela v skladu z zakonom in drugimi
predpisi do spremembe teh predpisov, vendar najdlje do poteka roka dveh let od
uveljavitve tega zakona. Po preteku tega obdobja prevzame izvajanje teh nalog
pristojno ministrstvo, če s posebnim zakonom ni drugače določeno.
33. člen
(Stalna
arbitraža pri GZS in Častno sodišče pri GZS)
(1) Pri pravnem nasledniku GZS še dve leti
po uveljavitvi tega zakona nadaljujeta z delovanjem Stalna arbitraža pri GZS in
Častno sodišče pri GZS.
(2) Zaradi zagotavljanja kontinuiranega
reševanja sporov na podlagi arbitražnih klavzul, sklenjenih do izteka
prehodnega obdobja iz prejšnjega odstavka, bo pravni naslednik Stalne arbitraže
pri GZS po uveljavitvi tega zakona določen s posebnim zakonom.
(3) Do začetka delovanja pravnega
naslednika iz prejšnjega odstavka se za pravnega naslednika šteje Stalna
arbitraža pri GZS.
(4) Pravni naslednik GZS v sodelovanju z
zainteresiranimi zbornicami, določi način in vsebino nadaljnjega delovanja
Častnega sodišča pri GZS.
34. člen
(zastopanje in
predstavljanje zbornic v mednarodnih organizacijah)
Pravni naslednik GZS še dve leti po
uveljavitvi tega zakona zastopa zbornice v tistih mednarodnih zborničnih in
drugih organizacijah, katerih članica je lahko le ena nacionalna gospodarska
zbornica. Enako velja za izpolnjevanje obvez iz mednarodnih sporazumov, ki jih
je sklenila GZS kot nacionalna gospodarska zbornica. GZS ali pravni naslednik GZS
je dolžan za leto 2006 plačati vse članarine v vseh mednarodnih združenjih,
katerih članica je bila GZS do uveljavitve tega zakona.
35. člen
(sodni
register)
Do uveljavitve zakona, ki bo določil
register, v katerega se vpisujejo zbornice, se zbornice vpisujejo v sodni
register po zakonu, ki ureja sodni register.
36. člen
(prenehanje
veljavnosti zakona)
(1) Z dnem uveljavitve tega zakona preneha
veljati Zakon o Gospodarski zbornici Slovenije (Uradni list RS, št. 14/90 in
19/2000), uporablja pa se do uskladitve statuta pravnega naslednika GZS z
določbami tega zakona.
(2) Do uveljavitve posebnega zakona iz
drugega odstavka 33. člena tega zakona se za delovanje Stalne arbitraže
pri GZS in Častnega sodišča pri GZS uporabljajo določbe IV. poglavja Zakona o
Gospodarski zbornici Slovenije.
37. člen
(začetek
veljavnosti zakona)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
gospodarskih zbornicah – ZGZ-A (Uradni list RS, št. 110/09)
spreminja 28. člen zakona tako, da se glasi:
»28. člen
(skrbnik
premoženja)
(1) Pravni naslednik GZS je skrbnik
premoženja GZS, ki ga ima ta na dan uveljavitve tega zakona (v nadaljnjem
besedilu: premoženje GZS) in mora zanj skrbeti kot dober gospodar do njegove
razdelitve oziroma dokler reprezentativne zbornice ne pridobijo pravic v skladu
s tretjim odstavkom 30. člena tega zakona. Premoženje GZS se uporablja za
tekoče poslovanje in nujno investicijsko vzdrževanje. Za vsako razpolaganje z
nepremičnim premoženjem mora dati soglasje nadzorni odbor GZS, v katerem ima v
prehodnem obdobju do razdelitve premoženja po 30. členu tega zakona Vlada
Republike Slovenije svojega predstavnika. Premoženje, ki je nastalo s
prostovoljnimi prispevki članov GZS za posebne namene v okviru sekcij in drugih
interesnih oblik znotraj GZS, in premoženje, ki je nastalo s prispevki
zaposlenih v nekdanji sklad skupne porabe, nista predmet uporabe po 29. členu
in delitve po 30. členu tega zakona. Premoženje GZS se v času dveh let po
uveljavitvi tega zakona lahko uporablja tudi za namene, določene v
32. členu tega zakona, če ne gre za naloge, pri katerih je določena tarifa
za plačilo storitev. To premoženje se uporablja tudi za namene, določene v 33. in 34. členu tega zakona.
(2) Pogodbe, sklenjene v nasprotju s
prejšnjim odstavkom, so nične.
(3) Pravni naslednik GZS mora v poslovnih
knjigah in poročilih zagotavljati ločeno spremljanje poslovanja in prikaza
izida poslovanja za premoženje GZS.
(4) Pravni naslednik GZS mora revidirati
računovodske izkaze o premoženju GZS:
-      
za vsako poslovno leto od uveljavitve tega
zakona do razdelitve premoženja GZS;
-      
na dan uveljavitve tega zakona in
-      
na dan razdelitve premoženja GZS.
(5) Pri revizijah po prejšnjem odstavku se
ugotavljajo tudi namembnost in učinkovitost porabe premoženja GZS ter
racionalnost skrbništva nad tem premoženjem.
(6) Revidirana poročila iz prejšnjega
odstavka mora pravni naslednik GZS v celoti objaviti na svoji spletni strani.«;
spreminja 29. člen zakona tako, da se glasi:
»29. člen
(uporaba
prostorov in infrastrukture GZS v prehodnem obdobju)
(1) Ta člen določa način uporabe prostorov
in infrastrukture GZS v času do razdelitve premoženja GZS. Do uporabe prostorov
in infrastrukture GZS so upravičene samo reprezentativne zbornice, kot jih
določata drugi in tretji odstavek 4. člena tega zakona.
(2) GZS pripravi seznam članov GZS na dan
uveljavitve tega zakona skupaj s podatkom o celotnem znesku članarine, ki jo je
član vplačal od 1. januarja 1996 do uveljavitve tega zakona, ter podatkom
o odstotku, ki ga ta znesek predstavlja v znesku vplačanih članarin vseh članov
v tem obdobju (v nadaljnjem besedilu: delež upravičenj posameznega člana).
(3) Seznam deležev upravičenj posameznega
člana mora pravni naslednik GZS objaviti na svoji spletni strani najpozneje v
treh mesecih po uveljavitvi tega zakona.
(4) Članu, ki izstopi iz pravnega
naslednika GZS v roku 22 mesecev po uveljavitvi tega zakona, mora ta izdati potrdilo
o njegovem deležu upravičenj posameznega člana najpozneje v 30 dneh po prejemu
izstopne izjave. Za člane, ki do tega datuma niso izstopili iz pravnega
naslednika GZS, se šteje, da je njihov delež upravičenj ostal pravnem
nasledniku GZS.
(5) Svoj delež upravičenj posameznega člana
lahko imetnik uveljavi le tako, da ga najpozneje v dveh letih po uveljavitvi
tega zakona prenese na zbornico, ustanovljeno po tem zakonu. Prenos deleža
upravičenj posameznega člana na zbornico je mogoč samo enkrat.
(6) Pravni naslednik GZS mora zbornici,
ustanovljeni po tem zakonu, ki doseže prag reprezentativnosti po tretjem
odstavku 4. člena tega zakona (v nadaljnjem besedilu: reprezentativna
zbornica), zagotoviti uporabo prostorov in infrastrukture GZS sorazmerno z vsoto
deležev upravičenj posameznih članov, ki so jih prenesli na reprezentativno
zbornico (v nadaljnjem besedilu: delež upravičenj reprezentativne zbornice).
Delež upravičenj pravnega naslednika GZS je enak vsoti deležev upravičenj vseh
članov GZS na dan uveljavitve tega zakona, zmanjšan za deleže upravičenj
članov, ki so izstopili iz pravnega naslednika GZS v skladu s četrtim odstavkom
tega člena. Podatki o deležu upravičenj reprezentativne zbornice se
dopolnjujejo četrtletno. Pravni naslednik GZS mora na svoji spletni strani
objaviti in dopolnjevati podatke o deležu upravičenj reprezentativne zbornice
skupaj s seznamom tistih njenih članov, ki so bili upoštevani pri izračunu
deleža upravičenj te reprezentativne zbornice. Za vse člane GZS se ob
uveljavitvi tega zakona šteje, da imajo svoj glas za računanje
reprezentativnosti pri GZS, dokler se ne izjasnijo drugače. Glas za računanje
reprezentativnosti lahko da član samo tisti zbornici, katere član je.
(7) Pravni naslednik GZS in reprezentativna
zbornica, ki je v skladu s prejšnjim odstavkom upravičena do uporabe prostorov
in infrastrukture GZS, skleneta pogodbo, s katero določita način uporabe in
kritja stroškov tekočega vzdrževanja teh prostorov in infrastrukture.
(8) Če reprezentativna zbornica, ki je v
skladu s prejšnjim odstavkom upravičena do uporabe prostorov in infrastrukture
GZS, preneha, se njen delež upravičenj lahko prenese le na drugo
reprezentativno zbornico, ustanovljeno po tem zakonu. O prenosu odločijo člani
reprezentativne zbornice s sklepom skupščine.«;
spreminja 30. člen zakona tako, da se glasi:
»30. člen
(razdelitev
premoženja GZS)
(1) Reprezentativne zbornice so upravičene
do delitve premoženje GZS.
(2) Po preteku dveletnega roka, v katerem
prejmejo člani potrdila o deležu upravičenj na premoženju GZS, se izvede
delitev premoženja GZS. O tej delitvi se dogovorijo vse reprezentativne
zbornice tako, da upoštevajo kriterije o deležu upravičenj iz prejšnjega člena.
(3) Če se reprezentativne zbornice o
delitvi premoženja GZS ne dogovorijo do 17. aprila 2010, postanejo
reprezentativne zbornice solastnice premoženja GZS in soimetnice drugih pravic,
ki izhajajo iz premoženja GZS, v razmerju z deleži upravičenj iz šestega
odstavka prejšnjega člena.«;
ter vsebuje naslednje prehodne in končne
določbe:
»PREHODNE IN KONČNE DOLOČBE
4. člen
(1) Reprezentativna zbornica,
ustanovljena po Zakonu o gospodarskih zbornicah (Uradni list RS, št. 60/06),
mora v 14 dneh po uveljavitvi tega zakona pravnemu nasledniku GZS posredovati
podatke o deležu upravičenj, ki so bila nanjo prenesena do vključno
8. junija 2009.
(2) Pravni naslednik GZS mora
najkasneje v 20 dneh po uveljavitvi tega zakona na svoji spletni strani
objaviti deleže upravičenj reprezentativnih zbornic in delež pravnega
naslednika GZS, izračunane po šestem odstavku 29. člena zakona.
5. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
gospodarskih zbornicah – ZGZ-B (Uradni list RS, št. 77/11)
spreminja 29. člen zakona tako, da se glasi:
»29. člen
(uporaba
prostorov in infrastrukture GZS v prehodnem obdobju)
(1) Ta člen določa način uporabe prostorov
in infrastrukture GZS v času do razdelitve premoženja GZS. Do uporabe prostorov
in infrastrukture GZS so upravičene samo reprezentativne zbornice, kot jih
določata drugi in tretji odstavek 4. člena tega zakona.
(2) GZS pripravi seznam članov GZS na dan
uveljavitve tega zakona skupaj s podatkom o celotnem znesku članarine, ki jo je
član vplačal od 1. januarja 1996 do uveljavitve tega zakona, ter podatkom
o odstotku, ki ga ta znesek predstavlja v znesku vplačanih članarin vseh članov
v tem obdobju (v nadaljnjem besedilu: delež upravičenj posameznega člana).
(3) Seznam deležev upravičenj posameznega
člana mora pravni naslednik GZS objaviti na svoji spletni strani najpozneje v
treh mesecih po uveljavitvi tega zakona.
(4) Članu, ki izstopi iz pravnega
naslednika GZS v roku 22 mesecev po uveljavitvi tega zakona, mora ta izdati
potrdilo o njegovem deležu upravičenj posameznega člana najpozneje v 30 dneh po
prejemu izstopne izjave. Za člane, ki do tega datuma niso izstopili iz pravnega
naslednika GZS, se šteje, da je njihov delež upravičenj ostal pravnem nasledniku
GZS.
(5) Svoj delež upravičenj posameznega člana
lahko imetnik uveljavi le tako, da ga najpozneje v dveh letih po uveljavitvi
tega zakona prenese na zbornico, ustanovljeno po tem zakonu. Prenos deleža
upravičenj posameznega člana na zbornico je mogoč samo enkrat.
(6) Pravni naslednik GZS mora zbornici,
ustanovljeni po tem zakonu, ki doseže prag reprezentativnosti po tretjem
odstavku 4. člena tega zakona (v nadaljnjem besedilu: reprezentativna
zbornica), zagotoviti uporabo prostorov in infrastrukture GZS sorazmerno z
vsoto deležev upravičenj posameznih članov, ki so jih prenesli na
reprezentativno zbornico (v nadaljnjem besedilu: delež upravičenj
reprezentativne zbornice). Podatki o deležu upravičenj reprezentativne zbornice
se dopolnjujejo četrtletno. Pravni naslednik GZS mora na svoji spletni strani
objaviti in dopolnjevati podatke o deležu upravičenj reprezentativne zbornice
skupaj s seznamom tistih njenih članov, ki so bili upoštevani pri izračunu
deleža upravičenj te reprezentativne zbornice. Za vse člane GZS se ob
uveljavitvi tega zakona šteje, da imajo svoj glas za računanje
reprezentativnosti pri GZS, dokler se ne izjasnijo drugače. Glas za računanje
reprezentativnosti lahko da član samo tisti zbornici, katere član je.
(7) Pravni naslednik GZS in reprezentativna
zbornica, ki je v skladu s prejšnjim odstavkom upravičena do uporabe prostorov
in infrastrukture GZS, skleneta pogodbo, s katero določita način uporabe in
kritja stroškov tekočega vzdrževanja teh prostorov in infrastrukture.
(8) Če reprezentativna zbornica, ki je v
skladu s prejšnjim odstavkom upravičena do uporabe prostorov in infrastrukture
GZS, preneha, se njen delež upravičenj lahko prenese le na drugo
reprezentativno zbornico, ustanovljeno po tem zakonu. O prenosu odločijo člani
reprezentativne zbornice s sklepom skupščine.«;
spreminja 30. člen zakona tako, da se glasi:
»30. člen
(razdelitev
premoženja GZS)
(1) Reprezentativne zbornice so upravičene
do delitve premoženje GZS.
(2) Po preteku dveletnega roka, v katerem
prejmejo člani potrdila o deležu upravičenj na premoženju GZS, se izvede
delitev premoženja GZS. O tej delitvi se dogovorijo vse reprezentativne
zbornice tako, da upoštevajo kriterije o deležu upravičenj iz šestega odstavka
prejšnjega člena po stanju na dan 8. junija 2009.
(3) Če se reprezentativne zbornice o
delitvi premoženja GZS ne dogovorijo do 1. januarja 2012, postanejo
reprezentativne zbornice solastnice premoženja GZS in soimetnice drugih pravic,
ki izhajajo iz premoženja GZS, v razmerju z deleži upravičenj iz šestega odstavka
prejšnjega člena.
(4) Pri pripravi dogovora iz drugega odstavka tega
člena ali pri uveljavljanju pravic po prejšnjem odstavku se število članov
reprezentativnih zbornic in deleži njihovih upravičenj ugotavljajo na podlagi
seznamov članstva, ki so jih reprezentativne zbornice predale ministrstvu,
pristojnemu za gospodarstvo, v vlogah za pridobitev statusa reprezentativnosti,
in na podlagi deležev upravičenj posameznih članov, ki jih je pravni naslednik
GZS objavil
na svoji spletni strani v skladu s tretjim in šestim odstavkom prejšnjega člena. Za spremembe
deleža upravičenj posamezne reprezentativne zbornice v obdobju od pridobitve statusa reprezentativnosti
do 8. junija 2009 se upoštevajo dokumenti posamezne reprezentativne zbornice, s
katerimi se izkazuje spremembe deleža upravičenj. Reprezentativne zbornice, ki
niso pravni naslednik GZS, morajo za člane, ki so na dveh ali več seznamih
članstva, ki so jih zbornice predale ministrstvu, pristojnemu za gospodarstvo,
v vlogah za pridobitev statusa reprezentativnosti, delež upravičenj posameznega
člana dokazovati na podlagi potrdila o deležu upravičenj.«;
ter vsebuje naslednjo končno določbo:
»KONČNA DOLOČBA
3. člen
Ta zakon začne veljati petnajsti dan po objavi v Uradnem
listu Republike Slovenije.«.