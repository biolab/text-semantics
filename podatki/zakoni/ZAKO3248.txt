I. SPLOŠNI DOLOČBI
1. člen
(1) Ta zakon določa oblike in način
izvajanja pomoči Republike Slovenije za odpravo posledic suše, pozebe in neurij
s točo v kmetijstvu za leto 2001 v obdobju od aprila do avgusta zaradi:
-       
pozebe, ki je povzročila škodo na kmetijskih rastlinah,
-       
neurij s točo, ki so povzročila škodo na kmetijskih rastlinah,
-       
suše, zaradi katere je prišlo do poškodovanosti kmetijskih rastlin,
določenih v navodilu iz tretjega odstavka 8. člena tega zakona.
(2) Pomoč za odpravo posledic suše, pozebe
in neurij s točo v kmetijstvu za leto 2001 obsega dodeljevanje sredstev
proračuna Republike Slovenije (v nadaljnjem besedilu: sredstva državne pomoči),
namenjenih odpravi posledic zmanjšanja pridelave kmetijskih rastlin in
pokrivanju stroškov ocenjevanja in potrjevanja škode po tem zakonu.
(3) Sredstva državne pomoči se upravičencem
po tem zakonu dodelijo v obliki nepovratnih sredstev neposredno.
2. člen
(1) Določbe tega zakona se uporabljajo za
fizične osebe, ki obdelujejo kmetijska zemljišča kot lastniki ali zakupniki na
območjih občin, prizadetih zaradi suše, pozebe ali neurij s točo v kmetijstvu v
letu 2001 (v nadaljnjem besedilu: nosilec kmetijskega gospodarstva).
(2) Nosilci kmetijskega gospodarstva so
tudi pravne osebe s sedežem na območju Republike Slovenije, ki obdelujejo
kmetijska zemljišča na območjih občin, prizadetih zaradi suše, pozebe ali
neurij s točo v kmetijstvu v letu 2001, in uveljavljajo pomoč po tem zakonu.
(3) Občine, katerih območja so prizadeta
zaradi suše, pozebe ali neurij v letu 2001, so občine, v katerih so pristojne
komisije, ustanovljene v skladu s predpisi (v nadaljnjem besedilu: občinske
komisije), do uveljavitve tega zakona pripravile poročilo o prijavah škode
zaradi posledic suše, pozebe ali neurij s točo v kmetijstvu v letu 2001
nosilcev kmetijskih gospodarstev, ter o oceni škode v kmetijstvu, izdelani na
podlagi teh prijav.
(4) Seznam občin, katerih območja so
prizadeta zaradi suše, pozebe ali neurij s točo v kmetijstvu v letu 2001, je v
“Poročilu o oceni neposredne škode pri pridelavi kmetijskih rastlin zaradi
suše, pozebe in neurij s točo v letu 2001“ (v nadaljnjem besedilu: poročilo o
škodi), ki ga na podlagi poročil občinskih komisij o škodi zaradi posledic
suše, pozebe in neurij s točo v kmetijstvu v letu 2001 pripravi Ministrstvo za
okolje in prostor (v nadaljnjem besedilu: ministrstvo), in ga sprejme Vlada
Republike Slovenije (v nadaljnjem besedilu: vlada).
II. OBSEG IN VIRI SREDSTEV
3. člen
(1) Sredstva državne pomoči za izvajanje
ukrepov za odpravo posledic suše, pozebe in neurij s točo v kmetijstvu za leto
2001 so sredstva proračunske rezerve in se zagotovijo v državnih proračunih za
leto 2001 in 2002.
(2) V državnem proračunu za leto 2001 se za
izvajanje državne pomoči v kmetijstvu v letu 2001 zagotovijo sredstva v višini
8% škode za izplačilo akontacij. Za določitev višine sredstev državnega
proračuna iz prejšnjega stavka se uporabijo predhodni podatki o škodi iz
poročil občinskih komisij.
(3) V državnem proračunu za leto 2002 se
zagotovijo sredstva v višini, ki zagotavlja dodelitev sredstev državne pomoči
do konca aprila 2002 v obsegu, kot ga določa ta zakon. Za določitev višine
sredstev državnega proračuna iz prejšnjega stavka se uporabijo podatki o
potrjeni škodi.
(4) Potrjena škoda zaradi posledic suše,
pozebe in neurij s točo v kmetijstvu za leto 2001 je škoda, ki se jo na podlagi
podatkov iz vloge posameznega nosilca kmetijskega gospodarstva po postopku iz
6. člena tega zakona določi v poročilu o škodi.
III. IZPLAČEVANJE SREDSTEV
4. člen
(1) Izplačila sredstev državne pomoči
upravičencem opravlja Ministrstvo za finance, na podlagi dokumentacije, ki jo
predloži ministrstvo.
(2) Vlada poroča o realiziranih izplačilih
sredstev državne pomoči Državnemu zboru Republike Slovenije v zaključnem
poročilu o proračunu za leto 2001 in 2002.
IV. NAMENI IN POGOJI ZA DODELITEV SREDSTEV
5. člen
(1) Pri dodeljevanju sredstev državne pomoči
in nadzoru nad njihovo uporabo lahko uporabljajo pristojni državni organi o
pravnih osebah in posameznikih, ki so nosilci kmetijskega gospodarstva,
podatke, ki jih v okviru naslednjih predpisanih evidenc vodijo državni organi,
javni zavodi in agencije ter drugi pooblaščeni organi in občinski organi:
-       
zbirka numeričnih podatkov zemljiškega katastra,
-       
register prostorskih enot,
-       
register kmetijskih gospodarstev,
-       
register pridelovalcev grozdja in vina,
-       
evidence o kmetijskih subvencijah po posameznih kmetijskih gospodarstvih
zaradi podatkov o površinah kmetijskih zemljišč in površinah kmetijskih rastlin
in
-       
evidence o zdravstvenem in pokojninskem zavarovanju.
(2) Za dodeljevanje sredstev državne pomoči
in v zvezi z nadzorom nad njihovo uporabo se lahko o posamezniku, ki je nosilec
kmetijskega gospodarstva, uporabijo tudi osebni podatki in vzpostavi zbirka, ki
jo upravlja ministrstvo.
(3) Zbirka iz prejšnjega odstavka vsebuje
naslednje osebne podatke:
1.     
ime in priimek nosilca kmetijskega gospodarstva,
2.     
osebne podatke o drugih članih kmetijskega gospodarstva,
3.     
naslov nosilca kmetijskega gospodarstva ter naslov kmetijskega
gospodarstva,
4.     
podatke o lastništvu kmetijskih zemljišč in
5.     
identifikacijsko številko kmetijskega gospodarstva.
(4) Podatke iz 1. do 4. točke prejšnjega odstavka
so dolžni posredovati posamezniki, ki vložijo zahtevo za pomoč iz sredstev
državne pomoči. Podatki iz zbirke se hranijo deset let po dodelitvi sredstev
upravičencem, po izteku tega roka pa se izbrišejo.
V. VIŠINA SREDSTEV DRŽAVNE POMOČI
6. člen
(1) V poročilu o škodi se nosilcu
kmetijskega gospodarstva potrdi ocena neposredne škode na podlagi:
1.     
verificirane povprečne stopnje poškodovanosti kmetijske rastline zaradi
posledic suše, pozebe in neurij s točo na geografsko zaokroženem območju,
znotraj katerega je zemljišče kmetijskega gospodarstva,
2.     
pričakovanega hektarskega donosa kmetijske rastline, ocenjenega na
podlagi podatkov Kmetijske svetovalne službe Slovenije o pridelavi posamezne
kmetijske rastline glede na geografske in druge značilnosti kmetijskega
zemljišča,
3.     
povprečne tržne cene kmetijske rastline v letu 2000, ki je zmanjšana za
stroške vseh neizvedenih storitev agrotehničnih ukrepov.
(2) Verificirana povprečna stopnja
poškodovanosti kmetijske rastline se za posamezno geografsko zaokroženo območje
iz 1. točke prejšnjega odstavka izračuna kot povprečje verificiranih podatkov o
stopnjah poškodovanosti kmetijske rastline na tem območju.
(3) Geografsko zaokrožena območja iz 1.
točke prvega odstavka tega člena so območja, na katerih imajo tla kmetijskih
zemljišč podobno sposobnost za zadrževanje vode, glede primanjkljaja padavin
ter stopnje poškodovanosti rastlin zaradi suše, pozebe ali neurja s točo pa med
posameznimi zemljišči na tem območju ni velikega odstopanja. Geografsko
zaokrožena območja se določi:
-       
na podlagi podatkov iz poročila o škodi, če gre za odpravo posledic
pozebe in neurij s točo, in
-       
na podlagi meteoroloških podatkov o povprečnem primanjkljaju padavin za
čas suše v juliju in avgustu leta 2001 ter podatkov o sposobnosti tal za
zadrževanje vode, če gre za odpravo posledic suše.
(4) Za pomoč pri odpravi posledic suše,
pozebe in neurij s točo v kmetijstvu za leto 2001 se nosilcu kmetijskega
gospodarstva določi državna pomoč v višini:
-       
30% potrjene škode zaradi posledic pozebe ali neurij s točo,
-       
40% potrjene škode zaradi posledic suše,
-       
50% potrjene škode zaradi posledic suše, če gre za nosilca kmetijskega
gospodarstva, ki opravlja kmetijsko dejavnost in se za svoj račun ukvarja s
kmetijsko dejavnostjo kot edino ali glavno dejavnostjo. Če je nosilec
kmetijskega gospodarstva fizična oseba (kmet), se šteje, da se ukvarja s
kmetijsko dejavnostjo kot edino ali glavno dejavnostjo, če je zavarovan iz
naslova te dejavnosti po predpisih o zdravstvenem varstvu in zdravstvenem
zavarovanju.
(5) Potrjena škoda iz prejšnjega odstavka
se določi na podlagi naslednjega izračuna:
 
Vškoda
= Ddonos . Ckmet. rastlina . Skmet. površina .
. ((Ppoškodovanost)2
– 292)1/2 /100
 
kjer je:
V škoda ‑ višina potrjene
škode, izražena v tolarjih,
D donos ‑ pričakovani hektarski
donos iz 2. točke prvega odstavka tega člena, izražen v kg/ha,
C kmet. rastlina ‑ povprečna
tržna cena kmetijske rastline v letu 2000, ki je zmanjšana za stroške vseh
neizvedenih storitev agrotehničnih ukrepov in izražena v tolarjih na kg
pridelane kmetijske rastline,
P poškodovanost ‑ verificirana
povprečna stopnja poškodovanosti kmetijske rastline, izražena v odstotkih,
S kmet. površina ‑ kmetijska
površina, izražena v ha.
(6) Če je verificirana povprečna stopnja
poškodovanosti za posamezno kmetijsko rastlino na geografsko zaokroženem
območju manjša od 30 odstotkov, se višine potrjene škode na podlagi izračuna iz
prejšnjega odstavka ne določa, nosilcem kmetijskih gospodarstev pa se na takem
geografsko zaokroženem območju za to kmetijsko rastlino sredstva državne pomoči
ne dodelijo.
(7) Za posamezno kmetijsko gospodarstvo se
višina potrjene škode ne določa in sredstva državne pomoči ne dodelijo, če
skupna površina kmetijskih zemljišč, ki jih uporablja kmetijsko gospodarstvo,
ne presega 1 ha primerljive kmetijske površine.
(8) Za 1 ha primerljive kmetijske površine
po tem zakonu se šteje:
-       
1 ha njiv ali vrtov ali
-       
2 ha travnikov ali ekstenzivnih sadovnjakov ali
-       
4 ha pašnikov ali
-       
0,25 ha plantažnih sadovnjakov ali vinogradov ali hmeljišč ali
-       
8 ha gozdov ali
-       
5 ha gozdnih plantaž ali
-       
6 ha barjanskih travnikov ali drugih površin.
(9) Če je za posameznega nosilca kmetijskega
gospodarstva celotna višina sredstev državne pomoči, določena na podlagi določb
tega zakona, manjša od 30.000 tolarjev, nosilec kmetijskega gospodarstva ni
upravičen do dodelitve sredstev državne pomoči.
VI. KOMISIJA ZA DODELJEVANJE SREDSTEV DRŽAVNE POMOČI
7. člen
(1) Naloge v zvezi z dodeljevanjem sredstev
državne pomoči opravlja komisija za dodeljevanje sredstev državne pomoči (v
nadaljnjem besedilu: državna komisija), ki jo imenuje vlada. Strokovna opravila
za državno komisijo opravlja ministrstvo.
(2) Naloge iz prejšnjega odstavka so
predvsem:
1.     
pregledovanje in potrjevanje strokovnih podlag za določitev geografsko
zaokroženih območij,
2.     
verifikacija škod na podlagi poročil o škodi občinskih komisij,
3.     
priprava predlogov za odločitve vlade o razdelitvi sredstev državne
pomoči,
4.     
izdelava poročila o porabi sredstev državne pomoči za odpravo posledic
suše, pozebe in neurij s točo v kmetijstvu v letu 2001 v posameznem
proračunskem obdobju.
(3) Strokovno pomoč pri verifikaciji škod,
ki so jih določile občinske komisije, zagotavljajo komisiji specialisti na
področju pridelave kmetijskih rastlin, ki jih na predlog državne komisije
imenuje minister za okolje in prostor, ob soglasju ministra za kmetijstvo.
VII. POGOJI IN POSTOPEK ZA PRIDOBITEV SREDSTEV DRŽAVNE POMOČI
8. člen
(1) Sredstva državne pomoči se nosilcu
kmetijskega gospodarstva dodelijo na podlagi vloge za dodelitev državne pomoči,
ki jo je izpolnjeno s podatki o škodi v kmetijski pridelavi oddal občinski
komisiji občine, kjer ima stalno prebivališče.
(2) Če nosilec kmetijskega gospodarstva
uveljavlja državno pomoč v višini iz tretje alinee četrtega odstavka
6. člena tega zakona, mora k vlogi za dodelitev državne pomoči priložiti
tudi dokazila, da se ukvarja s kmetijsko dejavnostjo kot edino ali glavno dejavnostjo.
(3) Minister za okolje in prostor v
soglasju z ministrom za kmetijstvo predpiše navodilo:
-       
za pripravo strokovnih podlag za določitev geografsko zaokroženih
območij,
-       
v zvezi z določitvijo geografsko zaokroženih območij razvrščanje tal
glede sposobnosti zadrževanja vode in razvrščanje območij glede primanjkljaja
padavin v letu 2001,
-       
za postopek za izračun povprečne stopnje poškodovanosti kmetijskih
rastlin in
-       
z vsebino in obliko vloge za dodelitev sredstev državne pomoči nosilcem
kmetijskega gospodarstva.
9. člen
(1) Vlada za posameznega nosilca
kmetijskega gospodarstva na predlog državne komisije odloči o dodelitvi državne
pomoči.
(2) Višino sredstev državne pomoči se za
posameznega nosilca kmetijskega gospodarstva določi na podlagi podatkov iz vloge
ter podatkov o potrjeni škodi iz 6. člena tega zakona.
(3) Podatki o dodeljenih sredstvih državne
pomoči posameznim nosilcem kmetijskega gospodarstva so javni.
(4) Obvestila o dodeljenih sredstvih
državne pomoči, o načinu izplačevanja in drugih postopkih v zvezi s pomočjo pri
odpravi posledic suše, pozebe in neurij s točo v kmetijstvu v letu 2001
posreduje ministrstvo občinam, te pa morajo zagotoviti neposredno obveščanje
upravičencev do sredstev državne pomoči.
(5) Prepozno prispele in neutemeljene vloge
za dodelitev sredstev državne pomoči ter vloge, za katere nosilci kmetijskih
gospodarstev državni komisiji ne omogočijo pregleda resničnosti podatkov, se
zavrže.
10. člen
(1) Občine so dolžne na krajevno običajen
način seznaniti oškodovance o možnosti vložitve vloge za pridobitev sredstev
državne pomoči ter zagotoviti oškodovancem obrazce za podajo vloge.
(2) Občinske komisije morajo posredovati
vloge za dodelitev sredstev državne pomoči, ki so jih zbrale od nosilcev
kmetijskih gospodarstev, državni komisiji najkasneje do 30. oktobra 2001.
11. člen
Odpisani prispevki za zdravstveno,
pokojninsko in invalidsko zavarovanje se pokrijejo iz sredstev proračuna.
12. člen
Nadzor nad upravičenostjo do sredstev
državne pomoči pri nosilcih kmetijskih gospodarstev izvajajo kmetijski
inšpektorji.
13. člen
Neupravičeno pridobljena sredstva državne
pomoči se mora vrniti.
VIII. PREHODNA IN KONČNA DOLOČBA
14. člen
Akontacijsko izplačilo iz 3. člena tega
zakona se v letu 2001 prednostno dodeli nosilcem kmetijskih gospodarstev, ki so
prijavili škodo, če je bila ocena poškodovanosti večja od 50% in če se
ukvarjajo s kmetijsko dejavnostjo kot edino ali glavno dejavnostjo.
15. člen
Ta zakon začne veljati naslednji dan po
objavi v Uradnem listu Republike Slovenije.
Št. 433‑07/01‑14/1
Ljubljana, dne 16. oktobra 2001.
Predsednik
Državnega zbora
Republike Slovenije
Borut Pahor l. r.