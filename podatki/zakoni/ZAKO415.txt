1. člen
Direkcija Republike Slovenije za blagovne
rezerve (v nadaljnjem besedilu: direkcija) ima pravico najeti pri domačih
poslovnih bankah posojila za odkup pšenice, pridelane v Republiki Sloveniji v
letu 1995. 
Posojila iz prejšnjega odstavka najame
direkcija za odkup tistih količin pšenice, ki jih ponudijo pridelovalci po
ceni, ki jo določi Vlada Republike Slovenije, in v skladu z navodilom o odkupu
pšenice letine 1995 v blagovne rezerve. Posojila znašajo skupaj največ tri
milijarde tolarjev. 
Pogoji za najetje posojila so naslednji: 
-       
posojilne pogodbe se sklenejo s poslovnimi bankami, ki nudijo
najugodnejše pogoje, 
-       
rok odplačila posojila je največ eno leto, 
-       
spodnja meja najetega posojila pri posamezni banki je 100 milijonov
tolarjev, 
-       
obrestna mera ne sme biti višja od povprečne obrestne mere za vezane
vloge pravnih oseb do enega leta, ki v skladu z dogovorom o zgornji meji
pasivnih obrestnih mer velja na dan sklenitve pogodbe. Tako določena obrestna
mera je lahko zaradi obrestne marže in stroškov obdelave kreditnih zahtevkov
višja največ za 3,5 odstotne točke.
Direkcija lahko sklepa posojilne pogodbe iz
tega člena le ob predhodnem soglasju ministrstva, pristojnega za finance. 
2. člen
Republika Slovenija daje poroštvo za
obveznosti direkcije iz naslova posojil iz prejšnjega člena pod naslednjimi
pogoji: 
-       
poroštvo je subsidiarno, tako da Republika Slovenija izpolni svojo
obveznost, ko je banka storila vse za izterjavo terjatve od direkcije, 
-       
poroštvo se izteče 14 dni po zapadlosti zadnjega obroka za vračanje
posojila, 
-       
zahtevek za uveljavljanje poroštvene obveznosti se šteje za popolnega,
če banka pred iztekom veljavnosti poroštvene izjave obvesti ministrstvo,
pristojno za finance, da posojilojemalec dolga ni plačal, in če predloži vse
dokaze, določene v poroštveni pogodbi, zahtevku pa priloži še potrebne dokaze o
neuspešnem poskusu poplačila iz drugih zavarovanj. 
Poroštvene pogodbe z bankami sklepa
minister, pristojen za finance.
Republika Slovenija za izdana poroštva po
določbah prvega odstavka tega člena ne zaračuna provizije. 
3. člen
Republika Slovenija poravna svojo morebitno
poroštveno obveznost z uporabo proračunskih postavk Ministrstva za kmetijstvo,
gozdarstvo in prehrano in Ministrstva za ekonomske odnose in razvoj. V
primerih, ko Republika Slovenija plača obveznost iz posojilne pogodbe namesto
direkcije, pridobi v razmerju do direkcije pravico regresiranja izplačanih
zneskov in vseh stroškov, ki so v zvezi s tem nastali. 
4. člen
Navodilo iz drugega odstavka 1. člena tega
zakona izda minister, pristojen za ekonomske odnose, v roku 10 dni po
uveljavitvi zakona.

Zakon o najemu posojil in poroštvu za najeta
posojila za odkup pridelka pšenice v letu 1995 (Uradni list RS, št. 37/95)
vsebuje naslednjo končno določbo:
»5. člen
Ta zakon začne veljati naslednji dan po
objavi v Uradnem listu Republike Slovenije.«. 

Zakon o spremembi zakona o najemu posojil in poroštvu
za najeta posojila za odkup pridelka pšenice v letu 1995 (Uradni list RS, št. 45/95)
vsebuje naslednjo končno določbo:
»2. člen
Ta zakon začne veljati naslednji dan po
objavi v Uradnem listu Republike Slovenije.«.