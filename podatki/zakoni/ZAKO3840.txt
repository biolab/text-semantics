1. člen
Ta zakon ureja razmerje med državnim zborom
in vlado v postopkih sprejemanja pravnih aktov in odločitev v Evropski uniji.
2. člen
Kot pravni akti in odločitve v Evropski
uniji se za potrebe tega zakona štejejo predlogi aktov zakonodajne narave in
predlogi odločitev politične narave, o katerih odločajo predstavniki vlad držav
članic v institucijah EU ali so predmet medvladnega sodelovanja v okviru
Evropske unije (v nadaljnjem besedilu: zadeve EU).
3. člen
(1) V zadevah EU vlada predstavlja in
zastopa Republiko Slovenijo ter uveljavlja njena stališča v institucijah EU.
(2) Glede zadev EU je vlada samostojna in
odgovorna pri opravljanju svojih funkcij v okviru ustave, zakona, ki ureja
položaj in delovanje vlade in tega zakona.
4. člen
(1) Državni zbor sodeluje pri oblikovanju
stališč Republike Slovenije pri tistih zadevah EU, ki bi po svoji vsebini v
skladu z ustavo in zakoni spadale v njegovo pristojnost.
(2) Državni zbor v rokih, ki jih zahteva
delo v okviru institucij EU, obravnava predlog stališča Republike Slovenije
oziroma izrazi namero, da bo predlog obravnaval, sicer se šteje, da predlog
postane stališče Republike Slovenije.
(3) Državni zbor lahko na predlog vlade ali
po lastni pobudi obravnava tudi druge zadeve EU.
5. člen
(1) O spremembah pogodb, na katerih temelji
unija pred odločanjem v institucijah EU razpravlja in zavzame stališče
Republike Slovenije državni zbor.
(2) Najmanj enkrat letno državni zbor
razpravlja o stanju v EU in položaju Republike Slovenije v njej na podlagi
uvodne predstavitve predsednika vlade. Državni zbor sprejme stališča o
političnih usmeritvah za delovanje Republike Slovenije v institucijah Evropske
unije v prihodnjem obdobju.
6. člen
(1) V okviru stališč državnega zbora iz
drugega odstavka prejšnjega člena posamezne zadeve EU iz prvega odstavka
4. člena tega zakona razpravlja in o njih zavzema stališča Republike
Slovenije delovno telo, pristojno za evropske zadeve, v zadevah zunanje in
varnostne politike pa delovno telo, pristojno za zunanjo politiko.
(2) Delovni telesi iz prejšnjega odstavka
obravnavata zadeve EU na podlagi mnenj, ki jih v rokih, ki omogočajo pravočasno
odločanje, oblikujejo delovna telesa, v katerih delovno področje spada vsebina
obravnavanih vprašanj.
7. člen
(črtan)
8. člen
(1) Vlada sproti obvešča državni zbor o
zadevah EU iz prvega odstavka 4. člena tega zakona ter poroča o sprejetih
odločitvah in o svoji dejavnosti v zvezi z njimi v institucijah EU.
(2) Vlada obvešča državni zbor tudi o
drugih gradivih, ki so pomembna za izvajanje njegovih ustavnih pristojnosti in
zadevajo politične in programske vidike delovanja Evropske unije.
9. člen
(1) Zadeve EU iz prvega odstavka
4. člena tega zakona vlada predloži državnemu zboru skupaj s podatki o:
-      
postopku sprejemanja akta v EU,
-      
poglavitnih rešitvah in ciljih predloga akta,
-      
predvidenem času pričetka obravnav in sprejema
predpisa v EU.
(2) Vlada pošlje državnemu zboru podatke iz
prejšnjega odstavka skupaj s predlogom stališč Republike Slovenije, ki vsebuje
oceno vplivov in posledic predloga zadeve EU na Republiko Slovenijo takoj, ko
ta stališča sprejme, vendar najkasneje v petih tednih po prejemu zadeve EU.
(3) Ocena vplivov in posledic obsega zlasti
naslednje vidike:
-      
potrebnosti sprememb predpisov,
-      
posledic za proračun,
-      
vpliva na gospodarstvo,
-      
vpliva na javno upravo,
-      
vpliva na okolje.
(4) Vlada vsebino ocene vplivov in posledic
ter predloga stališč Republike Slovenije lahko spreminja in dopolnjuje.
(5) Zadeve EU iz tretjega odstavka
4. člena in prvega odstavka 5. člena tega zakona vlada predloži
državnemu zboru ob smiselni uporabi prejšnjih odstavkov.
10. člen
(1) Odločitve, ki jih o predlogu stališč
Republike Slovenije sprejme pristojno delovno telo iz prvega odstavka
6. člena tega zakona, se takoj posredujejo vladi, ki jih v okviru svojih
pristojnosti upošteva pri svojem delovanju v institucijah EU.
(2) Kadar vlada pri uveljavljanju stališč
Republike Slovenije iz prejšnjega odstavka zaradi poteka pogajanj v
institucijah EU oceni, da njihova uveljavitev ali popolna uveljavitev ni
izvedljiva ali ne bi bila v korist Republiki Sloveniji, lahko odloči drugače. O
tem takoj obvesti državni zbor in navede okoliščine, ki so utemeljevale takšno
ravnanje.
11. člen
(1) Na zahtevo najmanj četrtine poslancev ali
na zahtevo pristojnega delovnega telesa iz prvega odstavka 6. člena tega
zakona ali na podlagi sklepa kolegija predsednika državnega zbora zadevo EU iz
prvega odstavka 4. člena tega zakona razpravlja državni zbor in v zvezi z
njo sprejme stališča Republike Slovenije.
(2) Zahteva iz prejšnjega odstavka mora
vsebovati predlog stališč Republike Slovenije do zadeve EU in razloge za
obravnavo na seji državnega zbora.
(3) Predlog kolegiju, da sprejme sklep iz
prvega odstavka tega člena, lahko poda poslanska skupina. Ta predlog mora biti
oblikovan v skladu s prejšnjim odstavkom.
11.a člen
(1) Kadar državni zbor ugotovi kršitev
načela subsidiarnosti z zakonodajnim aktom institucij EU, sklep z
obrazložitvijo, v kateri so navedene kršitve, nalog za vložitev tožbe in
usmeritvena navodila za zastopanje posreduje državnemu pravobranilstvu.
(2) Državno pravobranilstvo na podlagi
sklepa, naloga in usmeritvenih navodil iz prejšnjega odstavka ob sodelovanju
državnega zbora pripravi končno besedilo tožbe ter jo vloži na Sodišče Evropske
unije (v nadaljevanju: Sodišče EU) v rokih, ki jih določajo pogodbe, na katerih
temelji Evropska unija.
(3) Državno pravobranilstvo sproti obvešča
državni zbor o poteku postopka pred Sodiščem EU, o svojih dejavnostih v zvezi z
njim ter o sprejetih odločitvah Sodišča EU.
11.b člen
(1) Vlada predlaga kandidata ali kandidatko
za člana Evropske komisije (v nadaljnjem besedilu: kandidat) na podlagi
obvestila pristojnih institucij EU in predlog posreduje državnemu zboru. Vlada
o predlogu odloči na redni seji.
(2) Kandidat se predstavi delovnemu telesu
državnega zbora, pristojnemu za evropske zadeve, ki o kandidatu glasuje in o
njem poda mnenje z obrazložitvijo ter ga nemudoma pošlje vladi.
(3) Na mnenje iz prejšnjega odstavka vlada
ni vezana. Po prejemu mnenja in pred posredovanjem predloga kandidata
pristojnim institucijam EU vlada o predlogu obvesti državni zbor. Predlog vlade
mora biti obrazložen.
(4) Postopek iz tega člena se smiselno
uporablja tudi za predlaganje predstavnika ali predstavnice Republike Slovenije
v Evropsko računsko sodišče in v Upravni odbor Evropske investicijske banke.

Zakon o sodelovanju med državnim zborom in vlado v zadevah
Evropske unije – ZSDZVZEU (Uradni
list RS, št. 34/04)
vsebuje naslednje prehodne in končno določbo:
»PREHODNE IN KONČNA DOLOČBA
12. člen
(1) Do 1. maja 2004 vlada pred
sodelovanjem na ministrskih zasedanjih Sveta EU v državnem zboru predstavi
stališča Republike Slovenije, ki jih bo v njem zastopala.
(2) Do začetka delovanja delovnega telesa,
pristojnega za evropske zadeve po tem zakonu in pričetka delovanja odbora
državnega zbora za zunanjo politiko, v skladu s spremenjenimi nalogami na
podlagi tega zakona, vlada predstavi stališča iz prejšnjega odstavka na skupni
seji Komisije Državnega zbora Republike Slovenije za evropske zadeve in
Slovenskega dela Skupnega pridružitvenega parlamentarnega odbora, tiste, ki
sodijo v področje skupne zunanje in varnostne politike, pa na seji Odbora
Državnega zbora Republike Slovenije za zunanjo politiko.
13. člen
Pred 1. majem 2004 državni zbor opravi
razpravo in sprejme stališča o političnih usmeritvah za začetek delovanja
Republike Slovenije v institucijah EU.
14. člen
Po 1. maju 2004 vlada glede postopkov
obravnave posameznih zadev EU, ki so se v Svetu EU začeli pred pristopom
Republike Slovenije k Evropski uniji, obvešča državni zbor ob smiselnem
upoštevanju tega zakona tako, da je delovnim telesom po tem zakonu ter
državnemu zboru omogočeno zavzeti stališča pred odločanjem predstavnikov vlade
v Svetu EU na ravni ministrov.
15. člen
Vlada do 1. maja 2004 vzpostavi
informacijski sistem za zadeve EU. Ta sistem je javno dostopen v skladu z
zakonom, ki ureja podatke javnega značaja. Vlada z uredbo predpiše način
upravljanja in dostopnosti tega sistema.
16. člen
Ta zakon začne veljati petnajsti dan po
objavi v Uradnem listu Republike Slovenije, členi od 1 do 11 pa se začnejo
uporabljati 1. maja 2004.«.

Zakon o spremembi Zakona o sodelovanju med državnim zborom in vlado
v zadevah Evropske unije – ZSDZVZEU-A (Uradni list RS, št. 43/10)
vsebuje naslednjo končno določbo:
»2. člen
Ta zakon začne veljati petnajsti dan po objavi
v Uradnem listu Republike Slovenije.«.

Zakon o dopolnitvi Zakona o sodelovanju med državnim zborom in vlado
v zadevah Evropske unije – ZSDZVZEU-B (Uradni list RS, št. 107/10)
vsebuje naslednjo končno določbo:
»2. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o dopolnitvah Zakona o sodelovanju med državnim zborom in vlado
v zadevah Evropske unije – ZSDZVZEU-C (Uradni list RS, št. 30/15)
vsebuje naslednjo prehodno in končno določbo:
»2. člen
Podzakonski akti in Poslovnik državnega
zbora (Uradni list RS, št. 92/07 – uradno prečiščeno besedilo, 105/10 in 80/13)
se uskladijo s tem zakonom v roku treh mesecev po začetku veljave tega zakona.
3. člen
Ta zakon začne veljati petnajsti dan po
objavi v Uradnem listu Republike Slovenije.«.