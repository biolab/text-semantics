I. SPLOŠNI DOLOČBI
1. člen
(vsebina)
Ta zakon zaradi epidemije virusne okužbe
SARS-CoV-2 (COVID-19) z namenom preprečitve širjenja virusne okužbe, varovanja
zdravja in življenja ljudi in zagotovitve delovanja posameznih državnih
organov, organov samoupravnih lokalnih skupnosti in nosilcev javnih pooblastil
ter zagotavljanja izvajanja pravic in obveznosti določa začasne ukrepe v zvezi
s sodnimi, upravnimi, drugimi javnopravnimi zadevami in zadevami na področju
izvrševanja kazenskih sankcij.
2. člen
(trajanje ukrepov)
Ukrepi iz tega zakona ter iz aktov,
sprejetih na njegovi podlagi, veljajo do prenehanja razlogov zanje, kar ugotovi
Vlada Republike Slovenije s sklepom, ki ga objavi v Uradnem listu Republike
Slovenije, vendar najdlje do 1. julija 2020.
II. UKREPI V SODNIH ZADEVAH
3. člen
(tek rokov)
(1) Roki za uveljavljanje pravic strank v
sodnih postopkih, določeni z zakonom, ne tečejo.
(2) Roki v sodnih zadevah ne tečejo, razen
v sodnih zadevah, ki se obravnavajo kot nujne.
(3) Rok za vložitev ustavne pritožbe ne
teče.
3.a člen
(obravnava prepozne vloge)
Ne glede na tretji odstavek 121. člena
Zakona o finančnem poslovanju, postopkih zaradi insolventnosti in prisilnem
prenehanju (Uradni list RS, št. 13/14 – uradno prečiščeno besedilo, 10/15
– popr., 27/16, 31/16 – odl. US, 38/16 – odl. US, 63/16 – ZD-C, 54/18 – odl. US
in 69/19 – odl. US) sodišče obravnava in odloča o vlogi, predlogu, izjavi,
ugovoru, drugem procesnem dejanju ali predloženi listini, tudi če je stranka
zamudila rok ali izostala z naroka v času trajanja ukrepov iz razloga,
neposredno povezanega z epidemijo virusne okužbe SARS-CoV-2 (COVID-19), in
sodišče odločitve še ni sprejelo. Stranka mora ob vložitvi vloge, predloga,
izjave, ugovora, opravi drugega procesnega dejanja ali predložitvi listine
izkazati tudi razlog za zamudo roka ali za izostanek z naroka.
4. člen
(nujne sodne zadeve)
(1) Ne glede na prvi odstavek 83.a člena
Zakona o sodiščih (Uradni list RS, št. 94/07 – uradno prečiščeno besedilo,
45/08, 96/09, 86/10 – ZJNepS, 33/11, 75/12 – ZSPDSLS-A, 63/13, 17/15, 23/17 –
ZSSve, 22/18 – ZSICT in 16/19 – ZNP-1; v nadaljnjem besedilu: Zakon o sodiščih)
lahko predsednik Vrhovnega sodišča Republike Slovenije na način iz tretjega
odstavka 83.a člena Zakona o sodiščih odloči, da se tudi zadeve iz 2. in 5. do
9. točke drugega odstavka 83. člena Zakona o sodiščih ne štejejo kot nujne
zadeve.
(2) Ne glede na drugi odstavek 83.a člena
Zakona o sodiščih lahko ukrepi iz prvega odstavka 83.a člena Zakona o sodiščih
in ukrepi iz prejšnjega odstavka, ki jih iz razlogov iz 1. člena tega zakona
določi predsednik Vrhovnega sodišča na način iz tretjega odstavka 83.a člena
Zakona o sodiščih, trajajo, dokler trajajo ukrepi po tem zakonu.
(3) Če sodišče zaradi tehtnih razlogov, ki
so nastali na strani sodišča, ne more odločati o nujnih zadevah iz prvega
odstavka tega člena, predsednik neposredno višjega sodišča določi drugo stvarno
pristojno sodišče.
4.a člen
(nenujne sodne zadeve)
Ne glede na prvi odstavek 83.a člena Zakona
o sodiščih sodišča opravljajo naroke, odločajo in vročajo sodna pisanja v
zadevah, ki niso nujne v skladu s 83. členom Zakona o sodiščih, in ki se
ne štejejo kot nujne v skladu z odredbami predsednika Vrhovnega sodišča,
izdanimi na podlagi prvega odstavka prejšnjega člena, če sodišča lahko
zagotavljajo opravo teh dejanj v skladu s pogoji, ki jih določi predsednik
Vrhovnega sodišča na način iz tretjega odstavka 83.a člena Zakona o sodiščih,
in tako da se ne širi virusna okužba in je zagotovljeno zdravje in življenje
ljudi. Na sodnem pisanju, ovojnici ali drugi listini, ki se priloži sodnemu
pisanju, ki se vroči v skladu s tem členom, sodišče stranko opozori na začetek
teka roka v skladu z 2. členom tega zakona.
5. člen
(izključitev javnosti)
Sodnik ali predsednik senata lahko iz
razloga iz 1. člena tega zakona začasno izključi javnost celotne glavne
obravnave ali njenega dela.
III. UKREPI V UPRAVNIH IN DRUGIH JAVNOPRAVNIH ZADEVAH
6. člen
(tek rokov)
(1) Roki v upravnih in drugih javnopravnih
zadevah, ki nimajo značaja upravne zadeve po 2. členu Zakona o splošnem
upravnem postopku (Uradni list RS, št. 24/06 – uradno prečiščeno besedilo,
105/06 – ZUS-1, 126/07, 65/08, 8/10 in 82/13; v nadaljnjem besedilu: Zakon o
splošnem upravnem postopku) (v nadaljnjem besedilu: upravne zadeve), za
opravljanje procesnih dejanj strank in za izpolnitev njihovih materialnih
obveznosti ter roki za opravljanje procesnih dejanj upravnih in drugih državnih
organov, organov samoupravnih lokalnih skupnosti in nosilcev javnih pooblastil
in za izdajanje upravnih aktov ne tečejo.
(2) Roki za uveljavitev materialnih pravic
v upravnih zadevah, ki se iztečejo v času izvajanja ukrepov po tem zakonu, se s
tem zakonom podaljšajo tako, da se iztečejo osmi dan od dneva prenehanja
ukrepov v skladu z 2. členom tega zakona. Če z iztekom roka za uveljavitev
pravice preneha istovrstna pravica, se šteje, da je prenehala z iztekom roka iz
prejšnjega stavka.
(3) Ne glede na prvi odstavek tega člena se
tek rokov ne prekine v posamičnih upravnih zadevah, če obstaja nevarnost za
življenje in zdravje ljudi, za javni red in mir, za javno varnost, za
premoženje večje vrednosti, če je od odločitve v zadevi odvisno preživljanje
stranke, če je od odločitve odvisno uveljavljanje drugih pravic ali če je to
nujno za učinkovito izvajanje oblasti za doseg namena iz 1. člena tega zakona (v
nadaljnjem besedilu: nujne zadeve).
(4) V odločbi, sklepu ali drugem dokumentu,
s katerim se določi rok, se stranko opozori o teku roka v skladu s tem členom.
(5) Organi o tem, da se rok, ki je bil
določen v odločbi, sklepu ali drugem dokumentu, izdanem pred uveljavitvijo tega
zakona, ne prekine v skladu s tretjim odstavkom tega člena, nemudoma obvestijo
stranke.
(6) V prekrškovnih zadevah roki ne tečejo.
Ne glede na prejšnji stavek roki pred prekrškovnim organom, ki v zadevah iz
tretjega odstavka tega člena lahko začne ali nadaljuje postopek o prekršku,
tečejo, o čemer mora storilca prekrška obvestiti.
7. člen
(ukrepi v zvezi s poslovanjem)
(1) V upravnih zadevah se ne omogoča
vlaganje pisnih in ustnih vlog ter dajanje ustnih izjav pri organu, razen vlog
za uveljavitev pravic, ki se obravnavajo v skrajšanem ugotovitvenem postopku.
(2) V upravnih zadevah se pisne vloge lahko
vlagajo po elektronski poti brez varnega elektronskega podpisa, če je
identiteto vložnika mogoče ugotoviti na drug zanesljiv način.
(3) V upravnih zadevah se ustne obravnave
in druga procesna dejanja, kjer so uradna oseba, stranka ali drug udeleženec
lahko v neposrednem stiku, ne izvajajo, razen v nujnih zadevah. Ne glede na prejšnji stavek se ustne
obravnave in druga procesna dejanja, kjer so uradna oseba, stranka ali drug
udeleženec v neposrednem stiku, izvedejo tudi v zadevah, ki niso nujne, če se
zaradi tega ne širi virusna okužba in je zagotovljeno zdravje ter življenje
uradne osebe, stranke ali drugega udeleženca.
(4) V upravnih zadevah se izključi javnost
pri vseh procesnih dejanjih.
8. člen
(vročanje v nujnih zadevah)
(1) Osebno vročanje dokumentov v upravnih
zadevah na podlagi 87. člena Zakona o splošnem upravnem postopku se ne
opravlja, razen v nujnih zadevah. Če je osebna vročitev opravljena po
uveljavitvi tega zakona, pa ne gre za nujne zadeve, roki začnejo teči naslednji
dan po objavi sklepa iz 2. člena tega zakona oziroma najkasneje 2. julija 2020.
(2) Vročanje v prostorih organa se ne
opravlja, razen v nujnih primerih, če je takšna vročitev predpisana z zakonom.
(3) Vročanje z javnim naznanilom se
opravlja tako, da se sporočilo o vročanju z javnim naznanilom objavi na
državnem portalu eUprava.
8.a člen
(vročanje v nenujnih zadevah)
(1) Vročanje odločb, sklepov ali drugih
dokumentov, ki jih je na podlagi 87. člena Zakona o splošnem upravnem
postopku treba vročiti osebno, se v upravnih zadevah, ki niso nujne, opravi z
vložitvijo v hišni predalčnik, poštni predal ali v elektronski predal
naslovnika.
(2) Vročitev velja za opravljeno šesti
delovni dan od dneva odpreme, če se vroča v tujino v fizični obliki pa dvajseti
delovni dan od dneva odpreme, razen če naslovnik odločbe, sklepa ali drugega
dokumenta ni prejel ali ga je prejel kasneje. V primeru dvoma o tem, ali je
naslovnik odločbo, sklep ali drug dokument prejel, prejem in dan prejema
dokazuje organ. Organ lahko po telefonu, po elektronski poti ali na drug način
preveri, ali je naslovnik odločbo, sklep ali drug dokument prejel in kdaj ga je
prejel.
(3) V primeru dvoma o tem, ali je naslovnik
odločbo, sklep ali drug dokument prejel, ker ni dokazov o vročitvi, se opravi
ponovna vročitev.
(4) Na ovojnici ali na odločbi, sklepu ali
drugem dokumentu se označi dan odpreme, dan vročitve in začetek teka roka v
skladu z 2. členom tega zakona. V primeru vročanja v elektronski predal se
od naslovnika zahteva potrditev prejema odločbe, sklepa ali drugega dokumenta.
(5) Za elektronski predal iz prvega
odstavka tega člena se šteje elektronski naslov, ki ga je oseba sama navedla v
vlogi, ali elektronski naslov, s katerega je poslala vlogo, ne glede na to, ali
ustreza varnostnim in tehničnim zahtevam, ki jih mora izpolnjevati varni
elektronski predal po 86. členu Zakona o splošnem upravnem postopku.
Vročitev v elektronski predal se opravi, če je bila oseba seznanjena s takšnim
načinom vročanja in je s tem soglašala.
(6) V prekrškovnih zadevah, ki niso nujne,
se določbe tega člena ne uporabljajo.
9. člen
(določitev dodatnih ukrepov)
Vlada Republike Slovenije lahko v skladu s
tem zakonom določi tudi organizacijske in druge podobne ukrepe, ki so nujni za
preprečitev širjenja epidemije virusne okužbe SARS-CoV-2, varovanje pravic in
pravnih koristi oseb in nemoteno poslovanje upravnih in drugih državnih
organov, organov samoupravnih lokalnih skupnosti in nosilcev javnih pooblastil,
ko opravljajo upravne naloge.
IV. UKREPI PRI IZVRŠEVANJU KAZENSKIH SANKCIJ
10. člen
(poziv obsojencu)
Že začeti postopki v zvezi s pozivom
obsojenca na prestajanje kazni zapora se prekinejo, novi postopki pa se ne
začnejo.
11. člen
(premestitev obsojenca)
Direktor zavoda za prestajanje kazni zapora
lahko po uradni dolžnosti, če je to potrebno zaradi preprečitve širjenja
epidemije virusne okužbe SARS-CoV-2, premesti obsojenca iz enega v drug zavod
ali v oddelek drugega zavoda.
12. člen
(prekinitev prestajanja kazni zapora)
Direktor zavoda za prestajanje kazni zapora
lahko po uradni dolžnosti, če je to potrebno zaradi preprečitve širjenja
epidemije virusne okužbe SARS-CoV-2, za čas enega meseca prekine prestajanje
kazni zapora obsojencu, kadar ne obstajajo varnostni zadržki. Zoper odločbo
direktorja je dovoljena pritožba, ki ne zadrži njene izvršitve. Trajanje
prekinitve kazni zapora se lahko zaporniku podaljšuje, dokler obstaja razlog za
prekinitev.
13. člen
(predčasni odpust)
Direktor zavoda za prestajanje kazni zapora
lahko iz razloga preprečitve širjenja epidemije virusne okužbe SARS-CoV-2 ob
upoštevanju pogojev iz 108. člena Zakona o izvrševanju kazenskih sankcij
(Uradni list RS, št. 110/06 – uradno prečiščeno besedilo, 76/08, 40/09, 9/11 –
ZP-1G, 96/12 – ZPIZ-2, 109/12, 54/15 in 11/18) predčasno odpusti obsojenca
največ šest mesecev pred iztekom kazni.
V. UKREPI GLEDE NOTARSKIH PISARN
14. člen
(poslovanje notarskih pisarn)
(1) Ne glede na tretji odstavek 20. člena
Zakona o notariatu (Uradni list RS, št. št. 2/07 – uradno prečiščeno besedilo,
33/07 – ZSReg-B, 45/08 in 91/13) lahko predsednik Notarske zbornice Slovenije
sprejme začasne ukrepe v zvezi s poslovanjem notarskih pisarn, ki se nanašajo
zlasti na način ali omejitev izvajanja uradnih ur za sprejemanje strank.
(2) Ne glede na prejšnji odstavek sprejme
ukrep popolnega zaprtja notarske pisarne minister, pristojen za pravosodje, na
predlog Notarske zbornice Slovenije.
(3) Notarska zbornica Slovenije seznani
javnost s sprejetjem začasnih ukrepov iz tega člena z objavo na svoji spletni
strani.

Zakon o začasnih ukrepih v zvezi s sodnimi, upravnimi
in drugimi javnopravnimi zadevami za obvladovanje širjenja nalezljive bolezni
SARS-CoV-2 (COVID-19) – ZZUSUDJZ (Uradni list RS, št. 36/20) vsebuje naslednjo končno določbo:
»VI. KONČNA DOLOČBA
15. člen
(začetek
veljavnosti)
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembi in dopolnitvah Zakona o
začasnih ukrepih v zvezi s sodnimi, upravnimi in drugimi javnopravnimi zadevami
za obvladovanje širjenja nalezljive bolezni SARS-CoV-2 (COVID-19) – ZZUSUDJZ-A
(Uradni list RS, št. 61/20) vsebuje naslednjo končno določbo:
»KONČNA DOLOČBA
5. člen
(začetek
veljavnosti)
Ta zakon začne veljati naslednji dan po
objavi v Uradnem listu Republike Slovenije.«.