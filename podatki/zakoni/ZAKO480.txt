I. SPLOŠNE DOLOČBE
1. člen
Inšpekcijsko nadzorstvo nad izvajanjem
zakonov in drugih predpisov s področja trgovine, obrti, storitev, cen, meril,
kakovosti blaga, varstva potrošnikov in varstva konkurence opravlja tržni
inšpektorat (v nadaljnjem besedilu: inšpektorat), če z zakonom ni drugače
določeno.
2. člen
Inšpektorat se ustanovi kot organ v sestavi
ministrstva, pristojnega za trgovino (v nadaljnjem besedilu: ministrstvo).
Inšpektorat ima notranje organizacijske
enote, ki jih na predlog glavnega inšpektorja ustanavlja, združuje ter
odpravlja minister, pristojen za trgovino (v nadaljnjem besedilu: minister).
Inšpektorat vodi glavni tržni inšpektor (v
nadaljnjem besedilu: glavni inšpektor).
3. člen
Inšpektorat zagotavlja enotno uresničevanje
ukrepov na področju tržne inšpekcije, sodeluje z ministrstvi pri pripravi
predpisov s svojega delovnega področja ter opravlja druge naloge, določene z
zakonom ali drugim predpisom.
4. člen
Inšpektorat predloži ministrstvu do konca
prvega trimesečja tekočega koledarskega leta poročilo o svojem delu za preteklo
koledarsko leto.
Ministrstvo predloži poročilo najkasneje do
30. aprila tekočega leta v obravnavo Vladi Republike Slovenije.
5. člen
Inšpektorat pri svojem delu sodeluje z
drugimi inšpektorati ter drugimi upravnimi organi in organizacijami, zavodi,
združenji in drugimi organizacijami glede vseh vprašanj, ki so pomembna za
njegovo delo.
II. TRŽNI INŠPEKTOR
6. člen
Inšpekcijsko nadzorstvo, v mejah pristojnosti
inšpektorata, neposredno opravlja tržni inšpektor (v nadaljnjem besedilu:
inšpektor).
Inšpektor mora imeti visoko strokovno
izobrazbo, najmanj pet let delovnih izkušenj in strokovni izpit za inšpektorja.
7. člen
Inšpektor, ki nima strokovnega izpita, mora
opraviti strokovni izpit v roku enega leta od dneva imenovanja za inšpektorja.
Vsebino strokovnega izpita predpiše
minister.
Inšpektor lahko strokovni izpit opravlja
največ dvakrat.
Če inšpektor strokovnega izpita ne opravi
pri prvem poskusu, ima pravico drugič opravljati strokovni izpit v roku šestih
mesecev od dneva prvega poskusa.
Inšpektor v času, ko nima strokovnega
izpita, ne sme izdajati odločb, lahko pa opravlja dejanja v postopku pred
izdajo odločbe.
8. člen
Inšpektorat mora vsako tretje leto izvajati
program rednega strokovnega izpopolnjevanja.
Inšpektor mora opraviti pisni preizkus iz
poznavanja vsebine programa rednega strokovnega izpopolnjevanja.
Če inšpektor pisnega preizkusa iz
poznavanja vsebine programa rednega strokovnega izpopolnjevanja ne opravi pri
prvem preizkusu, ima pravico drugi preizkus opravljati v roku šestih mesecev od
dneva prvega preizkusa. Če ne opravi drugega preizkusa, mora ponovno opravljati
strokovni izpit za inšpektorja.
Vsebino rednega strokovnega izpopolnjevanja
na predlog glavnega inšpektorja določi minister.
9. člen
Glavni inšpektor predlaga ministru
razrešitev inšpektorja, če ne opravi strokovnega izpita.
Glavni inšpektor lahko predlaga razrešitev
inšpektorja ministru tudi v primeru, ko inšpektor opusti dejanja v
inšpekcijskem postopku.
10. člen
Inšpektor ne sme sprejemati daril oziroma
si ne sme pridobivati ugodnosti, ki bi lahko vplivale na njegova uradna
ravnanja.
III. POOBLASTILA IN UKREPI INŠPEKTORJA
11. člen
Pravna oseba, samostojni podjetnik
posameznik ali druga fizična oseba (v nadaljnjem besedilu: zavezanec) mora
inšpektorju omogočiti nemoteno opravljanje inšpekcijskega nadzorstva.
Pri opravljanju inšpekcijskega nadzorstva
ima inšpektor pravico pregledati blago, poslovne knjige, poslovne ali
proizvodne prostore, objekte, naprave in opremo, kjer se opravlja dejavnost,
pogodbe, listine in druge dokumente zavezancev, vzeti vzorce ter opraviti
preiskave in vsa druga dejanja, ki so potrebna za ugotavljanje materialne
resnice v inšpekcijskih zadevah, zasliševati v upravnem postopku odgovorne
osebe in priče, kot tudi pregledati listine, s katerimi se ugotovi istovetnost
oseb.
Odgovorna oseba zavezanca mora dati na
zahtevo in v roku, ki ga določi inšpektor, tudi pisno pojasnilo in izjavo v
zvezi s predmetom nadzorstva.
Pri opravljanju inšpekcijskega nadzorstva
lahko inšpektor največ za osem dni odvzame dokumentacijo, ki jo potrebuje za
ugotavljanje resničnega stanja v obravnavani zadevi, če meni, da obstaja
utemeljen sum kršitev zakonov ali na podlagi zakonov izdanih predpisov.
O odvzemu dokumentacije iz prejšnjega
odstavka izda inšpektor potrdilo.
O opravljenem pregledu sestavi inšpektor
zapisnik.
12. člen
Pri pregledu stanovanjskega prostora morata
biti navzoča dva polnoletna občana kot priči.
Pri pregledu stanovanjskih prostorov lahko
inšpektor pregleda samo tisti del, ki je namenjen za poslovanje.
13. člen
Če inšpektor pri opravljanju inšpekcijskega
nadzorstva ugotovi, da je kršen zakon ali drug predpis, katerega izvajanje
nadzoruje, mora z odločbo odrediti odpravo nepravilnosti in pomanjkljivosti.
Inšpektor mora izdati odločbo najkasneje v osmih dneh od dneva vročitve
zapisnika zavezancu. V odločbi inšpektor lahko določi rok, v katerem je treba
odpraviti ugotovljene nepravilnosti in pomanjkljivosti.
14. člen
Organ, ki prejme predlog za uvedbo postopka
zaradi kaznivega dejanja ali postopka za prekršek, mora o svojih ukrepih
obvestiti inšpektorja, ki je vložil ovadbo oziroma predlog.
15. člen
Če se opravlja dejavnost brez predpisanega
dovoljenja ali brez odločbe pristojnega upravnega organa o izpolnjevanju z zakonom
določenih pogojev za opravljanje dejavnosti, ali je prekoračen predmet
poslovanja oziroma dejavnosti, izda inšpektor odločbo, s katero opravljanje te
dejavnosti prepove.
Če prostori, v katerih se opravlja
dejavnost, ali njihova oprema ne ustrezajo minimalnim tehničnim pogojem, ki so
predpisani za to dejavnost, izda inšpektor odločbo, s katero prepove opravljati
dejavnost do odprave pomanjkljivosti.
Če zavezanec opravlja dejavnost brez
predpisanega dovoljenja ali brez odločbe pristojnega upravnega organa o
izpolnjevanju z zakonom določenih pogojev za opravljanje dejavnosti, zaseže
tržni inšpektor delovne priprave, izdelke in material, ki se uporablja za
opravljanje dejavnosti, za katero zavezanec nima dovoljenja. O zaseženih
predmetih dokončno odloči sodišče.
16. člen
Če je po zakonu mogoče odvzeti predmet, s
katerim je bilo storjeno kaznivo dejanje ali prekršek, lahko inšpektor tak
predmet zaseže.
O zasegu predmeta mora inšpektor obvestiti
pristojnega državnega tožilca oziroma sodnika.
O zasegu predmetov iz prvega odstavka tega
člena izda inšpektor pisno potrdilo z natančnimi podatki o zaseženem predmetu.
17. člen
Če inšpektor ugotovi, da si je zavezanec
pridobil s storitvijo kaznivega dejanja ali prekrška premoženjsko korist,
sodniku predlaga njen odvzem.
18. člen
Stroške inšpekcijskega postopka (dnevnica,
potni stroški, stroški analiz in drugi stroški, ki so nastali v zvezi z uvedbo
postopka), ki se je končal neugodno za zavezanca, trpi zavezanec.
19. člen
Rok za pritožbo zoper odločbo iz 13. in 15.
člena tega zakona je osem dni od dneva njene vročitve.
Pritožba zoper odločbo iz prejšnjega
odstavka ne zadrži izvršitve odločbe.
Če se s pritožbo izpodbija pravilnost
rezultatov analize, strokovnega izvida ali mnenja, zahteva organ, ki je
pristojen za odločanje o pritožbi, pred odločitvijo od pooblaščenega zavoda,
naj opravi superanalizo oziroma naj da o stvari strokovni izvid in mnenje.
Če gre za hitro pokvarljivo blago, se na
zahtevo zavezanca da vzorec istočasno v analizo in superanalizo, drugače pa
velja rezultat analize. Vzorec za analizo in superanalizo se vzame istočasno.
20. člen
Če inšpektor ugotovi nepravilnosti, ima
pravico zapečatiti poslovne ali proizvodne prostore, objekte, delovna sredstva,
naprave in opremo ali druge prostore, v katerih se opravlja dejavnost.
Inšpektor označi pečat z žigom
inšpekcijskega organa.
Če inšpektor ugotovi nepravilnosti iz
prvega in drugega odstavka 15. člena tega zakona, ima pravico s sklepom
naložiti podjetjem, ki so pristojna za distribucijo električne energije, vode,
plina ter za telekomunikacijske zveze, da zavezancu v roku treh dni ustavijo
njihovo dobavo oziroma da zavezancu prekinejo telekomunikacijske zveze. Ta
ukrep mora biti izveden tako, da ne povzroči neposredne škode na delovnih
sredstvih ali izdelkih.
Stroške prekinitev dobav iz tretjega
odstavka tega člena trpi zavezanec.
21. člen
Če inšpektor več kot dvakrat pri istem
zavezancu v šestih mesecih ugotovi kršitve iz prvega in drugega odstavka 15.
člena tega zakona, mora pristojnemu organu v roku osmih dni podati predlog za
odvzem dovoljenja za opravljanje dejavnosti.
Pristojni organ je dolžan v roku dveh
mesecev od vložitve predloga obvestiti inšpektorja o ukrepu, ki ga je sprejel v
zvezi z njegovim predlogom.
IV. KAZENSKE DOLOČBE
22. člen
Z denarno kaznijo najmanj 1,000.000
tolarjev se kaznuje za prekršek pravna oseba oziroma samostojni podjetnik
posameznik, ki:
-       
ne omogoči inšpektorju nemotenega opravljanja inšpekcijskega nadzorstva
ali mu ne predloži zahtevanih listin ali pisnih pojasnil (11. člen);
-       
ne odpravi ugotovljenih nepravilnosti v roku, ki ga je v odločbi določil
inšpektor (prvi odstavek 13. člena);
-       
nadaljuje z opravljanjem dejavnosti, kljub izdani odločbi o prepovedi
(prvi odstavek 15. člena);
-       
nadaljuje z opravljanjem dejavnosti preden je odpravil z odločbo
ugotovljene pomanjkljivosti (drugi odstavek 15. člena);
-       
odpečati poslovne ali proizvodne prostore, objekte, naprave in opremo
ali druge prostore, v katerih se opravlja dejavnost (prvi odstavek 20. člena).
Z denarno kaznijo najmanj 100.000 tolarjev
se kaznuje za prekršek tudi odgovorna oseba pravne osebe, ki stori dejanje iz
prejšnjega odstavka.
Z denarno kaznijo najmanj 100.000 tolarjev
se kaznuje za prekršek posameznik – fizična oseba, ki stori dejanje iz prvega
odstavka tega člena.
23. člen
Z denarno kaznijo najmanj 750.000 tolarjev
se kaznuje za prekršek podjetje, ki v treh dneh od dneva vročitve ne izvrši
sklepa inšpektorja (tretji odstavek 20. člena).
Z denarno kaznijo najmanj 80.000 tolarjev
se kaznuje za prekršek odgovorna oseba podjetja, ki stori dejanje iz prejšnjega
odstavka.
V. PREHODNE IN KONČNE DOLOČBE
24. člen
Določba drugega odstavka 6. člena tega
zakona se ne nanaša na inšpektorje, ki so ob uveljavitvi tega zakona opravljali
inšpekcijsko nadzorstvo v inšpektoratu.
25. člen
Z dnem uveljavitve tega zakona preneha
veljati zakon o tržni inšpekciji (Uradni list SRS, št. 27/74).
26. člen
Ta zakon začne veljati petnajsti dan po
objavi v Uradnem listu Republike Slovenije.
Št. 310-02/92-2/6
Ljubljana, dne 26. marca 1997.
Predsednik
Državnega zbora
Republike Slovenije
Janez Podobnik, dr. med. l. r.