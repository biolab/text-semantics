I. SPLOŠNA DOLOČBA
1. člen
(splošna določba)
Ta zakon ureja prenos pooblastil in pravic Slovenske razvojne
družbe, d.d. – v likvidaciji s področja lastninskega preoblikovanja družbene
lastnine, privatizacije in denacionalizacije ter s tem povezanega premoženja na
D.S.U., družbo za svetovanje in upravljanje, d.o.o., ter prenos vseh obveznosti
Slovenske razvojne družbe, d.d. – v likvidaciji na D.S.U., družbo za svetovanje
in upravljanje, d.o.o. in prenehanje Agencije Republike Slovenije za
prestrukturiranje in privatizacijo.
II. PRENOS POOBLASTIL, PRAVIC IN OBVEZNOSTI SLOVENSKE
RAZVOJNE DRUŽBE
2. člen
(prenos pooblastil in pravic ter z njimi povezanega
premoženja)
(1) Vsa pooblastila in pravice Slovenske razvojne družbe,
d.d. – v likvidaciji s področja lastninskega preoblikovanja družbene lastnine,
privatizacije in denacionalizacije, določene z zakoni in na njihovi podlagi
izdanimi predpisi, ter z njimi povezano premoženje, se prenesejo na D.S.U.,
družbo za svetovanje in upravljanje, d.o.o., če ni drugače določeno s tem
zakonom. 
(2) Pooblastila Slovenske razvojne družbe, d.d. – v
likvidaciji, ki jih določa 29. člen Zakona o slovenski razvojni družbi in
programu prestrukturiranja podjetij (Uradni list RS, št. 39/97 in 68/97)
prenehajo. Posle v zvezi z upravljanjem premoženja, pridobljenega z izdajo
obveznic Republike Slovenije, z dnem uveljavitve tega zakona, prevzame
ministrstvo, pristojno za finance.
3. člen
(prevzem obveznosti)
(1) Vse nedospele obveznosti, obveznosti, za katere upniki
niso prijavili svojih terjatev v likvidacijskem postopku in morebitne druge
obveznosti Slovenske razvojne družbe, d.d. – v likvidaciji, ki niso poplačane v
likvidacijskem postopku prevzame D.S.U. družba za svetovanje in upravljanje
d.o.o. in jamči za njihovo izpolnitev z vsem svojim premoženjem. 
(2) D.S.U., družba za svetovanje in upravljanje, d.o.o vstopi
z dnem uveljavitve tega zakona kot pravni naslednik Slovenske razvojne družbe,
d.d. – v likvidaciji v vse pravdne in druge sodne postopke, v katerih je
Slovenska razvojna družba stranka v postopku. 
(3) D.S.U. družba za svetovanje in upravljanje d.o.o. je
dolžna poplačati vse stroške likvidacijskega postopka Slovenske razvojne
družbe, d.d. – v likvidaciji, kolikor niso plačani iz likvidacijske mase
Slovenske razvojne družbe.
4. člen
(hranjenje in vodenje arhiva)
D.S.U. družba za svetovanje in upravljanje d.o.o. je
pooblaščena za hranjenje in vodenje arhiva Slovenske razvojne družbe, d.d. – v
likvidaciji.
III. PRENEHANJE AGENCIJE REPUBLIKE SLOVENIJE ZA
PRESTRUKTURIRANJE IN PRIVATIZACIJO
5. člen
(prenehanje in prenos nalog, pravic in obveznosti)
(1) Agencija Republike Slovenije za prestrukturiranje in
privatizacijo preneha z dnem uveljavitve tega zakona. Njene pravice in
obveznosti iz naslova izrednih pravnih sredstev v zvezi z lastninskim
preoblikovanjem podjetij in licencami ocenjevalcev vrednosti podjetij, določene
z zakoni in na njihovi podlagi izdanimi predpisi ter sredstva za opravljanje
dejavnosti, se prenesejo na D.S.U., družbo za svetovanje in upravljanje, d.o.o.
(2) Zaposleni v Agenciji Republike Slovenije za prestrukturiranje
in privatizacijo nadaljujejo z delom v D.S.U., družbi za svetovanje in
upravljanje, d.o.o.
6. člen
(hranjenje in vodenje arhiva)
D.S.U. družba za svetovanje in upravljanje d.o.o. je
pooblaščena za hranjenje in vodenje arhiva Agencije Republike Slovenije za
prestrukturiranje in privatizacijo.
IV. PREHODNE IN KONČNE DOLOČBE
7. člen
(postopki v zvezi z izbrisom iz sodnega registra)
D.S.U. družba za svetovanje in upravljanje d.o.o. po
uveljavitvi tega zakona izvede potrebne postopke v zvezi z izbrisom Slovenske
razvojne družbe, d.d. – v likvidaciji in Agencije Republike Slovenije za
prestrukturiranje in privatizacijo iz sodnega registra.
8. člen
(prenehanje veljavnosti zakonov)
(1) Z dnem uveljavitve tega zakona preneha veljati Zakon o
slovenski razvojni družbi in programu prestrukturiranja podjetij (Uradni list
RS, št. 39/97 in 68/97), razen določb 26. do 31. člena. 
(2) Z dnem uveljavitve tega zakona preneha veljati Zakon o
Agenciji Republike Slovenije za prestrukturiranje in privatizacijo (Uradni list
RS, št. 7/93).
9. člen
Ta zakon začne veljati naslednji dan po objavi v Uradnem
listu Republike Slovenije.
Št. 300-01/04-35/1
Ljubljana, dne 22. aprila 2004.
EPA 1223-III
Predsednik 
Državnega zbora 
Republike Slovenije 
Borut Pahor l. r.