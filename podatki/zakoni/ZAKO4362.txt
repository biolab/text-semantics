I. poglavje: 
Splošne določbe
1. člen
(vsebina zakona)
(1) Ta zakon ureja postopek za izbiro in napotitev oseb,
državljanov Republike Slovenije, v mednarodne civilne misije in mednarodne
organizacije, kamor jih na podlagi povabila ali razpisa mednarodne organizacije
napoti državni ali drug organ za določen čas, ter njihov delovnopravni položaj.
(2) S tem zakonom se ureja tudi napotitev oseb v Komisijo evropskih
skupnosti, Generalni sekretariat Sveta Evropske unije, decentralizirane organe
in telesa (v nadaljevanju institucije in organe Evropske unije).
2. člen
(namen napotitve)
(1) Državni ali drug organ izpolnjuje z napotitvijo osebe v
mednarodno civilno misijo in mednarodno organizacijo obveznosti Republike
Slovenije, ki izhajajo iz članstva v mednarodnih organizacijah oziroma
obveznosti po mednarodnih pogodbah, ki obvezujejo Republiko Slovenijo na
posameznem področju.
(2) Državni ali drug organ lahko napoti osebo v mednarodno civilno
misijo in mednarodno organizacijo tudi na podlagi zunanjepolitičnih, varnostnih
ali gospodarskih interesov Republike Slovenije.
3. člen
(definicija mednarodne civilne misije)
(1) Mednarodna civilna misija (v nadaljevanju: misija) je
aktivnost, ki jo organizira mednarodna skupnost za zagotavljanje pomoči ciljnim
državam ali ozemljem pod protektoratom mednarodne skupnosti pri zagotavljanju
stabilnosti in vzpostavljanju demokratičnih institucij ob upoštevanju
mednarodnih standardov, ter aktivnost, ki zagotavlja mednarodno pomoč
ogroženemu civilnemu prebivalstvu.
(2) Naloge misije so zlasti zagotavljanje pomoči pri:
-       
zagotavljanju javnega reda in varnosti, sodelovanju pri zatiranju
kriminalitete ter usposabljanju policije in drugih varnostnih organov na
kriznem območju;
-       
varnostno-političnem razvoju in izgrajevanju ukrepov za vzpostavitev
zaupanja in varnosti;
-       
delovanju sodišč, tožilstev in pravobranilstev ob spoštovanju načel
pravne države;
-       
pripravah in spremljanju demokratičnosti volitev;
-       
spodbujanju medetnične in verske strpnosti;
-       
urejanju zaščite narodnih manjšin;
-       
vračanju beguncev in razseljenih oseb ter zagotavljanju ustrezne
humanitarne pomoči;
-       
demokratizaciji in vzpostavljanju demokratičnih institucij, spoštovanju
človekovih pravic in temeljnih svoboščin;
-       
vzpostavitvi in delovanju svobodnih medijev;
-       
izobraževanju in usposabljanju javnih uslužbencev;
-       
vzpostavitvi ustreznega šolskega sistema in njegovem izvajanju;
-       
uvajanju in spodbujanju tržnega gospodarstva;
-       
drugih aktivnostih za zagotavljanje pomoči, ki jih opredeljujejo mednarodne
organizacije.
(3) Izbira in napotitev vojaških in civilnih oseb v operacije
za umiritev kriznih razmer in v operacije za podporo miru na podlagi
mednarodnih pogodb, ki obvezujejo Republiko Slovenijo (mirovne operacije), ter
v mednarodne organizacije na obrambnem področju ali na opravljanje obrambnih
nalog v skladu z zakonom o obrambi oziroma za pomoč drugim državam ob naravnih
in drugih nesrečah ter za izvajanje zaščite, reševanja in pomoči, niso predmet
tega zakona.
4. člen
(pomen izrazov)
(1) Pomen izrazov v tem zakonu:
1.     
»napotena oseba« je oseba, ki jo za določen čas napoti v mednarodno
organizacijo ali misijo državni ali drug organ in je v delovnem razmerju z
državnim ali drugim organom ne glede na to, ali je bila pred napotitvijo
zaposlena v javnem sektorju ali ne. Oseba, ki jo je neposredno izbrala
mednarodna organizacija in je z njo v delovnem razmerju, ne velja za napoteno
osebo;
2.     
»državni organ« je organ državne uprave in drug državni organ; organ
državne uprave je ministrstvo, organ v sestavi ministrstva, vladna služba in
upravna enota; drug državni organ je državni zbor, državni svet, ustavno
sodišče, računsko sodišče, varuh človekovih pravic, sodišče, državno tožilstvo
in državno pravobranilstvo in drug državni organ, ki ni organ državne uprave;
3.     
»drug organ« je oseba javnega prava, ki sodi v javni sektor po zakonu,
ki ureja položaj javnih uslužbencev.
4.     
mednarodne organizacije, v katere so napotene osebe v skladu s tem
zakonom, so zlasti: Organizacija združenih narodov, njene specializirane
agencije in programi ter skladi, Evropska unija, Organizacija Severnoatlantske
pogodbe, Organizacija za varnost in sodelovanje v Evropi, regionalne
organizacije za gospodarsko povezovanje, Svet Evrope in druge primerljive
mednarodne organizacije.
(2) Izrazi član, predsednik, uradnik, kandidat, državljan in
drugi izrazi, zapisani v moški spolni slovnični obliki, so uporabljeni kot
nevtralni za moške in ženske.
II. poglavje: 
Medresorska komisija
5. člen
(medresorska komisija)
(1) Vlada imenuje na predlog ministra, pristojnega za zunanje
zadeve, medresorsko komisijo za napotitev oseb v misije in mednarodne
organizacije (v nadaljevanju: medresorska komisija), ki skrbi za oblikovanje in
izvajanje politike napotitve oseb iz Republike Slovenije v misijo in mednarodno
organizacijo.
(2) Minister, pristojen za zunanje zadeve, predlaga člane
medresorske komisije na predlog predstojnikov ministrstev, vladne službe,
pristojne za evropske zadeve, in drugih vladnih služb ter predstojnikov drugih
organov iz 3. točke prvega odstavka 4. člena tega zakona, ki predlagajo
napotitev oseb iz Republike Slovenije v misijo in mednarodno organizacijo.
(3) Medresorska komisija v skladu z zunanjepolitičnimi
interesi in političnimi interesi, ki jih ima Republika Slovenija kot članica
Evropske unije, usklajuje podporo in pomoč kandidatom, ki se prijavijo na
razpis.
6. člen
(sestava in organizacija)
(1) Medresorska komisija ima 11 članov.
(2) Medresorsko komisijo vodi predsednik, ki ga na predlog
ministra, pristojnega za zunanje zadeve, imenuje vlada izmed uradnikov, ki
opravljajo delo na položaju na ministrstvu, pristojnem za zunanje zadeve.
Predsednik vodi in usklajuje delo ter sklicuje seje medresorske komisije.
(3) Delo in organizacijo medresorske komisije ureja
poslovnik. Predlog poslovnika pripravi predsednik medresorske komisije.
Poslovnik sprejme medresorska komisija z večino glasov vseh članov na prvi
redni seji po svoji ustanovitvi. Minister, pristojen za zunanje zadeve, da
soglasje k poslovniku. Poslovnik se objavi v Uradnem listu Republike Slovenije.
III. poglavje: 
Usposabljanje in ocenjevanje uspešnosti
7. člen
(usposabljanje kandidatov)
(1) Državni ali drugi organi morajo skrbeti za izobraževanje,
usposabljanje in ustrezno pripravo vseh kandidatov za napotitev v misije in
mednarodne organizacije ter zagotoviti ustrezne pogoje v ta namen. Glede pravic
in obveznosti kandidatov v času njihove odsotnosti z dela zaradi izobraževanj, usposabljanj
ali priprav se smiselno uporabljajo določbe predpisov in kolektivnih pogodb, ki
urejajo izobraževanje v interesu delodajalca.
(2) Državni ali drugi organi morajo skrbeti tudi za predhodno
izobraževanje ali usposabljanje javnih uslužbencev ali funkcionarjev za
napotitev v mednarodne organizacije in misije, če je to pogoj za kandidiranje
za napotitev. Predhodno izobraževanje ali usposabljanje se omogoči javnemu
uslužbencu ali funkcionarju, ki podpiše izjavo, da bo kandidiral za napotitev.
(3) Programe izobraževanja, usposabljanja in priprav
usklajuje ministrstvo, pristojno za zunanje zadeve.
(4) Programi izobraževanja, usposabljanja in priprav potekajo
na mednarodni in nacionalni ravni.
(5) Programi na nacionalni ravni temeljijo na programu
mednarodnih organizacij, ki vodijo misije.
8. člen
(ocena uspešnosti)
(1) Državni ali drug organ, ki napoti kandidata na
izobraževanje, usposabljanje in priprave, prejme po končanem izobraževanju ali
usposabljanju oceno uspešnosti kandidata od mednarodne organizacije, če je to v
skladu s pravili mednarodne organizacije.
(2) Izvajalec programa izobraževanja, usposabljanja in
priprav na nacionalni ravni opisno oceni primernost in usposobljenost kandidata
in pošlje oceno državnemu ali drugemu organu, ki je kandidata napotil na
izobraževanje.
(3) Ocena mednarodne organizacije ali opisna ocena se
upoštevata pri izbiri kandidata, ki je najbolj strokovno usposobljen in
primeren za opravljanje nalog misije ali mednarodne organizacije.
IV. poglavje: 
Javni ali interni natečaj ali notranja objava v organu za izbiro kandidatov za
napotitev v misijo ali mednarodno organizacijo
9. člen
(natečaj in pogoji za sodelovanje)
(1) Izbira kandidatov za napotitev na opravljanje nalog v
misiji ali mednarodni organizaciji se opravi na podlagi javnega ali internega
natečaja ali notranje objave v organu. Izbirna komisija iz 14. člena tega
zakona odloči, ali se izvede javni ali interni natečaj ali notranja objava v
organu. Pri tem upošteva rok za prijavo kandidatov, ki ga določi mednarodna
organizacija, zahteve mednarodne organizacije in prioritete organov glede
izpolnjevanja obveznosti Republike Slovenije, ki izhajajo iz članstva v
mednarodnih organizacijah, ter možnosti zaposlitve za določen čas v skladu s
kadrovskim načrtom organa in razpoložljivimi sredstvi za tako zaposlitev.
(2) Kandidati za sodelovanje v misijah ali mednarodnih
organizacijah morajo izpolnjevati naslednje splošne pogoje:
-       
državljanstvo Republike Slovenije;
-       
zahtevana izobrazba, ki jo določi mednarodna organizacija;
-       
znanje vsaj enega svetovnega jezika na višji ravni (aktivno znanje), ki
ga zahteva mednarodna organizacija;
-       
soglasje predstojnika organa, če je kandidat zaposlen v javnem sektorju;
-       
ustrezno zdravstveno stanje in psihofizična sposobnost v skladu z
zahtevami mednarodne organizacije;
-       
predložitev potrdila, da oseba ni bila pravnomočno obsojena zaradi
naklepnega kaznivega dejanja, ki se preganja po uradni dolžnosti, in da ni bila
obsojena na nepogojno kazen zapora v trajanju več kot šest mesecev;
-       
predložitev potrdila, da oseba ni v kazenskem postopku zaradi kaznivega
dejanja iz prejšnje alinee.
(3) Kandidati morajo izpolnjevati tudi splošne, posebne ali
dodatne pogoje, ki jih razpiše mednarodna organizacija.
10. člen
(javni natečaj)
(1) Postopek javnega natečaja se začne s predlogom izbirne
komisije, pri čemer se upoštevajo možnosti zaposlitve za določen čas skladno s
kadrovskim načrtom organa, pristojnega za razpisano področje dela misije ali
mednarodne organizacije.
(2) Javni natečaj se objavi v Uradnem listu Republike
Slovenije, pri Zavodu za zaposlovanje Republike Slovenije in na spletni strani
državnega ali drugega organa, v katerega delovno področje spadajo naloge misije
ali mednarodne organizacije. Javni natečaj mora obvezno vsebovati:
-       
navedbo misije in mednarodne organizacije, v okviru katere se opravljajo
naloge;
-       
navedbo države oziroma območja, kjer se opravljajo naloge;
-       
podatke o delovnem mestu in o zahtevanih posebnih pogojih za opravljanje
nalog;
-       
podatke o predvidenem času trajanja dela v misiji ali mednarodni
organizaciji;
-       
podatke o dokazilih, ki jih mora kandidat priložiti prijavi v skladu s
tem zakonom ali notranjimi pravili mednarodne organizacije;
-       
navedbo, da mora kandidat v prijavi navesti osebno ime, naslov stalnega
ali začasnega prebivališča, datum rojstva, EMŠO, davčno številko in predložiti
kopijo dokazila o državljanstvu;
-       
podatke o roku in naslovu za vlaganje prijav ter o roku za obveščanje o
izbiri;
-       
podatke o osebi, ki daje informacije o izvedbi javnega natečaja;
-       
druge pogoje, ki jih določi misija ali mednarodna organizacija.
(3) Javni natečaj lahko vsebuje obvestilo o dostopu do
spletnih strani mednarodnih organizacij, ki objavijo razpis za napotitev oseb.
(4) Razpisni rok za oddajo prijav, ki se določi z javnim
natečajem, ne sme biti krajši od petih dni.
11. člen
(prijava na javni natečaj)
Kandidati morajo prijavi priložiti dokazila o izpolnjevanju
splošnih in posebnih pogojev ter drugih zahtev za delo v misiji ali mednarodni
organizaciji. Če se kandidat prijavi na javni natečaj, ki je objavljen na
spletni strani organa, lahko predloži zahtevana dokazila o izpolnjevanju
pogojev v treh dneh po prijavi na spletni strani, vendar še pred iztekom
razpisnega roka.
12. člen
(interni natečaj)
(1) Postopek internega natečaja se izvede, če v skladu s
kriteriji iz prvega odstavka 9. člena tega zakona tako odloči izbirna
komisija.
(2) Interni natečaj se objavi v državnih organih in mora
vsebovati vse podatke in pogoje iz 10. člena tega zakona.
13. člen
(notranja objava v organu)
(1) Ko iz objave mednarodne organizacije o prostem mestu v
misiji ali mednarodni organizaciji izhaja, da mora imeti kandidat specifično
strokovno izobrazbo in usposobljenost
za delo s področja, ki v celoti spada v delovno področje
enega organa, predstavnik tega organa v izbirni komisiji o možnosti sodelovanja
v misiji ali mednarodni organizaciji pisno seznani javne uslužbence tega
organa. Obvestilo se objavi na medmrežju ali na drug primeren način. Obvestilo
vsebuje podatke in pogoje, ki jih vsebuje javni natečaj iz 10. člena tega
zakona.
(2) Predstavnik organa v izbirni komisiji pošlje zbrane
prijave predsedniku izbirne komisije.
(3) Če se na notranjo objavo o prostem mestu v misiji ali
mednarodni organizaciji nihče ne prijavi ali če po oceni izbirne komisije med
prijavljenimi ni primernega kandidata, izbirna komisija razpiše interni
natečaj.
V. poglavje: 
Izbirna komisija in postopek za izbiro kandidatov
14. člen
(sestava izbirne komisije)
(1) Predsednik medresorske komisije nemudoma imenuje izbirno
komisijo izmed članov medresorske komisije (v nadaljnjem besedilu: izbirna
komisija). Izbirna komisija predlaga mednarodni organizaciji enega ali več
kandidatov.
(2) Predsednik medresorske komisije imenuje v izbirno
komisijo predsednika izbirne komisije in dva člana ter določi njihove
namestnike. Predsednik medresorske komisije za postopke napotitve oseb iz
Republike Slovenije v institucije in organe Evropske unije imenuje predsednika
izbirne komisije iz službe vlade, pristojne za evropske zadeve, ali
ministrstva, pristojnega za zunanje zadeve, v skladu z delitvijo pristojnosti
na področju koordinacije evropskih zadev. Predsednik izbirne komisije za
postopke napotitve nacionalnih strokovnjakov na delo v institucije in organe
Evropske unije povabi glede na specifične kadrovske potrebe v izbirno komisijo
tudi predstavnike ustreznih državnih organov. Predsednik izbirne komisije vodi
njeno delo.
(3) Predsednik izbirne komisije je predstavnik resorja, ki v
skladu z zakonom, odlokom ali sklepom vlade pokriva delovno področje misije ali
mednarodne organizacije oziroma druge organizacije. Predsednik izbirne komisije
za postopke napotitve oseb v Evropsko unijo je predstavnik službe vlade,
pristojne za evropske zadeve, ali ministrstva, pristojnega za zunanje zadeve,
glede na delitev pristojnosti na področju koordinacije evropskih zadev.
(4) Za člana izbirne komisije je praviloma imenovan
predstavnik ministrstva, pristojnega za zunanje zadeve.
15. člen
(izbira kandidatov v Republiki Sloveniji)
(1) Izbirna komisija zbere prijave, pregleda prijave glede izpolnjevanja
razpisnih pogojev in izloči kandidate, ki ne izpolnjujejo razpisnih pogojev.
Kandidate, ki na podlagi predloženih dokazil izpolnjujejo natečajne pogoje,
izbirna komisija uvrsti v izbirni postopek.
(2) Člani izbirne komisije opravijo s kandidati, ki so
uvrščeni v izbirni postopek, razgovor, na podlagi katerega dodatno ugotavljajo
njihovo primernost in usposobljenost. Zapisnik razgovora se priloži v osebno
mapo kandidata.
(3) Izbirna komisija pred izbiro kandidata, ki je sodnik,
državni tožilec ali državni pravobranilec, pridobi mnenje sodnega sveta,
državnotožilskega sveta oziroma generalnega državnega pravobranilca o
kandidatu, ki je po ugotovitvah izbirne komisije najbolj usposobljen.
(4) Izbirna komisija najpozneje v petih dneh po poteku
razpisnega roka izbere kandidata, ki je najbolj strokovno usposobljen in
primeren za opravljanje nalog v misiji ali mednarodni organizaciji. Pri tem
upošteva delovne izkušnje oziroma izkušnje iz dela v misijah ali mednarodnih
organizacijah, stopnjo izobrazbe, znanje tujih jezikov, enakopravno zastopanost
spolov, oceno mednarodnih organizacij ali nacionalnega izvajalca izobraževanja
in dodatna uporabna znanja. Izbirna komisija sprejme odločitev o izbiri
kandidata z večino glasov. Če izmed več kandidatov trije dobijo po en glas,
odloči glas predsednika komisije.
(5) Izbirna komisija nemudoma pošlje kandidatom, ki ne
izpolnjujejo natečajnih pogojev, in kandidatom, ki v izbirnem postopku niso
bili izbrani, ter kandidatom, ki jih predlaga za napotitev v misijo ali
mednarodno organizacijo, obvestilo o odločitvi komisije. Odločitev komisije o
izbiri je dokončna.
16. člen
(izbira udeležencev v mednarodni organizaciji)
(1) Ministrstvo, pristojno za zunanje zadeve, obvesti
mednarodno organizacijo o kandidatih, ki jih izbirna komisija predlaga za
napotitev v misijo ali mednarodno organizacijo, in ji pošlje zbrano gradivo o kandidatih.
V primeru napotitev v institucije in organe Evropske unije predsednik izbirne
komisije obvesti institucijo ali organ Evropske unije o izbranem kandidatu in
pošlje zbrano gradivo o kandidatu.
(2) Če mednarodna organizacija o izbiri obvesti ministrstvo, pristojno
za zunanje zadeve, le-to o izbiri mednarodne organizacije obvesti predlaganega
kandidata in delodajalca, pri katerem je kandidat zaposlen.
(3) Če mednarodna organizacija ne izbere predlaganega kandidata
iz Republike Slovenije in o tem obvesti ministrstvo, pristojno za zunanje
zadeve, le-to obvesti predlaganega kandidata.
VI. poglavje: 
Pogodba o zaposlitvi
17. člen
(pogodba o zaposlitvi)
(1) Kandidatu, ki ga izbere mednarodna organizacija, se
najpozneje v treh dneh po prejemu obvestila mednarodne organizacije o izbiri
ponudi sklenitev pogodbe o zaposlitvi v skladu z zakonom, ki ureja položaj
javnih uslužbencev, ali drugim zakonom, ki ureja njihov položaj oziroma službo.
Če najpozneje v petih dneh po vročitvi osnutka pogodbe o zaposlitvi izbrani
kandidat ne podpiše pogodbe o zaposlitvi, velja, da je prijavo umaknil.
(2) Izbrani kandidat sklene pogodbo o zaposlitvi s
predstojnikom organa, kjer ima sklenjeno delovno razmerje. Podatke, potrebne za
sklenitev pogodbe o zaposlitvi, predloži predstojniku organa predsednik izbirne
komisije.
(3) Pogodba o zaposlitvi se sklene za čas trajanja misije ali
dela v mednarodni organizaciji, vendar ne dlje kakor za štiri leta. Po tem času
je na podlagi pozitivnega mnenja izbirne komisije in strinjanja delodajalca
mogoče skleniti novo pogodbo o zaposlitvi, če misija ali delo v mednarodni
organizaciji še vedno traja in če obstaja interes mednarodne organizacije za
podaljšanje napotitve.
(4) Če kandidat pred izbiro ni bil zaposlen oziroma ni bil
zaposlen v javnem sektorju, sklene pogodbo za določen čas z organom, v katerega
delovno področje sodijo delovne naloge misije oziroma mednarodne organizacije.
18. člen
(vsebina pogodbe o zaposlitvi)
(1) Pogodba o zaposlitvi mora obvezno vsebovati navedbe o:
-       
pogodbenih strankah;
-       
predvidenem času opravljanja nalog v misiji in mednarodni organizaciji
(datum nastopa in končanja dela, dnevni ali tedenski delovni čas, razporeditev
delovnega časa v skladu z internimi pravili mednarodne organizacije);
-       
državi oziroma območju opravljanja dela;
-       
nazivu, v katerem bo napotena oseba opravljala naloge v misiji ali
mednarodni organizaciji;
-       
namenu in nalogah misije ali mednarodne organizacije;
-       
letnem dopustu in načinu njegove izrabe;
-       
praznikih in dela prostih dnevih;
-       
zavezancu za izplačilo plače oziroma drugih prejemkov;
-       
elementih za določitev plače oziroma nadomestila plače in valuti, v
kateri se izplačuje;
-       
pogojih za sklenitev dodatnega nezgodnega zavarovanja za čas dela v
misiji ali mednarodni organizaciji ter za zavarovanje za škodne primere
visokega rizika in medicinsko pomoč na potovanjih v tujino;
-       
predčasnem prenehanju zaradi odpovedi oziroma odstopa od pogodbe o
zaposlitvi s strani napotene osebe ali organa;
-       
pravici do vrnitve na ustrezno delovno mesto ali funkcijo po končanju
napotitve, če je bila napotena oseba pred napotitvijo zaposlena v javnem
sektorju.
(2) Pogodba o zaposlitvi se glede podatkov iz 4. do 7. ter
10. in 11. alinee prvega odstavka tega člena lahko neposredno sklicuje na
sporazum o napotitvi, ki ga uporablja mednarodna organizacija, oziroma na
interna pravila mednarodne organizacije, v okviru katere se opravljajo naloge.
(3) Pogodba mora vsebovati tudi določila o obveznih pripravah
v skladu z internimi pravili mednarodne organizacije.
(4) Pogodba o zaposlitvi lahko vsebuje tudi druge podatke, ki
vplivajo na delovnopravni položaj udeleženca med opravljanjem nalog v okviru
posamezne misije ali mednarodne organizacije, upoštevajoč pri tem specifičnost
nalog.
VII. poglavje: 
Pravice in obveznosti napotenih oseb v misije ali mednarodne organizacije
19. člen
(plača in drugi prejemki napotene osebe)
(1) Plača in drugi prejemki napotene osebe se določijo v
skladu z zakonom, ki ureja sistem plač v javnem sektorju.
(2) Kot prvi dan opravljanja nalog v misiji ali mednarodni organizaciji
se šteje dan odhoda v državo, v kateri se bodo opravljale naloge iz drugega
odstavka 3. člena, ali v mednarodno organizacijo na priprave. Kot zadnji
dan opravljanja nalog pa se šteje dan, ko se napotena oseba vrne v Republiko
Slovenijo.
20. člen
(način izrabe dopusta)
(1) Napotena oseba izpolnjuje svoje pravice in obveznosti glede
izrabe letnega dopusta in drugih oblik odsotnosti ter druge pravice in
obveznosti, ki so vezane na opravljanje nalog v misiji ali mednarodni
organizaciji, v skladu z notranjimi pravili mednarodne organizacije in navodili
vodstva misije ali mednarodne organizacije. Izraba letnega dopusta je odvisna
od delovnih potreb misije ali mednarodne organizacije in se presoja po pravilih
mednarodne organizacije.
(2) Če napotena oseba ne more izkoristiti letnega dopusta iz
prvega odstavka tega člena med delom v misiji ali mednarodni organizaciji, ga
lahko za tekoče leto izkoristi po vrnitvi v Republiko Slovenijo na podlagi
potrdila mednarodne organizacije o neizkoriščenem letnem dopustu.
21. člen
(druge odsotnosti)
Napotena oseba je lahko med delom v misiji ali mednarodni organizaciji
odsotna z misije ali mednarodne organizacije s pravico do nadomestila plače
zaradi upravičenih razlogov, če je to določeno z notranjimi pravili mednarodne
organizacije. Zavezanec za plačilo nadomestila plače v času odsotnosti v tujini
je organ, s katerim je napotena oseba sklenila pogodbo o zaposlitvi, razen če
ni z notranjimi pravili mednarodne organizacije določeno drugače.
22. člen
(varstvo nekaterih kategorij napotenih oseb)
Napotena oseba lahko zaradi nosečnosti in starševstva, invalidnosti,
starosti in drugih podobnih razlogov uživa posebno varstvo v skladu z
notranjimi pravili mednarodne organizacije.
23. člen
(vrnitev na delovno mesto ali funkcijo)
(1) Napotena oseba ima pravico, da se najpozneje v desetih
dneh po prenehanju opravljanja nalog v misiji ali mednarodni organizaciji vrne
na ustrezno delovno mesto ali funkcijo. Ustrezno delovno mesto je delovno
mesto, za katero napotena oseba izpolnjuje predpisane pogoje.
(2) Delodajalec ne sme osebe, napotene v misijo ali
mednarodno organizacijo, zaradi napotitve postavljati v manj ugoden položaj,
kakršnega je imela pred napotitvijo. Med napotitvijo v misijo ali mednarodno
organizacijo javnemu uslužbencu teče napredovalno obdobje.
24. člen
(nadomestna zaposlitev)
Za čas napotitve javnega uslužbenca v misijo ali mednarodno organizacijo
lahko državni ali drug organ sklene delovno razmerje za določen čas zaradi
nadomeščanja začasno odsotnega javnega uslužbenca skladno z zakonom, ki ureja
položaj javnih uslužbencev.
25. člen
(diplomatski ali službeni potni list)
Diplomatski ali službeni potni list se za čas opravljanja
dela v misiji ali mednarodni organizaciji lahko izda napoteni osebi in njenim
družinskim članom, če bodo živeli v skupnem gospodinjstvu v kraju, kjer misija
ali mednarodna organizacija deluje, v skladu z zakonom, ki ureja potne listine.
26. člen
(pogodba o delu)
Za napotitev na opravljanje zahtevnih del na področju vodenja
mednarodnih civilnih aktivnosti in projektov lahko vlada na predlog
predstojnika državnega ali drugega organa angažira uglednega tujega ali
domačega strokovnjaka za posamezno področje, če je to v skladu s prakso
mednarodnih organizacij. Z osebo se sklene pogodba o delu, s katero se določijo
medsebojne pravice in obveznosti v skladu z zakonikom, ki ureja obligacijska
razmerja. Sredstva za angažiranje strokovnjaka za posamezno področje se
zagotovijo v finančnem načrtu neposrednega oziroma posrednega proračunskega uporabnika.
VIII. poglavje: 
Sodelovanje v kratkoročnih misijah
27. člen
(kratkoročne misije)
(1) Kratkoročna misija je misija, ki traja največ 30 dni.
(2) V kratkoročnih misijah se opravljajo naloge, določene v
3. členu tega zakona, zlasti pa naloge v zvezi s pripravami in spremljanjem
demokratične izvedbe volitev v predstavniške organe, referendumov in popisov
prebivalstva.
28. člen
(povabilo in objava)
Državni ali drug organ, ki od mednarodne organizacije prejme
povabilo za sodelovanje v kratkoročni misiji, pošlje povabilo izbirni komisiji
najpozneje v dveh dneh od prejema povabila. Izbirna komisija objavi povabilo na
spletnih straneh ministrstva, pristojnega za zunanje zadeve, in določi rok za
prijavo, ki ne sme biti krajši od treh dni.
29. člen
(izbirna komisija)
(1) Predsednik medresorske komisije imenuje izmed članov
medresorske komisije stalne člane izbirne komisije za napotitev oseb iz
Republike Slovenije glede na naloge misije.
(2) Glede sestave, nalog, izvedbe internega in javnega
razpisa, notranje objave v organu ter delovanja izbirne
komisije veljajo določbe tega zakona, ki veljajo za izbirno komisijo.
30. člen
(izbira kandidata)
(1) Izbirna komisija zbere prijave in najpozneje v treh dneh
po poteku roka za prijavo izbere eno ali več oseb za napotitev v kratkoročno
misijo. Pri izbiri upošteva kriterije iz četrtega odstavka 15. člena tega
zakona. Odločitev izbirne komisije je dokončna.
(2) Izbirna komisija pošlje neizbranim kandidatom obvestilo o
neizbiri.
31. člen
(obvestilo in obveznost izbranega kandidata)
(1) Izbirna komisija obvesti o izbiri izbranega kandidata in
državni ali drug organ, ki je poslal povabilo izbirni komisiji, najpozneje prvi
delovni dan po sprejeti odločitvi.
(2) Izbrani kandidat se mora na ministrstvu, pristojnem za
zunanje zadeve, pred začetkom opravljanja nalog v kratkoročni misiji seznaniti
s smernicami in zahtevami mednarodne organizacije.
32. člen
(dolžnosti napotene osebe)
(1) Oseba, napotena v kratkoročno misijo, mora med
napotitvijo upoštevati navodila mednarodne organizacije.
(2) Napotena oseba mora po koncu opravljanja nalog v
kratkoročni misiji sestaviti poročilo o delu in ga v treh dneh predložiti
medresorski komisiji.
33. člen
(status napotene osebe)
(1) Napotena oseba iz javnega sektorja ostane med trajanjem
kratkoročne misije v delovnem razmerju pri delodajalcu kot pred napotitvijo.
(2) Napotena oseba, ki ni javni uslužbenec, sklene z državnim
organom ali drugim organom, v katerega delovno področje spadajo naloge
kratkoročne misije, pogodbo o napotitvi za obdobje, ki ni daljše od 30 dni.
(3) Kot prvi dan opravljanja nalog v kratkoročni misiji se
šteje dan odhoda v državo, v kateri se bodo opravljale naloge iz drugega
odstavka 27. člena tega zakona, ali v mednarodno organizacijo na priprave.
Kot zadnji dan opravljanja nalog pa se šteje dan, ko se oseba, napotena v
kratkoročno misijo v tujino, vrne v Republiko Slovenijo.
34. člen
(odsotnost z dela)
Za odsotnost z dela v kratkoročni misiji in s tem povezana morebitna
nadomestila se uporabljajo notranja pravila mednarodne organizacije.
35. člen
(druge odsotnosti)
Med delovanjem v kratkoročni misiji je lahko napotena oseba
odsotna samo v primerih, ki jih določajo notranja pravila mednarodne
organizacije.
36. člen
(diplomatski ali službeni potni list)
Diplomatski ali službeni potni list se za čas opravljanja
dela v kratkoročni misiji lahko izda napotenim osebam v skladu z zakonom, ki
ureja potne listine državljanov Republike Slovenije.
IX. poglavje: 
Evidence podatkov o kandidatih, uvrščenih v izbirni postopek
37. člen
(evidenca podatkov o napotenih osebah)
(1) Ministrstvo, pristojno za zunanje zadeve, vodi in hrani
skupno evidenco o napotenih osebah, drugi organi pa delne evidence v skladu s
predpisi o varstvu osebnih podatkov. Služba, pristojna za evropske zadeve, vodi
evidenco napotitev v institucije in organe Evropske unije v skladu s predpisi o
varstvu osebnih podatkov. Zbiranje, uporabljanje, obdelovanje in posredovanje
podatkov tretjim osebam je dopustno, če napotena oseba pisno privoli v uporabo
podatkov za potrebe napotitve v misijo ali mednarodno organizacijo.
(2) O napotenih osebah iz prejšnjega odstavka se vodijo:
-       
identifikacijski podatki (osebno ime, datum rojstva, naslov stalnega in
začasnega prebivališča, državljanstvo, davčna številka, EMŠO);
-       
podatki o prejšnjih delovnih razmerjih, delovni dobi;
-       
podatki o sedanjem delovnem mestu oziroma položaju;
-       
podatki o stopnji izobrazbe, funkcionalnem in posebnem znanju, udeležbi
na raznih oblikah izpopolnjevanja in usposabljanja, o opravljenih strokovnih
izpitih, preskusih znanja ter drugi podatki o strokovni usposobljenosti;
-       
podatki o opravljanju funkcij, sodelovanju v projektnih skupinah in
opravljanju drugega dela v interesu delodajalca;
-       
kratek življenjepis, če tako želi oziroma s tem soglaša napotena oseba;
-       
podatki za obračun plače;
-       
zapis razgovora z izbirno komisijo;
-       
prejeta priznanja;
-       
podatki o dosedanji udeležbi v misijah ali mednarodnih organizacijah.
(3) Podatki iz drugega odstavka tega člena se lahko
obdelujejo le za namen napotitve v misijo ali mednarodno organizacijo.
(4) Podatki iz drugega odstavka tega člena se hranijo pet let
po zadnjem vpisu, nato pa se arhivirajo v skladu z zakonom, ki ureja arhivska
gradiva in arhive. Če za obdelavo podatkov o napotenih osebah preneha zakonska
podlaga, se morajo ti takoj zbrisati in prenehati uporabljati.
(5) Za obdelavo osebnih podatkov se uporabljajo določbe zakona
in podzakonskih aktov, ki urejajo varstvo osebnih podatkov in vodenje kataloga
zbirke osebnih podatkov.
X. poglavje: 
Imenovanje oseb za stike
38. člen
(osebe za stike)
(1) Državni ali drugi organi, ki napotijo kandidate v misijo ali
mednarodno organizacijo, morajo imenovati osebe za stike zaradi zagotavljanja
pravočasnega odziva na predloge, pobude in pomoči napotenim osebam v misije ali
mednarodne organizacije pri opravljanju njihovih nalog v tujini.
(2) Osebna imena oseb za stike in drugi službeni podatki se
sporočijo ministrstvu, pristojnemu za zunanje zadeve. Ministrstvo, pristojno za
zunanje zadeve, pri zagotavljanju pomoči napotenim osebam v misije ali
mednarodne organizacije sodeluje z državnimi organi in drugimi organi javnega
sektorja.
XI. poglavje: 
Prehodne in končne določbe
39. člen
(razveljavitev predpisa)
Z dnem začetka veljave tega zakona prenehata veljati drugi
odstavek 32. člena Zakona o zunanjih zadevah (Uradni list RS, št. 113/03 –
uradno prečiščeno besedilo) in 38.b člen Zakona o državnem tožilstvu (Uradni
list RS, št. 14/03 – uradno prečiščeno besedilo).
40. člen
(uporaba predpisov)
(1) Za napoteno osebo, ki je v misiji ali mednarodni
organizaciji ob uveljavitvi tega zakona, se uporabljajo predpisi o postopku
napotitve, ki so veljali pred uveljavitvijo tega zakona.
(2) Državni organi morajo uskladiti podzakonske predpise v
šestih mesecih po začetku veljavnosti tega zakona. 
41. člen
(uveljavitev zakona)
Ta zakon začne veljati petnajsti dan po objavi v Uradnem listu
Republike Slovenije.
Št. 007-04/05-3/1
Ljubljana, dne 1. februarja 2006
EPA 522-IV
Predsednik
Državnega zbora
Republike Slovenije
France Cukjati, dr. med., l.r