1. člen
(1) Republika Slovenija daje poroštvo za obveznosti Javnega
sklada Republike Slovenije za regionalni razvoj in razvoj podeželja (v
nadaljnjem besedilu: Slovenski regionalno razvojni sklad) iz posojila, ki ga
Slovenski regionalno razvojni sklad najame pri Evropski investicijski banki (v
nadaljnjem besedilu: EIB), v znesku do 30 milijonov EUR glavnice s
pripadajočimi obrestmi in drugimi stroški posojila za financiranje naložb, ki
spodbujajo regionalni razvoj, in sicer:
-       
naložb v razvoj in izboljšanje konkurenčne sposobnosti proizvodnega in
storitvenega sektorja, kot so izboljšanje konkurenčne sposobnosti podjetij,
spodbujanje podjetništva, naložbe v poslovne cone, razvoj turizma, ter
izpopolnitev socialne in izobraževalne infrastrukture;
-       
naložb za spodbujanje trajnostnega razvoja, kot so izboljšanje stanja
okolja, urejanje okolja, uravnotežen razvoj regij, razvoj občinske
infrastrukture;
-       
drugih naložb za spodbujanje regionalnega razvoja, o katerih se
predhodno sporazumejo EIB, Slovenski regionalno razvojni sklad in Republika
Slovenija. Poroštvo je dano pod naslednjimi temeljnimi pogoji:
-       
valuta črpanja je EUR, USD, GBP ali katera koli valuta, s katero se v
širšem obsegu trguje na glavnih mednarodnih denarnih trgih;
-       
petletni moratorij na odplačilo glavnice;
-       
zadnji obrok glavnice posojila zapade v plačilo najpozneje 15 let po
črpanju zadnje tranše posojila;
-       
skrajni rok črpanja posojila je 24 mesecev po podpisu posojilne pogodbe
o zadolžitvi;
-       
valuta odplačila glavnice in plačila obresti je enaka valuti črpanja
posamezne tranše posojila;
-       
višina obrestne mere je določena glede na valuto in vrsto obrestne mere
za posamezno črpanje, pri čemer je izbrana obrestna mera lahko spremenljiva ali
stalna.
(2) Če Slovenski regionalno razvojni sklad ne bo poravnaval
svojih dospelih obveznosti iz posojila iz prvega odstavka, jih bo namesto
Slovenskega regionalno razvojnega sklada na pisni poziv EIB plačala Republika
Slovenija.
2. člen
(1) Pogodbo o poroštvu z EIB podpiše v imenu in za račun
Republike Slovenije minister oziroma ministrica (v nadaljnjem besedilu:
minister), pristojna za finance.
(2) Ministrstvo, pristojno za finance, skrbi za izvajanje
tega zakona ter uresničevanje vseh pravic in obveznosti Republike Slovenije, ki
izhajajo iz njega.
3. člen
(1) Če Republika Slovenija plača obveznosti iz posojila
namesto Slovenskega regionalno razvojnega sklada, pridobi Republika Slovenija v
razmerju do Slovenskega regionalno razvojnega sklada pravico do regresiranja
plačanih zneskov, obresti in vseh stroškov, ki so v zvezi s tem nastali.
(2) V devetdesetih dneh po ratifikaciji poroštvene pogodbe iz
2. člena tega zakona skleneta Slovenski regionalno razvojni sklad ter v imenu
in za račun Republike Slovenije minister, pristojen za finance, pogodbo o
načinu in pogojih zavarovanja poroštva Republike Slovenije. S pogodbo
podrobneje uredita vire za vračilo zneskov, plačanih iz naslova poroštva, in
instrumente zavarovanja.
4. člen
Sredstva za izpolnitev poroštvenih obveznosti iz tega zakona
se zagotavljajo v proračunu Republike Slovenije.
5. člen
Izdano poroštvo iz prvega odstavka 1. člena tega zakona se
všteva v kvoto poroštev, določeno z zakonom, ki ureja izvrševanje proračuna
Republike Slovenije.
6. člen
Ta zakon začne veljati naslednji dan po objavi v Uradnem
listu Republike Slovenije.
Št. 450-07/09-4/12
Ljubljana, dne 17. junija 2009
EPA 393-V
Državni zbor
Republike Slovenije
dr. Pavel Gantar l.r.
Predsednik