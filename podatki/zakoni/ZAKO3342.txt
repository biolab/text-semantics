I. SPLOŠNE DOLOČBE
1. člen
(1) Ta zakon določa obliko in način financiranja in
dodeljevanja sredstev državne pomoči v zvezi z izvajanjem ukrepov za odpravo
posledic, preprečitev širjenja in ustalitev zemeljskih plazov na vplivnem
območju določenih plazov večjega obsega in ureja vprašanja povezana s
pridobivanjem nepremičnin, pripravo in sprejemom lokacijskega načrta in izdajo
enotnega dovoljenja za gradnjo objektov na vplivnem območju teh plazov.
(2) Plazovi večjega obsega po tem zakonu so plazovi, ki jih
je kot plazove večjega obsega določila komisija iz 3. člena na predlog
strokovnega odbora iz 4. člena zakona o ukrepih za odpravo posledic plazu Stože
v Občini Bovec in plazov večjega obsega, nastalih na območju Republike
Slovenije po 15. oktobru 2000 (Uradni list RS, št. 124/00).
(3) Plazovi večjega obsega iz prejšnjega odstavka so:
-      
Stovže v Občini Bovec,
-      
Slano blato v Občini Ajdovščina,
-      
Macesnikov plaz v Občini Solčava,
-      
plaz Podmark v Občini Šempeter Vrtojba,
-      
plaz Strug v Občini Kobarid in
-      
plazišče Gradišče-Šmihelj v Občini Nova Gorica.
(4) Vplivno območje plazu večjega obsega je območje, na
katerem je zaradi neposredne ogroženosti ali zaradi posrednih posledic
zemeljskega plazu omejena raba prostora.
(5) Ukrepi za odpravo posledic, preprečitev širjenja in
ustalitev zemeljskih plazov na vplivnem območju plazov so:
1.    
preprečitev širjenja in ustalitev zemeljskega plazu z izgradnjo
vodnogospodarskih in geotehničnih objektov (v nadaljnjem besedilu: objekti
vodnogospodarske infrastrukture) in
2.    
zagotovitev obnove ali nadomestne gradnje zaradi plazu poškodovanih
objektov državne in lokalne infrastrukture, kulturnih spomenikov in objektov,
namenjenih varstvu naravnih znamenitosti,
3.    
zagotovitev obnove ali nadomestne gradnje stanovanjskih in gospodarskih
objektov, ki jih je treba zaradi porušitve, poškodovanosti ali neposredne
ogroženosti obnoviti ali odstraniti iz vplivnega območja zemeljskega plazu ali
jih je treba odstraniti zaradi gradnje infrastrukturnih objektov iz prejšnjih
točk tega odstavka.
(6) Geotehnični objekti iz 1. točke prejšnjega odstavka so
objekti za preprečitev širjenja in ustalitev zemeljskih plazov ter objekti za
začasno ali trajno odlaganje zemljine, ki nastaja kot odpadni material pri
gradnji ali obnovi objektov iz prejšnjega odstavka.
(7) Ta zakon se ne nanaša na obnovo in nadomestno gradnjo
objektov v lasti oseb zasebnega prava in objektov lokalne infrastrukture na
vplivnem območju plazu Stože, ki se že izvajajo po določbah zakona o popotresni
obnovi objektov in spodbujanju razvoja v Posočju (Uradni list RS, št. 45/98,
67/98, 110/99 in 59/01).
(8) (prenehal
veljati)
(9) Postopki za izdajo dovoljenj za poseg v prostor po tem
zakonu se v skladu z določbami Zakona o graditvi objektov (Uradni list RS, št.
102/04 – uradno prečiščeno besedilo in 14/05 – popr.) vodijo kot postopki za
izdajo gradbenega dovoljenja.
II. OBSEG IN VIRI SREDSTEV
2. člen
(1) Sredstva za izvedbo ukrepov za odpravo posledic,
preprečitev širjenja in ustalitev zemeljskih plazov na vplivnem območju
določenih plazov večjega obsega iz tretjega odstavka prejšnjega člena (v
nadaljnjem besedilu: sredstva za izvajanje ukrepov) se zagotovijo v državnih
proračunih Republike Slovenije v obdobju od leta 2002 do leta 2010.
(2) V proračunu Republike Slovenije se sredstva za izvajanje
ukrepov v letu 2002 zagotovijo v okviru sredstev proračunske rezerve v letu
2002 do višine 1.175,000.000 tolarjev.
(3) Sredstva za izvajanje ukrepov v letih 2003 do 2010 so sredstva
državnega proračuna v tem obdobju.
(4) Višino sredstev za izvajanje ukrepov po tem zakonu se
določi za vsak posamezni zemeljski plaz iz tretjega odstavka prejšnjega člena
vsako proračunsko leto posebej na podlagi programa odprave posledic, preprečitev
širjenja in ustalitev plazov večjega obsega po tem zakonu (v nadaljnjem
besedilu: program odprave posledic plazov).
(5) Ne glede na določbe prvega in tretjega odstavka tega
člena se sredstva za izvajanje ukrepov zagotovijo tudi v državnih proračunih
Republike Slovenije v obdobju od leta 2013 do leta 2020.
III. NAMEN PORABE IN POGOJI ZA DODELITEV SREDSTEV
3. člen
(1) Sredstva za izvajanje ukrepov pridobi za obnovo
infrastrukturnih objektov za to infrastrukturo pristojni državni organ.
(2) Sredstva za izvajanje ukrepov se dodelijo občini kot
poseben transfer z državne ravni za obnovo ali nadomestno gradnjo objektov, ki
so:
-      
del lokalne infrastrukture, za katero se sredstva za investicije in
investicijsko vzdrževalna dela zagotavljajo v občinskem proračunu,
-      
namenjeni izvajanju lokalne javne službe, ki se financira tudi iz
sredstev občinskega proračuna,
-      
v lasti občine in se njihovo vzdrževanje ali obnavljanje financira iz
sredstev občinskega proračuna,
-      
z aktom občine razglašeni za kulturni spomenik,
-      
namenjeni varstvu naravne znamenitosti, razglašene z aktom občine, ali
-      
namenjeni komunalni ureditvi stavbnih zemljišč za nadomestno gradnjo
objektov, ki jih je treba zaradi porušitve, poškodovanosti ali neposredne
ogroženosti odstraniti iz vplivnega območja zemeljskega plazu ali jih je treba
odstraniti zaradi gradnje infrastrukturnih objektov.
(3) Občini se dodelijo sredstva za izvajanje ukrepov, če je
za obnovo ali nadomestno gradnjo objektov iz prejšnjega odstavka porabila svoja
sredstva proračunske rezerve v višini 0,75% prejemkov proračuna v proračunskem
letu, v katerem se izvajajo ukrepi po tem zakonu.
(4) Sredstva za izvajanje ukrepov se dodelijo osebi zasebnega
prava za obnovo zaradi zemeljskega plazu porušenih ali poškodovanih objektov,
ki so v njeni lasti, ali za nadomestno gradnjo objektov, ki so v njeni lasti,
če jih je treba zaradi ogroženosti odstraniti iz vplivnega območja zemeljskega
plazu.
(5) Pod pogoji, določenimi v 10. členu tega zakona pridobijo
osebe zasebnega prava za obnovo ali nadomestno gradnjo stanovanjskih objektov
posojila Stanovanjskega sklada Republike Slovenije.
(6) Sredstva za izvajanje ukrepov se za obnovo ali nadomestno
gradnjo pridobi oziroma se jih dodeli v višini, ki jo je potrdila vlada v
programu odprave posledic plazov.
(7) Za izvedbo obnove in nadomestne gradnje objektov iz
drugega in četrtega odstavka tega člena je pristojno Ministrstvo za okolje in
prostor (v nadaljnjem besedilu: ministrstvo).
(8) Ministrstvo zagotovi svetovanje in pomoč pri načrtovanju
in projektiranju upravičencem do sredstev za izvajanje ukrepov po tem zakonu
ter gradbeni ter finančni nadzor pri obnovi in nadomestni gradnji objektov iz
prejšnjih odstavkov v breme sredstev zagotovljenih po tem zakonu.
4. člen
(1) Za obnovo ali nadomestno gradnjo objekta v lasti oseb
zasebnega prava, za katerega so bila potrjena sredstva v programu odprave
posledic plazov, se lahko dodeli največ:
1.    
do 60% potrjenih sredstev, če gre za objekt v katerem je lastnik objekta
izvajal svojo dejavnost,
2.    
do 80% potrjenih sredstev, če gre za stanovanjski objekt, v katerem ima
stalno prebivališče lastnik objekta ali njegov družinski član,
3.    
do 80% potrjenih sredstev, če gre za stanovanjski objekt in pripadajoče
kmetijske gospodarske objekte, gozdne ceste in objekte za zajem vode kmetije in
ima na kmetiji stalno prebivališče lastnik kmetije ali njegov družinski član.
(2) Za obnovo ali nadomestno gradnjo stanovanjskega objekta
ali stanovanjskega objekta kmetije v lasti osebe zasebnega prava, v katerem
prebivajo osebe s stalnim bivališčem v tem objektu, vendar lastnik objektov ne
izpolnjuje pogojev iz prejšnjega odstavka tega člena, se lahko lastniku dodeli
največ do 40% sredstev, ki so bila potrjena v programu odprave posledic plazov.
(3) Za obnovo ali nadomestno gradnjo objekta, ki je bil dan v
najem za izvajanje dejavnosti drugi osebi, se lahko lastniku dodeli največ do
30% sredstev, ki so bila potrjena v programu odprave posledic plazov.
(4) Ne glede na določbe prejšnjih odstavkov tega člena lahko
za obnovo objekta, ki je zavarovan kot kulturni spomenik skladno s predpisi, ki
urejajo področje kulturne dediščine, se lastniku tega objekta dodeli vsa
sredstva, ki so mu bila potrjena v programu odprave posledic plazov.
(5) Za več objektov iz prejšnjih odstavkov, ki so v lasti
iste osebe zasebnega prava, se določa višina odobrenih sredstev ter vodi
postopek dodeljevanja sredstev za izvedbo ukrepov za vsako obnovo ali
nadomestno gradnjo objekta posebej.
5. člen
(1) Za obnovo ali nadomestno gradnjo objekta v lasti osebe
zasebnega prava iz prejšnjega člena se določi višina dodeljenih sredstev na
podlagi:
1.    
ocene neposredne škode zaradi posledic plazu na objektu in
2.    
višine sredstev za obnovo ali nadomestno gradnjo objekta, ki je potrjena
v programu odprave posledic plazov.
(2) Če višina sredstev za obnovo ali nadomestno gradnjo
objekta, ki je potrjena v programu odprave posledic plazov, ne presega za več
kot 40% ocene neposredne škode zaradi posledic plazu na objektu, se višino
sredstev, ki se dodelijo osebi zasebnega prava, določi na podlagi izračuna:
S = A.
(P2/P1). Sprojekt,
kjer je:
S – višina sredstev, dodeljenih osebi
zasebnega prava,
A enako 0,3, če gre za objekt iz 2. in 3. točke prvega odstavka ter za objekt iz tretjega odstavka prejšnjega člena,
A enako 0,4, če gre za objekt iz drugega
odstavka prejšnjega člena,
A enako 0,6, če gre za objekt iz 1. točke
prvega odstavka prejšnjega člena,
Sprojekt – sredstva, ki so za obnovo ali
nadomestno gradnjo objekta potrjena v programu odprave posledic plazov,
P1 – neto površina objekta po obnovi ali
nadomestni gradnji in
P2 – neto površina objekta, pred obnovo ali
nadomestno gradnjo, če ne gre za stanovanjski objekt. Pri stanovanjskem objektu
je P2 standardna neto površina stanovanjskega objekta, ki se izračuna na
podlagi števila oseb s stalnim bivališčem v objektu in naslednjih meril:
1.    
za eno ali dve osebi s stalnim prebivališčem v stanovanjskem objektu je
standardna neto površina enaka 90 m2;
2.    
za tri osebe s stalnim prebivališčem v stanovanjskem objektu je
standardna neto površina enaka 115 m2;
3.    
za štiri osebe s stalnim prebivališčem v stanovanjskem objektu je
standardna površina enaka 120 m2;
4.    
za pet oseb s stalnim prebivališčem v stanovanjskem objektu je
standardna površina enaka 135 m2.
(3) Če je višina sredstev obnove ali nadomestne gradnje
objekta, ki so potrjena v programu odprave posledic plazov, za več kot 40%
večja od ocene neposredne škode zaradi posledic plazu, se višina dodeljenih
sredstev določi na podlagi izračuna:
S = A.
(P2/P1). (Sprojekt + 1,4. Sškoda)/2,
kjer je:
Sškoda – ocena neposredne škode zaradi
posledic plazu na objektu.
(4) Če višina sredstev za obnovo ali nadomestno gradnjo
objekta, ki so potrjena v programu odprave posledic plazov, presega za več kot
dvakrat oceno neposredne škode zaradi posledic plazu na objektu, je višina
sredstev, ki se jih lastniku objekta dodeli, enaka:
S = A.
(P2/P1). 1,7. Sškoda.
(5) Za več kot pet oseb s stalnim bivališčem v stanovanjskem
objektu se k izračunu standardne neto stanovanjske površine P2 iz prejšnjih
odstavkov doda za vsako nadaljnjo osebo s stalnim bivališčem v objektu po 8 m2 ne glede na število
stanovanjskih enot v stanovanjskem objektu.
(6) Za obnovljen objekt oziroma za nadomestni objekt se šteje
objekt s saniranimi ali izdelanimi temelji, nosilnimi stenami in drugimi
nosilnimi konstrukcijami oziroma elementi, vključno z ostrešjem in strešno
kritino ter dimniki, izolacijo proti vlagi in toplotno zaščito, betonskimi
tlaki kot podlago za finalno izvedbo tlakov, predelnimi stenami, notranjimi in
zunanjimi ometi, vodovodno in električno inštalacijo ter vgrajenim stavbnim
pohištvom in tudi končno obdelan, pri čemer se v končno obdelavo šteje izvedba
hidroizolacije v kopalnici, izdelava podložnih estrihov in toplotna izolacija
pod tlaki, obzidava kadi in končna obdelava sten, stropov in tlakov.
(7) Neto površina stanovanjskega, poslovnega ali kmetijskega
gospodarskega objekta se izračuna na podlagi metodologije, ki jo določi
minister, pristojen za okolje.
6. člen
(1) Za obnovo ali nadomestno gradnjo stanovanjskega objekta v
lasti osebe zasebnega prava iz 2. točke prvega odstavka 4. člena tega zakona se
višina dodeljenih sredstev določi na podlagi:
1.    
izračuna višine sredstev, dodeljenih za obnovo ali nadomestno gradnjo
objekta v lasti osebe zasebnega prava, iz 5. člena ter
2.    
izračuna dodatnih sredstev zaradi socialnega položaja lastnika ter
tistih njegovih družinskih članov in oseb, s katerimi lastnik živi v skupnem
gospodinjstvu in imajo stalno prebivališče v stanovanjskem objektu.
(2) Lastniku stanovanjskega objekta iz 2. točke prvega
odstavka 4. člena tega zakona se dodelijo dodatna sredstva v višini sredstev iz
5. člena tega zakona, če vsota skupnih dohodkov lastnika in njegovih družinskih
članov, ki imajo stalno prebivališče v objektu, v preteklem letu ni presegala
dvanajstih mesečnih družinskih dohodkov. Mesečni družinski dohodek iz
prejšnjega stavka znaša:
1.    
za otroke do dopolnjenega 6. leta starosti 29% zajamčenega osebnega
dohodka,
2.    
za otroke od 7. do dopolnjenega 14. leta starosti 34% zajamčenega
osebnega dohodka,
3.    
za otroke od 15. leta do zaključka šolanja 42% zajamčenega osebnega
dohodka,
4.    
za odrasle osebe 52% zajamčenega osebnega dohodka in
5.    
za invalidne osebe s priznano najmanj 70% telesno okvaro 100%
zajamčenega osebnega dohodka, določenega za zadnje trimesečje preteklega leta.
(3) Če je vsota skupnih dohodkov lastnika in njegovih
družinskih članov v preteklem letu presegala dvanajst mesečnih družinskih
dohodkov iz prejšnjega odstavka, se višina dodatnih sredstev državne pomoči
določi na podlagi izračuna:
Sdodatna
= S. (10. Dzajamčeni – Dlastnika) / (6. Dzajamčeni)
kjer je:
Sdodatna – višina dodatnih sredstev,
S – višina dodeljenih sredstev iz 5. člena
tega zakona,
Dzajamčeni – vsota dvanajstih mesečnih
družinskih dohodkov iz prejšnjega odstavka, izračunanih na podlagi podatkov o
starosti družinskih članov in zajamčenega osebnega dohodka, določenega za
zadnje trimesečje preteklega leta,
Dlastnika – vsota skupnih dohodkov lastnika
in njegovih družinskih članov, ki imajo stalno prebivališče v objektu, za
preteklo leto.
(4) Če je bila vsota skupnih dohodkov lastnika in njegovih
družinskih članov, ki imajo stalno prebivališče v objektu, v preteklem letu za
več kot desetkrat večja od vsote dvanajstih mesečnih družinskih dohodkov,
izračunanih na podlagi podatkov o starosti družinskih članov in zajamčenega
osebnega dohodka, določenega za zadnje trimesečje preteklega leta, lastnik
stanovanjskega objekta ni upravičen do dodatnih sredstev.
(5) Dodatna sredstva iz prejšnjih odstavkov tega člena se
prištejejo dodeljenim sredstvom iz 5. člena tega zakona tako, da je celotna
višina sredstev, dodeljenih za obnovo ali nadomestno gradnjo stanovanjskega
objekta, enaka:
Scelotna = S +
Sdodatna
kjer je:
Scelotna – celotna višina sredstev,
dodeljenih za obnovo ali nadomestno gradnjo stanovanjskega objekta.
7. člen
(1) Za obnovo ali nadomestno gradnjo stanovanjskega objekta
in pripadajočih gospodarskih kmetijskih objektov kmetije v lasti osebe
zasebnega prava iz 3. točke prvega odstavka 4. člena tega zakona se višina
dodeljenih sredstev določi na podlagi:
1.    
izračuna višine sredstev za obnovo ali nadomestno gradnjo objekta v
lasti osebe zasebnega prava iz 5. člena ter
2.    
izračuna dodatnih sredstev zaradi razvrstitve območja, kjer je kmetija,
glede na omejene možnosti za kmetijstvo, v gričevnato-hribovito ali v
gorsko-višinsko območje.
(2) Za obnovo ali nadomestno gradnjo stanovanjskega objekta
in pripadajočih kmetijskih gospodarskih objektov kmetije iz prejšnjega odstavka
se lastniku dodelijo dodatna sredstva zaradi omejenih možnosti za kmetijstvo:
1.    
v višini sredstev za obnovo ali nadomestno gradnjo objektov kmetije iz
5. člena tega zakona, če je kmetija na gričevnato-hribovitem območju in
površina obdelovalnih kmetijskih zemljišč kmetije presega 2,5 ha,
2.    
v višini 150% višine sredstev za obnovo ali nadomestno gradnjo objektov
kmetije iz 5. člena tega zakona, če je kmetija na gorsko-višinskem območju in
površina obdelovalnih kmetijskih zemljišč kmetije presega 2,5 ha in
3.    
v višini 200% višine sredstev za obnovo ali nadomestno gradnjo objektov
kmetije iz 5. člena tega zakona, če je kmetija na območju krajinskega,
regijskega ali narodnega parka in površina obdelovalnih kmetijskih zemljišč
kmetije presega 2,5 ha.
(3) Površina obdelovalnih kmetijskih površin iz prejšnjega
odstavka se izračuna na podlagi naslednjih kriterijev:
-      
8 ha gozda ali
-      
5 ha gozdnih plantaž ali
-      
4 ha pašnikov ali
-      
2 ha travnikov ali ekstenzivnih sadovnjakov ali
-      
1 ha njiv ali vrtov ali
-      
0,25 ha plantažnih sadovnjakov
se šteje za 1 ha obdelovalnih kmetijskih površin.
(4) Če površina obdelovalnih kmetijskih površin kmetije iz
prvega odstavka tega člena ne presega 2,5 ha, se višina dodatnih sredstev na
gričevnato-hribovitem območju določi na podlagi izračuna:
Sdodatna
= S. (Pobdelovalna površina – 0,5) / 2,
na gorsko-višinskem območju na podlagi izračuna:
Sdodatna
= 1,5. S. (Pobdelovalna – 0,5) / 2,
in za kmetije na območju krajinskega, regijskega ali
narodnega parka na podlagi izračuna:
Sdodatna
= 2. S. (Pobdelovalna – 0,5) / 2,
kjer je:
Sdodatna – višina dodatnih sredstev,
S – višina sredstev za obnovo ali nadomestno
gradnjo objekta iz 5. člena tega zakona in
Pobdelovalna – površina obdelovalnih
kmetijskih površin izračunana na podlagi kriterijev iz prejšnjega odstavka in
izražena v ha.
(5) Če je površina obdelovalnih kmetijskih površin izračunana
na podlagi kriterijev iz tretjega odstavka tega člena manjša od 0,5 ha, se lastniku kmetije ne more dodeliti dodatnih sredstev zaradi razvrstitve v
območje z omejenimi možnostmi za kmetijstvo.
(6) Lastniku kmetije iz prvega odstavka tega člena se lahko
dodeli tudi dodatna sredstva po socialnih kriterijih iz 6. člena tega zakona.
Dodatna sredstva po socialnih kriterijih se prištejejo dodatnim sredstvom
zaradi razvrstitve območja med območja z omejenimi možnostmi za kmetijstvo,
izračunanih na podlagi določb tega člena. Ne glede na vrednost vsote dodatnih
sredstev iz prejšnjega stavka pa skupna dodatna sredstva za obnovo ali
nadomestno gradnjo objektov kmetije ne smejo presegati 170% sredstev iz 5.
člena tega zakona.
(7) Dodatna sredstva iz prejšnjih odstavkov tega člena se
prištejejo sredstvom iz 5. člena tega zakona tako, da so celotna sredstva,
dodeljena za obnovo ali za nadomestno gradnjo objektov kmetije, enaka:
Scelotna
= S + Sdodatna
kjer je:
Scelotna – celotna višina sredstev,
dodeljenih za obnovo ali nadomestno gradnjo objektov kmetije.
8. člen
Če gre za nadomestno gradnjo objekta se upravičencu dodelijo
dodatna sredstva za zagotovitev nadomestnega stavbnega zemljišča pod pogojem,
da upravičenec obstoječe stavbno zemljišče brezplačno preda državi v last.
9. člen
Če upravičenec do sredstev za obnovo ali nadomestno gradnjo
objekta nima dovolj lastnih sredstev, oziroma zaradi nizkih mesečnih dohodkov
lastnika in njegovih družinskih članov, ki prebivajo v tem objektu, ne more
pridobiti stanovanjskih posojil po tem zakonu ali na kak drug način, se lahko
občini dodelijo nepovratna sredstva v višini, ki je enaka razliki med sredstvi
potrebnimi za obnovo ali nadomestno gradnjo objekta ter sredstvi, ki so bila
upravičencu dodeljena po določbah tega zakona. Občini se dodelijo nepovratna
sredstva, če v to lastnik objekta privoli in dovoli občini za čas 20 let vpis
hipotekarne pravice na objektu v sorazmernem deležu sredstev, ki so bila za ta
objekt dodeljena občini.
10. člen
(1) Stanovanjska posojila po tem zakonu lahko pridobijo
upravičenci iz prvega in drugega odstavka 5. člena tega zakona za obnovo ali
nadomestno gradnjo stanovanjskega objekta ne glede na višino dodeljenih
nepovratnih sredstev. Sredstva stanovanjskih posojil se štejejo kot lastna
sredstva upravičenca.
(2) Najvišji odobreni znesek stanovanjskega posojila iz
prejšnjega odstavka je enak razliki med vrednostjo obnove ali nadomestne
gradnje objekta, potrjene v programu odprave posledic plazu, in višino
dodeljenih nepovratnih sredstev, pri čemer se upošteva odplačilna sposobnost
upravičenca. Vrednost obnove ali nadomestne gradnje objekta, na podlagi katere
se izračuna odobreni znesek posojila, ne sme presegati vrednosti, določene na
podlagi izračuna:
Svrednost obnove =
(P2/P1). Sprojekt,
kjer je:
Svrednost obnove – vrednost obnove ali
nadomestne gradnje objekta, na podlagi katere se izračuna najvišji odobreni
znesek stanovanjskega posojila in
P2, P1, in Sprojekt – oznake za pojme iz 5.
člena tega zakona.
(3) Posojila iz prejšnjega odstavka se odobrijo z rokom
vračila do 15 let. Posojilojemalec mora odobreno posojilo zavarovati.
Koriščenje odobrenega posojila je dokumentarno. Posojilo se odplačuje v
mesečnih anuitetah. Prva anuiteta zapade v plačilo dve leti po dodelitvi
posojila. Odobreno posojilo se revalorizira skladno z zakonskimi predpisi.
Realna obrestna mera za odobrena posojila za upravičence iz:
-      
2. in 3. točke prvega odstavka 4. člena tega zakona je 0%,
-      
drugega odstavka 4. člena tega zakona je 2,75%.
(4) Sredstva posojil lahko pridobijo upravičenci iz
prejšnjega odstavka na podlagi vloge, ki jo morajo predložiti Stanovanjskemu
skladu Republike Slovenije do roka, ki je določen v programu za odpravo
posledic plazu.
(5) Vsebino vloge in potrebno dokumentacijo določi
Stanovanjski sklad Republike Slovenije v javnem pozivu.
11. člen
(1) Sredstva za obnovo ali nadomestno gradnjo objekta
upravičenec pridobi oziroma se mu dodelijo na podlagi njegove vloge, ki jo mora
predložiti ministrstvu v roku iz programa odprave posledic plazov. Komisija za
plazove po sprejemu programa odprave posledic plazov obvesti upravičence o roku,
v katerem morajo predložiti vloge za dodelitev sredstev.
(2) Minister določi vsebino in obliko vloge upravičencev za
dodelitev sredstev za izvajanje ukrepov po tem zakonu.
12. člen
(1) Sredstva, dodeljena za obnovo ali nadomestno gradnjo
objektov, morajo biti porabljena skladno z namenom njihove uporabe.
(2) Zaradi zagotovitve namenske porabe sredstev iz prejšnjega
odstavka morajo pred nakazilom sredstev:
1.    
občine predložiti Ministrstvu za finance ustrezen instrument zavarovanja
plačila in
2.    
osebe zasebnega prava podpisati pogodbo z ministrstvom o izpolnjevanju
obveznosti, ki so določene s tem in drugimi zakoni.
(3) V pogodbi iz prejšnjega odstavka se oseba zasebnega prava
predvsem zaveže, da bo:
1.    
izvedla obnovo ali nadomestno gradnjo objekta v celotnem obsegu,
2.    
zagotovila nadzor pri obnovi objekta skladno s predpisi, ki urejajo
graditev objektov,
3.    
zagotovila namensko porabo dodeljenih sredstev in
4.    
zagotovila obnovo ali nadomestno gradnjo objekta skladno s projektom za
pridobitev gradbenega dovoljenja in izvedbo ter drugimi pogoji iz dovoljenja za
poseg v prostor.
(4) Neporabljena ali nenamensko porabljena sredstva mora
upravičenec vrniti.
(5) Sredstva se vrnejo v državni proračun.
(6) Če občina ali oseba zasebnega prava ni porabila
dodeljenih sredstev za odpravo posledic plazu v celoti, je dolžna razliko do
dodeljenih sredstev vrniti skupaj s pripadajočimi obrestmi od dneva zaključene
obnove ali nadomestne gradnje objekta.
(7) Če je občina ali oseba zasebnega prava dodeljena sredstva
uporabila nenamensko, je dolžna vrniti celotna nenamensko porabljena sredstva s
pripadajočimi obrestmi od dneva, ko so ji bila sredstva nakazana.
13. člen
(1) Upravičenec, ki so mu bila dodeljena sredstva državne
pomoči po tem zakonu, mora predložiti ministrstvu zaključno poročilo o njihovi
porabi najkasneje v 12 mesecih od dneva, ko so mu bila skladno z določbami tega
zakona dodeljena.
(2) Upravičenec iz prejšnjega odstavka mora o porabi
dodeljenih sredstev poročati ministrstvu na njegovo zahtevo tudi pred iztekom
roka iz prejšnjega odstavka.
(3) Minister predpiše roke in način poročanja iz prejšnjih
odstavkov tega člena.
14. člen
(1) Izplačila za izvedbo ukrepov po tem zakonu v letu 2002
opravlja Ministrstvo za finance na podlagi dokumentacije, ki jo predložijo
uporabniki proračuna, v katerih pristojnost spada izvedba posameznega dela
programa po tem zakonu.
(2) Sredstva za izvajanje ukrepov v letih 2003 do 2010
zagotavljajo:
-      
ministrstvo, če gre za gradnjo vodnogospodarske infrastrukture, obnovo
lokalne infrastrukture, obnovo ali nadomestno gradnjo kulturnih spomenikov,
objektov, namenjenih varstvu naravnih znamenitosti, ter objektov v lasti oseb
zasebnega in
-      
druga ministrstva, če gre za obnovo infrastrukturnih objektov ali drugih
objektov, za katere zagotavljajo investicijska ali investicijsko vzdrževalna
sredstva.
(3) Ne glede na določbo prejšnjega odstavka se sredstva za
izvajanje ukrepov zagotovijo tudi v državnih proračunih Republike Slovenije v
obdobju od leta 2013 do leta 2020.
(4) Vlada Republike Slovenije (v nadaljnjem besedilu: vlada)
poroča o izplačilih sredstev za izvajanje ukrepov po tem zakonu Državnemu zboru
Republike Slovenije za vsako proračunsko leto najkasneje tri mesece po izteku
proračunskega leta.
IV. PROGRAM ODPRAVE POSLEDIC PLAZOV
15. člen
(1) Program odprave posledic plazov pripravi ministrstvo v
sodelovanju z drugimi pristojnimi ministrstvi. Program sprejme vlada.
(2) S programom odprave posledic plazov se za posamezni
zemeljski plaz večjega obsega zagotovijo sredstva za izvajanje ukrepov in
določijo nosilci za:
-      
vzdrževanje sistema opazovanja vplivnega območja plazu med izvajanjem
ukrepov,
-      
vzdrževanje izvedenih interventnih ukrepov,
-      
izvedbo nujnih del za ustalitev plazu in preprečitev širjenja plazu med
izvajanjem ukrepov,
-      
izvedbo programa priprave lokacijskega načrta za infrastrukturne objekte
na vplivnem območju plazu,
-      
izdelavo projektov za gradnjo, obnovo ali nadomestno gradnjo objektov iz
petega odstavka 1. člena tega zakona in
-      
izvedbo posameznih ukrepov.
(3) Če je treba zaradi gradnje infrastrukturnih objektov ali
nadomestne gradnje objektov, ki jih je treba odstraniti iz vplivnega območja
plazu, nadomestiti veljavne občinske prostorske izvedbene akte, mora program
odprave posledic plazov vsebovati tudi program priprave sprememb in izdelavo
sprememb teh občinskih prostorskih aktov.
16. člen
(1) Naloge v zvezi s pripravo predloga programa odprave
posledic plazov in z njegovim izvajanjem opravlja komisija (v nadaljnjem
besedilu: komisija za plazove), ki jo na predlog ministrstva in drugih
pristojnih ministrstev imenuje vlada. Strokovna opravila za komisijo za plazove
opravlja ministrstvo.
(2) Naloge iz prejšnjega odstavka so predvsem:
1.    
priprava predloga programa odprave posledic plazov,
2.    
priprava predloga vladi za odločitev o razdelitvi sredstev za izvajanje
ukrepov,
3.    
spremljanje izvajanja programa odprave posledic plazov in porabe
sredstev za izvajanje ukrepov,
4.    
izdelava predloga poročila vlade o izvajanju programa odprave posledic
plazov v posameznem proračunskem obdobju in za celotno obdobje trajanja
programa in
5.    
izdelava predloga poročila vlade o porabi sredstev za izvajanje ukrepov
na vplivnem območju plazov v posameznem proračunskem obdobju in za celotno
obdobje izvajanja ukrepov.
17. člen
(1) Poročila o izvajanju programa odprave posledic plazov
sprejme vlada.
(2) Poročilo o izvajanju programa odprave posledic plazov
predloži vlada Državnemu zboru enkrat letno pred začetkom nove gradbene sezone
(meseca marca).
V. GRADNJA OBJEKTOV NA VPLIVNEM OBMOČJU PLAZOV
18. člen
(1) Objekti vodnogospodarske infrastrukture za preprečitev
širjenja plazov so infrastrukturni objekti državnega pomena.
(2) Gradnja objektov prometne infrastrukture, komunalne
infrastrukture in objektov vodnogospodarske infrastrukture na vplivnem območju
plazov je v javnem interesu.
19. člen
Za pripravo in sprejem prostorskih aktov, pridobivanje
zemljišč in izdajo dovoljenj v zvezi z graditvijo infrastrukturnih objektov in
nadomestno gradnjo objektov, ki jih je treba zaradi ogroženosti ali gradnje
infrastrukturnih objektov odstraniti iz vplivnega območja plazov, se
uporabljajo veljavni predpisi s področja urejanja naselij in drugih posegov v
prostor, graditve objektov, stavbnih zemljišč, geodetskih zadev, ter drugih
predpisov, če ta zakon ne določa drugače.
20. člen
(1) Urbanistična podlaga za graditev prometne infrastrukture
lokalnega pomena, komunalne infrastrukture in za nadomestno graditev objektov,
ki jih je treba zaradi ogroženosti ali graditve infrastrukturnih objektov
odstraniti iz vplivnega območja plazov, je prostorski izvedbeni akt lokalne
skupnosti.
(2) Urbanistična podlaga za graditev infrastrukturnih
objektov državnega pomena so poleg lokacijskega načrta po tem zakonu (v
nadaljnjem besedilu: lokacijski načrt) tudi sprejeti lokacijski načrt po
določbah 45.a do 45.j člena zakona o urejanju naselij in drugih posegov v
prostor (Uradni list SRS, št. 18/84, 37/85, 29/86 in 43/89 ter Uradni list RS,
št. 26/90, 18/93, 47/93, 71/93 in 47/97 – v nadaljnjem besedilu: ZUN) in
prostorski izvedbeni akti lokalne skupnosti, če je s programom odprave posledic
plazov v tem okviru določeno ureditveno območje infrastrukturnih objektov
državnega pomena.
(3) Pripravo prostorskega akta oziroma pripravo spremembe
prostorskega izvedbenega akta lokalne skupnosti iz prvega odstavka tega člena
naroči občina v breme sredstev zagotovljenih po tem zakonu.
21. člen
(1) Investitor za gradnjo objektov vodnogospodarske
infrastrukture in objektov državne prometne infrastrukture je država.
(2) Pooblaščeni investitor države za gradnjo objektov državne
prometne infrastrukture je Direkcija Republike Slovenije za ceste, za objekte
vodnogospodarske infrastrukture pa ministrstvo, pristojno za okolje.
(3) Pooblaščeni investitor opravlja naloge v zvezi s
prostorskim planiranjem in urbanističnim načrtovanjem, finančnim inženiringom,
pridobivanjem nepremičnin ter pripravlja, organizira in vodi graditev in obnovo
objektov na vplivnem območju plazov. Pooblaščeni investitor tudi vlaga zahteve
za uvedbo postopka ureditve meje oboda in parcelacijo obodnih parcel
ureditvenega območja infrastrukturnih objektov državnega pomena.
22. člen
(1) Lokacijski načrt se sprejme za celotno vplivno območje
vsakega od zemeljskih plazu večjega obsega po tem zakonu.
(2) Lokacijski načrt se sprejme za območje infrastrukturnih
objektov državnega pomena vsakega od zemeljskih plazu večjega obsega po tem
zakonu.
23. člen
(1) (prenehal
veljati)
(2) (prenehal
veljati)
(3) (prenehal
veljati)
(4) Izvedba postopkov ureditve mej oboda vplivnega območja
plazu, območja infrastrukturnih objektov državnega pomena in parcelacij
zemljišč oboda ter izdelavo elaboratov v teh postopkih naroči ministrstvo v
breme sredstev zagotovljenih po tem zakonu.
24. člen
(1) (prenehal
veljati)
(2) (prenehal
veljati)
(3) (prenehal
veljati)
(4) Program priprave lokacijskega načrta sprejme Vlada
Republike Slovenije z odlokom. Odlok vsebuje tudi seznam parcel na vplivnem
območju plazu in območju infrastrukturnih objektov državnega pomena.
25. člen
(1) Z dnem uveljavitve odloka o programu priprave
lokacijskega načrta velja na ureditvenem območju lokacijskega načrta do
njegovega sprejema prepoved prometa z zemljišči in prepoved spreminjanja mej
obstoječih parcel, prepoved spreminjanja obstoječe namenske rabe prostora ter
prepoved graditve, razen tekočih vzdrževalnih del na obstoječih objektih in
napravah ter dejavnosti, ki jih v okviru svojega poslovanja opravljajo
gospodarske javne službe.
(2) Po objavi odloka o programu priprave lokacijskega načrta
se na predlog pooblaščenega investitorja prepovedi iz prejšnjega odstavka
zaznamujejo v zemljiškem katastru in katastru stavb ter zemljiški knjigi.
Zaznamek se vpiše v zemljiški kataster in kataster stavb kot gostujoči podatek.
Zaznamek vsebuje podatek o objavi in veljavnosti odloka.
26. člen
(1) Pripravljalna dela, kot je izvajanje meritev pomikov
plazu in hidroloških ter geoloških raziskav zemljišča, ureditev meja in
parcelacija zemljišč ter druga merjenja in cenitev nepremičnin ter podobno, se
lahko pričnejo izvajati znotraj ureditvenega območja lokacijskega načrta, ko
vlada sprejme program priprave lokacijskega načrta.
(2) Kadar se območje infrastrukturnih objektov ureja s
prostorskim izvedbenim aktom lokalne skupnosti, se prične s pripravljalnimi
deli iz prejšnjega odstavka po ugotovitvi javne koristi.
(3) (prenehal
veljati)
(4) (prenehal
veljati)
(5) (prenehal
veljati)
27. člen
(1) Pravna podlaga za postopek ureditve meje oboda in
parcelacijo obodnih parcel je program priprave lokacijskega načrta.
(2) Vlagatelj zahteve za uvedbo postopka ureditve meje oboda
in parcelacijo obodnih parcel je pooblaščeni investitor države.
(3) Parcelacija se izvede na podlagi izdelanih parcelacijskih
načrtov.
(4) Nenavzočnost predpisano vabljenih lastnikov oziroma
uporabnikov v postopku ureditve mej in parcelacije ali njihovo nestrinjanje s
tako izvršenim zamejničenjem ne zadrži postopka za evidentiranje mej oziroma
izvedbo sprememb glede novo nastalih mej v zemljiškem katastru in ustreznih
zaznamb v zemljiški knjigi.
(5) Postopki po določbah tega člena se štejejo za nujne.
28. člen
(prenehal
veljati)
29. člen
(prenehal
veljati)
VI. PRIDOBIVANJE NEPREMIČNIN ZA GRADNJO OBJEKTOV NA VPLIVNEM
OBMOČJU PLAZU
30. člen
(1) (prenehal
veljati)
(2) Javna korist je izkazana, kadar je razlastitev
nepremičnine potrebna zaradi gradnje infrastrukturnega objekta državnega pomena
in je urbanistična podlaga zanj prostorski izvedbeni akt lokalne skupnosti,
tudi z uredbo Vlade Republike Slovenije, ki določa ureditveno območje
infrastrukturnih objektov državnega pomena.
(3) (prenehal
veljati)
(4) Za nepremičnine iz drugega odstavka se ne štejejo
objekti, ki so zaradi plazenja porušeni ali poškodovani ali jih je treba zaradi
ogroženosti odstraniti iz vplivnega območja plazu in za katere so sredstva za
premestitev ali obnovo zagotovljena po določbah 3. člena tega zakona.
(5) Elaborat za ugotovitev javne koristi za razlastitev
nepremičnin iz drugega odstavka mora vsebovati:
-      
izvleček iz prostorskega izvedbenega akta občine,
-      
parcelacijski načrt z mejo ureditvenega območja lokacijskega načrta,
-      
seznam parcel na ureditvenem območju s površinami in podatki o njihovih
lastnikih in imetnikih drugih stvarnih pravic in
-      
obrazložitev javne koristi.
31. člen
(prenehal
veljati)
32. člen
(prenehal
veljati)
33. člen
(1) Če je zaradi izvajanja ukrepov za odpravo posledic plazu
na vplivnem območju posameznega plazu treba porušiti določen objekt, ki ni
objekt, za katerega obnovo ali nadomestno gradnjo so zagotovljena sredstva po
določbah 3. člena tega zakona, mora investitor lastniku takega objekta
zagotoviti pravično odškodnino. Odškodnino določi sodni cenilec.
(2) Pri določanju odškodnine se odškodnini, določeni po
drugih predpisih, doda vrednost, ki lastniku objekta zagotavlja nadomestni
objekt v enaki velikosti, funkciji in kvaliteti gradnje, skladno z veljavnimi
standardi in predpisi.
(3) Če se z lastnikom nepremičnine doseže sporazum o
nadomestni gradnji objekta, nosi pooblaščeni investitor stroške projektne in
druge tehnične dokumentacije ter plačilo odškodnine za spremembo namembnosti
kmetijskega zemljišča oziroma gozda.
34. člen
(1) Če se z lastnikom nepremičnine, ki jo je treba pridobiti,
doseže sporazum za nadomestilo v naravi, je treba razpoložljive nadomestne
nepremičnine poiskati na trgu oziroma sprejeti ponudbo za nepremičnino, ki jo
predlaga lastnik.
(2) Pri iskanju nadomestne nepremičnine se upoštevajo zahteve
lastnika, katerega nepremičnino je treba pridobiti tako, da se z nadomestno
nepremičnino njegove razmere ne bodo bistveno poslabšale v nobeni pomembni
okoliščini in bo kar najbolj ustrezala njegovim interesom.
35. člen
(1) Na zahtevo lastnika, katerega nepremičnino je treba
pridobiti, pa si je sam našel nadomestno nepremičnino, se to nepremičnino
odkupi in prenese na lastnika, če je s cenitvijo obeh nepremičnin ugotovljena
njuna enakovrednost.
(2) Če je vrednost ocenjene nadomestne nepremičnine nižja od
vrednosti ocenjene nepremičnine lastnika, ki jo je treba pridobiti in lastnik
pristane na tako nadomestilo, se lastniku plača razlika v gotovini.
(3) Če je vrednost ocenjene nadomestne nepremičnine, ki jo
želi pridobiti lastnik, katerega nepremičnino je treba pridobiti, višja od
vrednosti ocenjene njegove nepremičnine, se nadomestno nepremičnino odkupi, če
lastnik plača razliko v vrednosti obeh nepremičnin.
36. člen
(prenehal
veljati)
VII. DOVOLJEVANJE POSEGOV V PROSTOR
37. člen
Za gradnjo infrastrukturnih objektov na vplivnem območju
plazov po določbah tega zakona se izda enotno dovoljenje.
38. člen
V zahtevi za izdajo enotnega dovoljenja, mora pooblaščeni
investitor države navesti osnovne podatke o naravnih lastnostih, grajenih
strukturah in obremenitvi okolja na določenem območju, velikosti, namenu in
zmogljivosti objekta, o prostorskem izvedbenem aktu ter priložiti dokazilo, da
ima pravico graditi na zemljišču ali drugače posegati v prostor.
39. člen
(1) V upravnem postopku izdaje enotnega dovoljenja se
podrobnejši lokacijski pogoji in drugi pogoji za izdelavo projekta za
pridobitev enotnega dovoljenja določijo na obravnavi, kadar ti niso podrobno
določeni v lokacijskem načrtu. Obravnava se praviloma opravi na kraju samem (v
nadaljevanju: lokacijska obravnava).
(2) Obravnave se morajo poleg pooblaščenega investitorja
udeležiti naslednji subjekti (v nadaljevanju: udeleženci):
-      
organi in organizacije, ki dajejo soglasja k dovoljenju za poseg v
prostor in tisti, ki skladno s programom priprave lokacijskega načrta dajejo
soglasja in mnenja k lokacijskemu načrtu (v nadaljevanju: soglasjedajalci),
-      
lokalna skupnost in izvajalci lokalnih javnih služb.
(3) Udeleženci na obravnavi ali najkasneje v 15 dneh po
obravnavi določijo pogoje za izdelavo projekta za pridobitev enotnega dovoljenja.
Če udeleženci ne določijo pogojev ali se ne udeležijo obravnave kljub pravilno
vročenemu vabilu, se šteje, da za izdelavo projektov nimajo pogojev.
(4) Če soglasjedajalec v danih pogojih, ne navede pravne
podlage zanje, se takšni pogoji štejejo le kot priporočilo.
(5) Soglasjedajalci morajo izdati soglasje najkasneje v 15.
dneh po prejemu zahtevka za soglasje.
40. člen
Soglasjedajalec ne sme odreči soglasja zaradi opustitve
pogoja v projektu za pridobitev enotnega dovoljenja, ki nima pravne podlage ali
ga ni dal na lokacijski obravnavi.
41. člen
(1) Enotno dovoljenje za infrastrukturne objekte se izda
skladno z lokacijskim načrtom, na podlagi:
-      
dokazila, da ima investitor pravico graditi na določenem zemljišču
oziroma drugače posegati v prostor;
-      
projekta za pridobitev enotnega dovoljenja,
-      
soglasij pristojnih organov in organizacij, ki jih po zakonu dajejo k
projektu za pridobitev gradbenega dovoljenja ali h gradbenemu dovoljenju.
(2) Projekt za pridobitev enotnega dovoljenja je projekt za
pridobitev gradbenega dovoljenja po predpisih o graditvi objektov, ki vsebuje
tudi ureditveno situacijo z namensko rabo površin vseh objektov ter njihovo
lego, funkcijo in gabariti, infrastrukturne ureditve in ureditve skupnih
površin ter rešitve v zvezi z vplivi na okolje izdelane v skladu s prostorskimi
izvedbenimi akti.
42. člen
(prenehal
veljati)
VIII. DOKAZILA
43. člen
(prenehal
veljati)
IX. FINANČNE OPUSTITVE
44. člen
Pooblaščeni investitor ni dolžan plačati odškodnine zaradi
spremembe namembnosti kmetijskih zemljišč iz 11. člena zakona o kmetijskih
zemljiščih, v delu, ki pripada proračunu Republike Slovenije.
X. KAZENSKE DOLOČBE
45. člen
Z denarno kaznijo od 100.000 do 300.000 tolarjev se kaznuje
za prekršek odgovorna oseba v državnem organu, če omogoči, da so sredstva za
izvajanje ukrepov uporabljena v nasprotju z določbami tega zakona.

Zakon o ukrepih za odpravo posledic določenih
zemeljskih plazov večjega obsega iz let 2000 in 2001 – ZUOPZP (Uradni list RS, št. 21/02)
vsebuje naslednje prehodne in končne določbe:
»XI. PREHODNE IN KONČNE DOLOČBE
46. člen
Če je treba za nadomestno graditev objektov, ki jih je treba
zaradi ogroženosti ali obnove oziroma graditve infrastrukturnih objektov
umakniti iz vplivnega območja plazu Stovže, spremeniti ali dopolniti prostorski
izvedbeni akt lokalne skupnosti, se njegovo spremembo oziroma dopolnitev izvede
po postopku in na način, ki velja za ureditveni načrt obnove po določbah zakona
o popotresni obnovi objektov in spodbujanja razvoja v Posočju (Uradni list RS,
št. 45/98, 67/98, 110/99 in 59/01).
47. člen
(1) Določbe predpisov o urejanju prostora in naselij ter
graditvi objektov, o kmetijskih zemljiščih in o vodnem gospodarstvu ter o
odpravi posledic naravnih in drugih nesreč, se ne uporabljajo v času
veljavnosti tega zakona za rešitve in postopke, ki so s tem zakonom urejeni
drugače.
(2) Objekte iz tretjega odstavka 1. člena zakona o graditvi
objektov (Uradni list SRS, št. 23/84 in 29/86 ter Uradni list RS, št. 59/96),
ki so bili zgrajeni kot objekti geotehničnih in vodnogospodarskih ureditev na
vplivnem območju plazov večjega obsega po tem zakonu v obdobju od 15. oktobra
2000 do uveljavitve tega zakona, se vključi v lokacijski načrt in se za njih
uporabno dovoljenje izda ob izdaji uporabnega dovoljenja za infrastrukturne
objekte iz lokacijskega načrta.
48. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
ukrepih za odpravo posledic določenih zemeljskih plazov večjega obsega iz let
2000 in 2001 – ZUOPZP-A (Uradni list RS, št. 98/05)
vsebuje naslednjo končno določbo:
»9. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o umeščanju prostorskih ureditev
državnega pomena v prostor – ZUPUDPP (Uradni list RS, št. 80/10)
vsebuje naslednjo končno določbo:
»8. Končna določba
72. člen
(začetek veljavnosti)
(1) Ta zakon začne veljati petnajsti dan po objavi v Uradnem
listu Republike Slovenije. 
(2) Določbe 53., 55., 56., 57., 58. in 59. člena tega zakona
se začnejo uporabljati 1. januarja 2012.«.

Zakon o spremembah in dopolnitvah Zakona o
ukrepih za odpravo posledic določenih zemeljskih plazov večjega obsega iz let
2000 in 2001 – ZUOPZP-B (Uradni list RS, št. 109/12)
vsebuje naslednjo končno določbo:
»KONČNA DOLOČBA
4. člen
Ta zakon začne veljati petnajsti dan po objavi v Uradnem
listu Republike Slovenije.«.