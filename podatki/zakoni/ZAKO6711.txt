I. SPLOŠNE DOLOČBE
1. člen
(vsebina zakona)
Ta zakon ureja pristojnost Inšpektorata
Republike Slovenije za delo (v nadaljnjem besedilu: inšpektorat), pooblastila
in pogoje za inšpektorico oziroma inšpektorja (v nadaljnjem besedilu:
inšpektor), naloge in pogoje za strokovno pomočnico oziroma strokovnega
pomočnika (v nadaljnjem besedilu: strokovni pomočnik), postopek inšpekcijskega
nadzora, inšpekcijske ukrepe in druga vprašanja, povezana z inšpekcijskim
nadzorom.
2. člen
(pristojnost inšpektorata)
(1) Inšpektorat opravlja naloge inšpekcijskega
nadzora nad izvajanjem zakonov, drugih predpisov, kolektivnih pogodb in
splošnih aktov z naslednjih področij, če ni z zakonom drugače določeno:
1.     
varnosti in zdravja pri delu,
2.     
delovnih razmerij, minimalne plače, trga dela in zaposlovanja, dela in zaposlovanja
tujcev, sodelovanja delavcev pri upravljanju in stavk.
(2) Inšpektorat opravlja tudi
inšpekcijski nadzor nad izvajanjem drugih zakonov in predpisov, če ti tako
določajo.
3. člen
(uporaba zakona)
Če ni s tem zakonom drugače določeno, se za
izvrševanje inšpekcijskega nadzora ter za inšpektorje uporabljajo določbe
zakona, ki ureja inšpekcijski nadzor, določbe zakona, ki ureja splošni upravni
postopek, ter določbe posebnih predpisov, ki urejajo nadzor posameznih
inšpekcij, ki delujejo v inšpektoratu.
4. člen
(strokovna pomoč)
Poleg opravljanja nalog inšpekcijskega
nadzora daje inšpektorat delodajalcem in delavcem strokovno pomoč v zvezi z
izvajanjem zakonov in drugih predpisov, kolektivnih pogodb in splošnih aktov iz
svoje pristojnosti.
5. člen
(sodelovanje z zainteresirano javnostjo in
drugimi organi)
(1) Inšpektorat pri svojem delu
sodeluje z državnimi organi ter drugimi javnimi in zasebnimi subjekti, ki
delujejo na področjih iz pristojnosti inšpektorata, kot tudi s sindikalnimi
oziroma strokovnimi združenji delavcev in združenji delodajalcev.
(2) Inšpektorat sodeluje tudi z
raziskovalnimi in izobraževalnimi organizacijami ter s strokovnjaki na področju
dela.
6. člen
(svet inšpekcije dela)
(1) Ministrica oziroma minister,
pristojen za delo (v nadaljnjem besedilu: minister), imenuje Svet inšpekcije
dela (v nadaljnjem besedilu: svet).
(2) Svet ima šest članov, ki so
imenovani za obdobje petih let. Svet je posvetovalni strokovni organ ministra,
ki je sestavljen tripartitno, iz dveh predstavnikov Vlade Republike Slovenije,
in sicer enega predstavnika ministrstva, pristojnega za delo, in enega
predstavnika inšpektorata, dveh predstavnikov sindikatov ter dveh predstavnikov
delodajalskih organizacij.
(3) Člane sveta iz sindikatov in
delodajalskih organizacij imenuje minister na predlog Ekonomsko-socialnega
sveta.
(4) Svet spremlja izvajanje zakonodaje
na področju dela inšpektorata ter sprejema stališča in priporočila za učinkovitejše
delovanje organa.
(5) Svet sprejme stališče do letnega
poročila o delu inšpektorata.
(6) Materialne in tehnične pogoje,
potrebne za delovanje sveta, zagotavlja ministrstvo, pristojno za delo.
(7) Svet uredi organizacijo, način
dela in odločanja s poslovnikom.
7. člen
(letno poročilo)
(1) Do konca marca tekočega
koledarskega leta inšpektorat predloži ministrstvu, pristojnemu za delo,
poročilo o svojem delu za preteklo koledarsko leto. Poročilo mora vsebovati
zlasti:
1.     
navedbo zakonov, drugih predpisov, kolektivnih pogodb ter splošnih aktov
iz pristojnosti inšpektorata,
2.     
podatke o številu javnih uslužbencev, zaposlenih na inšpektoratu,
3.     
podatke o številu delodajalcev po dejavnostih, v katerih je bil
opravljen inšpekcijski pregled, ter o številu delavcev, zaposlenih pri teh
delodajalcih,
4.     
podatke o številu pregledov po dejavnostih, v katerih je bil opravljen
inšpekcijski pregled,
5.     
podatke o vloženih prijavah, ugotovljenih kršitvah in vloženih ovadbah
za kazniva dejanja, o izrečenih ukrepih ter o uresničevanju izrečenih ukrepov
po dejavnostih,
6.     
podatke o nezgodah pri delu s smrtnim izidom, kolektivnih nezgodah,
nezgodah pri delu, zaradi katerih je delavec nezmožen za delo več kot tri
delovne dni, ter o ugotovljenih poklicnih boleznih po dejavnostih.
(2) V primerih iz 5. in 6. točke
prejšnjega odstavka mora inšpektorat predlagati tudi ukrepe za reševanje
vprašanj s tega področja.
(3) Vlada Republike Slovenije poročilo
obravnava najpozneje do 30. junija tekočega koledarskega leta in ga
najpozneje v treh mesecih od dneva obravnave predloži Državnemu zboru Republike
Slovenije in generalnemu direktorju Mednarodnega urada za delo. Vlada Republike
Slovenije poročilo predloži tudi Ekonomsko-socialnemu svetu.
II. INŠPEKTOR IN NJEGOVA POOBLASTILA
8. člen
(opravljanje nadzora)
(1) Inšpekcijski nadzor, v mejah
pristojnosti inšpektorata, samostojno opravlja inšpektor.
(2) Inšpektor lahko glede na
okoliščine primera in pooblastila v skladu s tem zakonom in drugimi predpisi
prosto presoja glede svetovanja in pomoči ter izbire ukrepov.
9. člen
(pogoji za inšpektorja)
(1) Inšpektor mora imeti stopnjo
izobrazbe, določeno v predpisih, ki urejajo sistem javnih uslužbencev, najmanj
pet let delovnih izkušenj in opravljen strokovni izpit za inšpektorja.
(2) Inšpektor ima pravico in dolžnost
izpopolnjevati svoje strokovno znanje in se usposabljati za delo po programu
inšpektorata.
10. člen
(pooblastila inšpektorja)
Inšpektor ima poleg pooblastil iz zakona,
ki ureja inšpekcijski nadzor, pri opravljanju inšpekcijskega nadzora pravico
naročiti neodvisen odvzem vzorcev ali meritve v času, v delovnem prostoru ali v
delovnem okolju, ki ga določi sam.
11. člen
(zaseg dokumentacije)
Inšpektor lahko za največ 15 dni zaseže
dokumentacijo, ki jo potrebuje za ugotavljanje resničnega stanja v obravnavani
zadevi, če meni, da so očitno kršene pravice delavca oziroma, da obstaja sum
prekrška ali hujših kršitev zakonov, drugih predpisov, kolektivnih pogodb
oziroma splošnih aktov, za nadzor nad izvajanjem katerih je pristojen
inšpektorat. O zasegu dokumentacije inšpektor izda zavezancu potrdilo, iz
katerega mora biti razvidno, katera dokumentacija je bila zasežena.
Dokumentacije državnih organov, ki je določena kot tajna, inšpektor ne sme
zaseči.
III. STROKOVNI POMOČNIK
12. člen
(naloge strokovnega pomočnika)
(1) Strokovni pomočnik po tem zakonu
je uradna oseba, zaposlena v inšpekciji, ki nudi strokovno pomoč iz 4. člena
tega zakona ter sprejema vloge in druge pobude za začetek postopka. Strokovni
pomočnik lahko opravlja tudi posamezna procesna dejanja v inšpekcijskem
postopku pred izdajo odločbe, vendar le v skladu z usmeritvami in pod nadzorom
inšpektorja, ki vodi postopek.
(2) Strokovni pomočnik se pri
opravljanju posameznih procesnih dejanj iz prejšnjega odstavka izkazuje s
pooblastilom glavnega inšpektorja.
(3) Strokovni pomočnik mora imeti
najmanj srednjo splošno ali srednjo strokovno izobrazbo in opravljen strokovni
izpit iz upravnega postopka.
IV. POSTOPEK PRI OPRAVLJANJU NALOG INŠPEKCIJSKEGA NADZORA
13. člen
(zavezanec)
Zavezanec v skladu s tem zakonom je fizična
ali pravna oseba ali drug subjekt, ki je dolžan ravnati v skladu s predpisi, za
nadzor nad izvajanjem katerih je pristojen inšpektorat, in pri katerem se uvede
inšpekcijski postopek.
14. člen
(uvedba postopka)
(1) Postopek inšpekcijskega nadzora se
vodi po uradni dolžnosti, razen če zakon določa drugače.
(2) Inšpektorat prednostno obravnava
prijave, iz katerih nedvoumno izhaja verjetnost:
-       
da bodo izpolnjeni pogoji za izdajo prepovedne odločbe iz 19. člena tega
zakona ali
-       
da gre za kršitev pravic večjega števila delavcev pri zavezancu na
podlagi predpisov, za nadzor nad katerimi je pristojen inšpektorat.
15. člen
(zapisnik)
(1) Zapisnik o opravljenem
inšpekcijskem pregledu mora vsebovati zlasti podatke o:
-       
dnevu in času inšpekcijskega pregleda,
-       
zavezancu,
-       
ugotovljenem dejanskem stanju,
-       
izjavah oseb, navzočih pri inšpekcijskem pregledu,
-       
zasegu dokumentacije,
-       
pooblaščeni uradni osebi, ki opravlja pregled, ter o drugih osebah,
prisotnih pri pregledu.
(2) Za potrebe vodenja postopka o
prekrških zapisnik iz prejšnjega odstavka vsebuje tudi podatke po zakonu, ki
ureja prekrške, zlasti pa:
-       
podatke o kršitelju: osebno ime, EMŠO oziroma datum in kraj rojstva,
državljanstvo, prebivališče oziroma ime, sedež in matično številko pravne
osebe, zaposlitev odgovorne osebe,
-       
kraj in čas storitev prekrška,
-       
pravno opredelitev prekrška.
V. UKREPI INŠPEKTORJEV
16. člen
(odločba)
(1) Po opravljenem inšpekcijskem
nadzoru ima inšpektor pravico in dolžnost z odločbo zavezancu odrediti, da z
dejanjem, opustitvijo dejanja oziroma z aktom, v roku, ki ga določi inšpektor,
zagotovi izvajanje zakonov, drugih predpisov, kolektivnih pogodb ter splošnih
aktov iz svoje pristojnosti.
(2) Zoper odločbo iz prejšnjega
odstavka je dovoljena pritožba v 15 dneh od njene vročitve. Pritožba ne zadrži
izvršitve odločbe.
(3) Zavezanec mora inšpektorju
poročati o izvršitvi odločbe v osmih dneh po poteku posameznega roka za njeno
izvršitev.
17. člen
(opozorilo delavcu ter seznanitev z
ugotovitvami in ukrepi)
(1) Če inšpektor pri opravljanju
inšpekcijskega nadzora ugotovi, da je v konkretnem primeru za odločanje
pristojno delovno sodišče, delavca opozori, da lahko uveljavlja svoje pravice
pred pristojnim delovnim sodiščem.
(2) Če inšpektor oceni, da je to
potrebno zaradi varovanja pravic drugih oseb, delodajalcu s sklepom odredi, da
o ugotovitvah inšpekcijskega nadzora in izrečenih ukrepih pisno seznani delavce
na pri delodajalcu običajen način (npr. na določenem oglasnem mestu v poslovnih
prostorih delodajalca ali z uporabo informacijske tehnologije) ter sindikat ali
svet delavcev oziroma delavskega zaupnika pri delodajalcu.
18. člen
(možnost prepovedne odločbe)
Inšpektor lahko z odločbo prepove zavezancu
opravljanje dela delavcev ali delovnega procesa oziroma uporabo sredstev za
delo do odprave nepravilnosti, če pri inšpekcijskem nadzoru ugotovi:
1.     
da delodajalec ni zagotovil brezhibnosti sredstev za delo in ustreznega
delovnega okolja in delovnega procesa, kakor tudi njihove sprotne prilagoditve
ob vsaki spremembi v delovnem procesu;
2.     
da zaradi sredstev za delo, delovnega postopka, delovnega okolja ali
nezavarovanega območja grozi nevarnost za nezgodo delavcev;
3.     
da delodajalec delavcev ni usposobil za varno in zdravo delo;
4.     
da mu je zavezanec ali odgovorna oseba zavezanca onemogočila
inšpekcijski pregled;
5.     
da je bil pri zavezancu v obdobju preteklih 12 mesecev dvakrat ali
večkrat pravnomočno ugotovljen prekršek, da ni izplačal plače v skladu z
določbami o plačilnem dnevu, kot to določa zakon, ki ureja delovna razmerja.
19. člen
(prepovedna odločba)
(1) Inšpektor z odločbo prepove opravljanje
dela delavcev ali delovnega procesa oziroma uporabo sredstev za delo do odprave
nepravilnosti, če pri inšpekcijskem nadzoru ugotovi:
1.     
neposredno nevarnost za življenje delavcev;
2.     
da je delodajalec omogočil delo tujcu ali osebi brez državljanstva v
nasprotju s predpisi, ki urejajo zaposlovanje tujcev;
3.     
da je delodajalec ali uporabnik, h kateremu so v skladu s predpisi, ki
urejajo delovna razmerja in trg dela, posredovani delavci s strani delodajalca,
ki opravlja dejavnost posredovanja dela delavcev uporabniku, omogočil delo
delavcu v nasprotju s predpisi, ki urejajo trg dela;
4.     
zaposlitev na črno, če posebni predpisi določajo pristojnost inšpekciji
za delo;
5.     
delo otrok, mlajših od 15 let starosti, v nasprotju s predpisi, ki
urejajo delo otrok;
6.     
opravljanje dela na podlagi pogodb civilnega prava v nasprotju z zakonom,
ki ureja delovna razmerja.
(2) V primeru iz 6. točke prejšnjega
odstavka inšpektor v odločbi hkrati odredi, da mora zavezanec osebi, na katero
se prepoved nanaša, izročiti pisno pogodbo o zaposlitvi v roku treh delovnih
dni po tem, ko inšpektor vroči odločbo, v kateri ugotovi opravljanje dela na
podlagi pogodb civilnega prava v nasprotju z zakonom, ki ureja delovna
razmerja. Oseba, na katero se nanaša prepoved, sklene pogodbo o zaposlitvi
najkasneje tri delovne dni po prejemu pisne pogodbe o zaposlitvi.
(3) Pisna pogodba o zaposlitvi iz
prejšnjega odstavka mora biti ustrezna ugotovljenemu dejanskemu stanju kot
izhaja iz odločbe, upoštevaje plačilo za delo vsaj v višini, kot je primerljivo
za vrsto, obseg in kakovost dela, upoštevaje kolektivno pogodbo in splošne
akte, ki zavezujejo zavezanca ter obveznosti plačila davkov in prispevkov.
(4) Oseba, ki ji ni bila vročena pogodba o
zaposlitvi v roku iz drugega odstavka tega člena, lahko v roku 30 dni od poteka
roka oziroma od dneva, ko je izvedela za kršitev te pravice, zahteva sodno
varstvo pred pristojnim delovnim sodiščem.
(5) Oseba, ki ji je bila vročena pogodba o
zaposlitvi v nasprotju s tretjim odstavkom tega člena, lahko v roku 30 dni od
vročitve zahteva sodno varstvo pred pristojnim delovnim sodiščem.
20. člen
(opozorilo zavezancu)
V obrazložitvi odločbe iz 18. in 19. člena
tega zakona je inšpektor dolžan opozoriti zavezanca na možnost izreka
nadaljnjih ukrepov iz 23. člena tega zakona v primeru ponavljanja kršitev.
21. člen
(izrek ustne odločbe)
(1) Odločba iz 18. in 19. člena tega
zakona je pisna, lahko pa je tudi ustna.
(2) Če je odločba ustna, inšpektor
zavezancu izda pisno odločbo najpozneje v osmih dneh od dneva, ko je opravljeno
inšpekcijsko nadzorstvo.
(3) Zoper odločbo iz prvega in drugega
odstavka tega člena je dovoljena pritožba v 15 dneh od njene vročitve. Pritožba
ne zadrži izvršitve odločbe.
22. člen
(odložitev izvršitve odločbe)
(1) Zavezanec lahko od inšpektorja
zahteva odložitev izvršitve odločbe, če verjetno izkaže, da bi mu z izvršitvijo
nastala težko popravljiva škoda, odložitev pa ne nasprotuje javni koristi in
tudi ni nevarnosti, da bi zaradi odložitve izvršitve nastala nepopravljiva
škoda. Zahtevi se priložijo ustrezna dokazila.
(2) O zahtevi inšpektor izda odločbo
najpozneje v petih dneh od prejema zahteve.
(3) Zoper odločbo iz prejšnjega
odstavka je dovoljena pritožba v 15 dneh od njene vročitve.
23. člen
(pečatenje in prepoved dobave)
(1) Inšpektor ima pravico pri
zavezancu, pri katerem je dvakrat v šestih mesecih ali več kot dvakrat v
daljšem časovnem obdobju izdal odločbo iz 18. ali 19. člena tega zakona in ni
odpravil ugotovljenih nepravilnosti, pečatiti sredstva za delo, delovne
prostore ter delovišča ali druge prostore, v katerih se opravlja gospodarska
ali negospodarska dejavnost.
(2) Inšpektor označi pečat z žigom
inšpekcije.
(3) Pod pogoji iz prvega odstavka tega
člena ima inšpektor pravico z odločbo odrediti pravnim osebam, samostojnim
podjetnikom posameznikom in posameznikom, ki samostojno opravljajo dejavnost,
ki so pristojni za distribucijo električne energije, vode, plina ter za
telekomunikacijske zveze, da se zavezancu ustavi njihova dobava oziroma da se
mu prekinejo telekomunikacijske zveze.
(4) Subjekt iz prejšnjega odstavka
mora odločbo inšpektorja izvršiti najpozneje v treh dneh od njene vročitve.
(5) Ukrepi iz prvega in tretjega
odstavka tega člena trajajo, dokler zavezanec ne odpravi nepravilnosti, ki so
bile razlog za te ukrepe. Inšpektor je o prenehanju ukrepa dolžan takoj pisno
obvestiti subjekt iz tretjega odstavka tega člena.
VI. KAZENSKE DOLOČBE
24. člen
(prekrški)
(1) Z globo od 4.500 do 20.000 eurov
se kaznuje za prekršek zavezanec – pravna oseba, samostojni podjetnik
posameznik oziroma posameznik, ki samostojno opravlja dejavnost, če:
1.     
ne ravna v skladu z odločbo, izdano na podlagi prvega odstavka 16. člena
tega zakona;
2.     
kljub prepovedi inšpektorja nadaljuje opravljanje delovnega procesa
oziroma uporablja sredstva za delo (18. in prvi odstavek 19. člena);
3.     
ne ravna v skladu z odredbo iz odločbe, izdane na podlagi drugega
odstavka 19. člena tega zakona,
4.     
odpečati sredstva za delo, delovne prostore ter delovišča ali druge
prostore, v katerih se opravlja gospodarska ali negospodarska dejavnost (prvi
odstavek 23. člena);
5.     
poškoduje, odstrani ali opravi kakršnokoli dejanje v zvezi s pečatom
oziroma žigom inšpekcije na pečatu (drugi odstavek 23. člena).
(2) Z globo od 2.000 do 10.000 eurov
se kaznuje za prekršek zavezanec, ki zaposluje do deset delavcev – pravna
oseba, samostojni podjetnik posameznik oziroma posameznik, ki samostojno
opravlja dejavnost, če stori prekršek iz prejšnjega odstavka.
(3) Z globo od 500 do 2.500 eurov se
kaznuje za prekršek zavezanec posameznik, če stori prekršek iz prvega odstavka
tega člena.
(4) Z globo od 350 do 2.000 eurov se
kaznuje tudi odgovorna oseba pravne osebe ali odgovorna oseba samostojnega
podjetnika posameznika oziroma posameznika, ki samostojno opravlja dejavnost,
ter odgovorna oseba v državnem organu ali v samoupravni lokalni skupnosti, če
stori prekršek iz prvega odstavka tega člena.
25. člen
(prekrški)
(1) Z globo od 2.000 do 4.500 eurov se
kaznuje zavezanec – pravna oseba, samostojni podjetnik posameznik oziroma
posameznik, ki samostojno opravlja dejavnost, ki:
1.     
v osmih dneh inšpektorju ne poroča o izvršitvi odločbe (tretji odstavek
16. člena),
2.     
ne ravna v skladu s sklepom, izdanim na podlagi drugega odstavka 17.
člena tega zakona.
(2) Z globo od 200 do 1.500 eurov se
kaznuje tudi odgovorna oseba pravne osebe ali odgovorna oseba samostojnega
podjetnika posameznika oziroma posameznika, ki samostojno opravlja dejavnost,
ter odgovorna oseba v državnem organu ali v samoupravni lokalni skupnosti, če
stori prekršek iz prejšnjega odstavka.
26. člen
(prekrški)
(1) Z globo od 3.000 do 6.000 eurov se
kaznuje za prekršek pravna oseba, samostojni podjetnik posameznik in
posameznik, ki samostojno opravljajo dejavnost, ki v treh dneh od vročitve ne
izvrši odločbe inšpektorja (četrti odstavek 23. člena).
(2) Z globo od 350 do 2.000 eurov se
kaznuje za prekršek tudi odgovorna oseba pravne osebe ali odgovorna oseba
samostojnega podjetnika posameznika oziroma posameznika, ki samostojno opravlja
dejavnost, ter odgovorna oseba v državnem organu ali v samoupravni lokalni
skupnosti, če stori prekršek iz prejšnjega odstavka.
27. člen
(pristojnost za izrekanje globe v okviru
razpona)
Za prekršek iz tega zakona se sme v hitrem
postopku izreči globa tudi v znesku, ki je višji od najnižje predpisane globe,
določene s tem zakonom.

Zakon o inšpekciji dela – ZID-1 (Uradni list
RS, št. 19/14) vsebuje naslednje prehodne in
končne določbe:
»VII. PREHODNE IN KONČNE DOLOČBE
28. člen
(imenovanje
sveta)
Minister imenuje svet iz 6. člena tega
zakona v šestih mesecih po uveljavitvi tega zakona.
29. člen
(dokončanje
začetih postopkov)
Inšpekcijski postopki, ki so se začeli pred
uveljavitvijo tega zakona, se končajo po določbah tega zakona.
30. člen
(prenehanje
veljavnosti predpisov)
(1) Z dnem uveljavitve tega zakona
preneha veljati Zakon o inšpekciji dela (Uradni list RS, št. 38/94, 32/97,
36/00 in 36/00 – ZPDZC).
(2) Z dnem uveljavitve tega zakona
preneha veljati Pravilnik o opravljanju strokovnega izpita in preizkusa
strokovne usposobljenosti inšpektorja za delo (Uradni list RS, št. 13/95, 75/04
in 61/05).
31. člen
(uveljavitev
zakona)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o inšpekciji
dela – ZID-1A (Uradni list RS, št. 55/17) vsebuje naslednjo prehodno in
končno določbo:
»PREHODNA IN KONČNA DOLOČBA
4. člen
(dokončanje
začetih postopkov)
Inšpekcijski postopki, ki so se začeli pred
uveljavitvijo tega zakona, se končajo po dosedanjih predpisih.
5. člen
(uveljavitev
zakona)
Ta zakon začne veljati petnajsti dan po
objavi v Uradnem listu Republike Slovenije.«.