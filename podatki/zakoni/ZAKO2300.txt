I. DEL 
SPLOŠNE DOLOČBE
1. poglavje 
Splošne določbe in opredelitev izrazov
1. člen
(vsebina zakona)
(1) Ta zakon ureja izvajanje carinskih predpisov Evropske
skupnosti (v nadaljnjem besedilu: Skupnost), ki dajejo pooblastila državam
članicam, da področje carinskih predpisov nadalje uredijo v nacionalni
zakonodaji, ter ureja zadeve s tega področja, katerih ureditev ni v
pristojnosti Skupnosti.
(2) Za namene tega zakona se kot carinski predpisi Skupnosti
iz prejšnjega odstavka štejejo:
-       
Uredba Sveta (EGS) št. 2658/87 z dne 23. julija 1987 o tarifni
in statistični nomenklaturi ter skupni carinski tarifi (UL L št. 256
z dne 7. 9. 1987, str. 1), zadnjič spremenjena z Izvedbeno uredbo Komisije
(EU) št. 1101/2014 z dne 16. oktobra 2014 o spremembi Priloge I k
Uredbi Sveta (EGS) št. 2658/87 o tarifni in statistični nomenklaturi ter
skupni carinski tarifi (UL L št. 312 z dne 31. 10. 2014, str. 1), (v
nadaljnjem besedilu: uredba o tarifi),
-       
Uredba Sveta (EGS) št. 2913/92 z dne 12. oktobra 1992 o
carinskem zakoniku Skupnosti (UL L št. 302 z dne 19. 10. 1992, str.
1), zadnjič spremenjena z Uredbo (EU) št. 952/2013 Evropskega parlamenta
in Sveta z dne 9. oktobra 2013 o carinskem zakoniku Unije (UL L
št. 269 z dne 10. 10. 2013, str. 1), (v nadaljnjem besedilu: carinski
zakonik),
-       
Uredba Komisije (EGS) št. 2454/93 z dne 2. julija 1993 o
določbah za izvajanje Uredbe Sveta (EGS) št. 2913/92 o carinskem zakoniku
Skupnosti (UL L št. 253 z dne 11. 10. 1993, str. 1), zadnjič
spremenjena z Izvedbeno uredbo Komisije (EU) 2015/234 z dne 13. februarja
2015 o spremembi Uredbe (EGS) št. 2454/93 glede začasnega uvoza prevoznih
sredstev, namenjenih uporabi s strani fizičnih oseb s stalnim prebivališčem na
carinskem območju Unije (UL L št. 39 z dne 14. 2. 2015, str13), (v
nadaljnjem besedilu: izvedbena uredba) in
-       
Uredba Sveta (ES) št. 1186/2009 z dne 16. novembra 2009 o
sistemu oprostitev carin v Skupnosti (UL L št 324 z dne 10. 12. 2009, str.
23), (v nadaljnjem besedilu: uredba o carinskih oprostitvah).
1.a člen
(carinski organ)
(1) Carinski organ je Finančna uprava Republike Slovenije,
kadar opravlja naloge s področja carinskih predpisov.
(2) Carinski organi so tudi drugi organi in organizacije v
Republiki Sloveniji, ki jim je s predpisi določena pristojnost za izvajanje
carinskih predpisov.
2. člen
(uporaba zakona za pobiranje drugih dajatev)
Ta zakon se uporablja tudi za druge dajatve, ki se pobirajo
pri uvozu oziroma izvozu blaga, če s predpisi, ki določajo te dajatve, ni
drugače določeno.
2.a člen
(elektronsko poslovanje s Finančno upravo Republike
Slovenije)
(1) Elektronsko poslovanje s Finančno upravo Republike
Slovenije se omogoči le, če so izpolnjeni pogoji in pravila za takšno
poslovanje.
(2) Minister, pristojen za finance, izda podrobnejše predpise
o pogojih in pravilih za elektronsko poslovanje s Finančno upravo Republike
Slovenije.
3. člen
(uporaba zakona, ki ureja davčni postopek)
Če s tem zakonom ni drugače določeno, carinski organ postopa
v skladu z zakonom, ki ureja davčni postopek.
4. člen
(območje uporabe)
(1) Območje uporabe tega zakona je ozemlje Republike
Slovenije (v nadaljnjem besedilu: območje uporabe), ki obsega ozemlje pod
suverenostjo Republike Slovenije, vštevši zračni prostor in morska območja,
reke in jezera, nad katerimi ima Republika Slovenija suverenost in jurisdikcijo
v skladu z notranjim in mednarodnim pravom.
(2) Ta zakon se izvaja enotno na celotnem območju uporabe, če
ni s tem zakonom, posebnim zakonom, predpisi Skupnosti ali ratificirano
mednarodno pogodbo določeno drugače.
(3) Posamezne določbe tega zakona se lahko v skladu z
ratificiranimi mednarodnimi pogodbami izvajajo tudi izven območja uporabe.
(4) Z območjem uporabe so glede uporabe carinskih predpisov
izenačena tista območja drugih držav članic EU in tretjih držav držav, v
katerih smejo slovenski carinski organi izvajati carinske predpise, in sicer v
obsegu svojih pooblastil.
5. člen
(opredelitev izrazov)
(1) Posamezni izrazi v tem zakonu imajo naslednji pomen: 
1.     
»carinjenje blaga« je vsako uradno dejanje pri predložitvi blaga v
carinski postopek ali pri izpolnjevanju formalnosti za ponovni izvoz blaga v
običajnem postopku v skladu z 62. do 75. členom carinskega zakonika ali v
poenostavljenem postopku v skladu s točkama a) ali b) prvega odstavka 76. člena
carinskega zakonika; 
2.     
»notranja meja« je meja Republike Slovenije z državami članicami
Skupnosti (v nadaljnjem besedilu: država članica); 
3.     
»tretja država« je država, ki ni država članica; 
4.     
»običajno prebivališče« je kraj, kjer oseba prebiva najmanj 185 dni v
koledarskem letu zaradi osebnih ali poslovnih vezi. V primeru, da oseba nima
poslovnih vezi ali pa so te vezi v drugi državi, kot njene osebne vezi, se
upošteva kraj, kjer ima oseba osebne vezi, če se v ta kraj redno vrača. Bivanje
v tujini zaradi šolanja ali študija ne vpliva na spremembo običajnega
prebivališča; 
5.     
»blago« je vsaka premična opredmetena stvar, ki je v pravnem prometu,
vključno z električnim tokom; 
6.     
»organ javne uprave« je neposredni uporabnik državnega proračuna, kot je
določen v prilogi Seznam neposrednih in posrednih uporabnikov državnega in
občinskih proračunov Pravilnika o določitvi neposrednih in posrednih
uporabnikov državnega in občinskih proračunov (Uradni list RS, št. 46/03), v
podskupinah od 1.1. do 1.3. točke A.I; 
7.     
»sprejem carinske deklaracije« je ugotovitev carinskega organa, da so
izpolnjeni pogoji iz 38. člena tega zakona, in če je tako predpisano,
evidentiranje carinske deklaracije v predpisano evidenco; 
8.     
»dan sporočitve dolgovanega zneska dolžniku ali dolžnici (v nadaljnjem
besedilu: dolžnik)« je dan, ko je dolžniku to obvestilo vročeno oziroma dan, ko
se šteje, da mu je bil dolgovani znesek sporočen; 
9.     
»carinski mejni pas na kopnem« je del ozemlja carinskega območja od
carinske meje do 15 km v notranjost območja uporabe tega zakona; 
10.  
»carinski mejni pas na morju« je pas ozemlja širine 5 km od morske obale
v notranjost območja uporabe tega zakona in morsko območje od obale do zunanje
meje teritorialnega morja; 
11.  
»uradno mesto« je mesto, kjer se lahko predloži blago ter se opravljajo
druga uradna dejanja in carinjenje blaga; 
12.  
»znesek dajatev« je vsak znesek uvoznih ali izvoznih dajatev, ki so
posledica carinskega dolga, ter drugih dajatev iz 2. člena tega zakona.
(2) S carinskimi organi Republike Slovenije so izenačeni
organi carinskih uprav drugih držav članic, če so v okviru programov za
izmenjavo ali izobraževalnih programov Skupnosti dodeljeni organizacijskim
enotam Finančne uprave Republike Slovenije. Aktivnosti po navedenih programih
se izvajajo pod nadzorom carinskih organov Republike Slovenije.
2. poglavje 
Pravice in obveznosti oseb
6. člen
(črtan)
7. člen
(vsebina obračuna)
Zastopnik ali zastopnica (v nadaljnjem besedilu: zastopnik)
mora zastopanemu izdati obračun, na katerem so ločeno navedene uvozne dajatve,
davki, upravne globe, obresti in drugi stroški, ki jih je za njegov račun
plačal državi.
8. člen
(črtan)
9. člen
(zavezujoče informacije)
Zavezujoče tarifne informacije in zavezujoče informacije o
poreklu blaga izdaja Finančna uprava Republike Slovenije.
10. člen
(dodatna preverjanja)
(1) Če je za ugotovitev dejanskega stanja zaradi izdaje
zavezujoče tarifne informacije ali informacije o poreklu blaga potrebna analiza
ali natančen pregled blaga, ki ju ni mogoče opraviti v Finančni upravi
Republike Slovenije, lahko na zahtevo Finančne uprave Republike Slovenije
analizo ali pregled tega blaga opravi tudi druga strokovna organizacija. 
(2) Finančna uprava Republike Slovenije pošlje vzorce blaga
organizaciji v skladu s prejšnjim odstavkom, ko dobi predhodno pisno soglasje
vložnika ali vložnice zahtevka (v nadaljnjem besedilu: vložnik), da bo nosil
stroške analize ali natančnega pregleda blaga. 
(3) Če vložnik ne predloži Finančni upravi Republike
Slovenije pisnega soglasja iz prejšnjega odstavka v roku osmih dni po prejemu obvestila,
se zahtevek zavrže.
II. DEL 
ELEMENTI ZA DOLOČITEV VIŠINE UVOZNIH OZIROMA IZVOZNIH DAJATEV TER DRUGIH
UKREPOV, PREDPISANIH ZA BLAGOVNO MENJAVO
11. člen
(valuta)
(1) V smislu 35. člena carinskega zakonika se kot menjalni
tečaj upošteva referenčni tečaj Evropske centralne banke, ki ga objavlja Banka
Slovenije. 
(2) V primeru tujih valut, za katere Evropska centralna banka
ne objavlja referenčnih tečajev, se v smislu 35. člena carinskega zakonika kot
menjalni tečaj upošteva tečaj, ki ga določa in objavlja Banka Slovenije.
12. člen
(potrdila o nepreferencialnem poreklu blaga)
(1) Potrdila o nepreferencialnem poreklu blaga izdajata
Gospodarska zbornica Slovenije ali Trgovinska zbornica Slovenije. 
(2) Gospodarska zbornica Slovenije ali Trgovinska zbornica
Slovenije izda potrdilo o nepreferencialnem poreklu blaga, če so izpolnjeni
pogoji za izdajo potrdila o poreklu blaga in če blago, na katerega se potrdilo
nanaša, ustreza kriterijem za pridobitev nepreferencialnega porekla.
13. člen
(dokazovanje preferencialnega porekla blaga in
poenostavitve)
(1) Preferencialno poreklo blaga se dokazuje s predložitvijo
dokazila o poreklu blaga, katerega uporaba je določena s predpisi Skupnosti ali
z mednarodnimi pogodbami, ki določajo preferencialno tarifno obravnavanje
blaga. 
(2) Finančna uprava Republike Slovenije izda na podlagi
zahtevka upravičenca ali upravičenke (v nadaljnjem besedilu: upravičenec)
dovoljenje za izvajanje poenostavitev, če je s predpisi Skupnosti ali z
mednarodno pogodbo, ki določajo preferencialno tarifno obravnavo blaga
določeno, da je mogoče posameznim upravičencem dovoliti poenostavitve v zvezi z
dokazovanjem porekla blaga. 
(3) Pri izdaji dovoljenj iz prejšnjega odstavka Finančna
uprava Republike Slovenije upošteva predvsem: 
a)    
jamstva vložnika zahtevka v zvezi s pravilnim izvajanjem
poenostavljenega postopka, 
b)    
zanesljivost vložnika zahtevka pri vodenju carinskih postopkov.
14. člen
(carinska tarifa)
Vlada lahko izda podrobnejše predpise, če uredba o tarifi to
dopušča.
III. DEL 
VNOS IN IZNOS BLAGA NA OZIROMA IZ CARINSKEGA OBMOČJA SKUPNOSTI IN RAVNANJE Z
BLAGOM PRED PRIDOBITVIJO ENE OD CARINSKO DOVOLJENIH RAB ALI UPORAB
1. poglavje 
Carinski nadzor
15. člen
(mejni prehodi)
(1) Vnos in iznos blaga na oziroma iz carinskega območja
Skupnosti je mogoč samo preko mejnih prehodov, ki so določeni na podlagi
zakona, ki ureja nadzor državne meje, v času, ko so odprti za promet. 
(2) Mejne prehode, preko katerih se opravljata blagovni ali
potniški promet v skladu s carinskimi ali drugimi predpisi, določi vlada. 
(3) Ne glede na prvi odstavek tega člena, se lahko v skladu z
mednarodno pogodbo ali na podlagi zakona, ki ureja nadzor državne meje, dovoli
vnos in iznos blaga tudi izven mejnih prehodov iz prejšnjega odstavka. 
(4) Vnos in iznos blaga, ki je zavezano fitosanitarni,
veterinarski ali drugi predpisani kontroli, je dovoljeno le preko tistih mejnih
prehodov, ki so v skladu s posebnimi predpisi določeni za vnos in iznos
takšnega blaga. 
(5) Če je zaradi varnosti javnega reda ali varovanja zdravja
ljudi in živali ali splošne varnosti uvoz ali izvoz omejen s predpisi, ki
določajo prepovedi in omejitve, lahko vlada določi, da se vnos ali iznos blaga
izvaja le preko določenih mejnih prehodov.
16. člen
(carinski nadzor)
(1) Pod carinskim nadzorom je: 
-       
blago, za katerega je carinski nadzor predviden v carinskih predpisih
Skupnosti, in 
-       
blago, za katero veljajo prepovedi in omejitve ob vnosu ali iznosu na
oziroma iz območja uporabe tega zakona.
(2) Pod carinski nadzor spadajo tudi zabojniki, posode in
embalaža ter prevozna sredstva in naprave, za katere obstaja utemeljen sum, da
se v njih prevaža blago iz prejšnjega odstavka.
17. člen
(obveznosti prevoza blaga)
Za finančne urade iz točke a) prvega odstavka 38. člena
carinskega zakonika se šteje najbližji finančni urad po prestopu meje,
upoštevajoč najkrajšo običajno pot.
18. člen
(oprostitev obveznosti prevoza)
Minister ali ministrica (v nadaljevanju besedila: minister),
pristojna za finance, lahko za določene vrste blaga, v skladu s četrtim
odstavkom 38. člena carinskega zakonika, določi izjeme od obveznosti prevoza od
carinske črte do finančnega urada iz prejšnjega člena.
19. člen
(ukrepi carinskega nadzora)
(1) Ukrepi carinskega nadzora vključujejo uporabo sredstev za
zagotovitev istovetnosti ali zaseg blaga, če bi se na ta način lahko preprečila
njegova uporaba ali zagotovilo spoštovanje carinskih predpisov in plačilo
zneska dajatev za to blago. 
(2) Kadar carinski predpisi določajo, da je treba urediti
položaj blaga, ki je bilo nezakonito vnešeno ali odstranjeno izpod carinskega
nadzora, lahko carinski organi zagotovijo carinski nadzor tudi tako, da začasno
prepovejo njegovo uporabo do odprave nezakonitega stanja. 
(3) Posebnosti carinskega nadzora glede na obliko transporta
lahko določi minister, pristojen za finance, v soglasju z ministrom, pristojnim
za promet oziroma v primeru poštnega prometa, v soglasju z ministrom,
pristojnim za gospodarstvo.
19.a člen
(zagotovitev istovetnosti blaga)
(1) Ukrepi za zagotovitev istovetnosti blaga se lahko
sprejmejo pred prepustitvijo blaga deklarantu ali deklarantki (v nadaljnjem
besedilu: deklarant) ali kadar to zahtevajo ukrepi carinskega nadzora, da bi se
preprečila neupravičena uporaba tega blaga in zagotovila njegova istovetnost. 
(2) Sredstva za zagotovitev istovetnosti blaga se lahko
namestijo na blago, tovorke, zabojnike ali tovorne prostore vozil le, če je s
tem zagotovljeno, da blaga ne bo mogoče odstraniti ne da bi se poškodovale
carinske oznake ali pustile jasno vidne sledi na uporabljenih sredstvih za
zagotovitev istovetnosti ali na sredstvu, na katero se nameščajo. 
(3) Če je tako predvideno z mednarodno pogodbo, lahko
carinski organi predhodno odobrijo tovorne prostore vozil ali vozila za prevoz
blaga z uporabo sredstev za zagotovitev istovetnosti. Za izdajo in podaljšanje
takega potrdila oziroma dovoljenja je pristojna Finančna uprava Republike
Slovenije. 
(4) Če se namestijo sredstva za zagotovitev istovetnosti
blaga, se s tem blago ne sme poškodovati niti zmanjšati njegova uporabnost. 
(5) Za ohranitev oziroma nepoškodovanje carinskih oznak sta
odgovorna prevoznik ali prevoznica ali deklarant oziroma oseba, ki je odgovorna
za blago.
20. člen
(določitev uradnih mest)
(1) Uradna mesta se določijo pri carinskem organu, pristojnem
za predložitev in carinjenje blaga. 
(2) Pristanišča, železniške postaje, letališča, proste cone,
prosta skladišča in druga mesta se štejejo za uradna mesta iz 11. točke prvega
odstavka 5. člena tega zakona, če tam poteka vnos ali iznos blaga oziroma
pretok potnikov med Skupnostjo in tretjimi državami. Na teh uradnih mestih
carinski organi v soglasju z upravljavcem le-teh določijo mesto za pregled
blaga. 
(3) Kot uradna mesta se štejejo tudi mejni prehodi in
prevozna sredstva, v katerih se opravlja carinjenje med vožnjo, v skladu z
mednarodnim sporazumom.
21. člen
(carinjenje blaga izven uradnih mest)
(1) Ne glede na določbe o poenostavitvah v carinskih
postopkih lahko carinski organ na zahtevo deklaranta ali če tako določajo
predpisi, opravi carinjenje blaga tudi izven uradnih mest, če s tem ni
prizadeta učinkovitost carinske kontrole. Stroške organa in ostale stroške, ki
nastanejo zaradi carinjenja blaga izven uradnih mest, krije deklarant. 
(2) Minister, pristojen za finance, izda stroškovnik za
carinjenje blaga izven uradnih mest.
22. člen
(ureditev uradnih mest)
(1) Upravljavci uradnih mest iz drugega odstavka 20. člena
tega zakona carinskim organom brezplačno zagotavljajo: 
-       
dostop do svojih objektov in naprav, 
-       
prevoz pri opravljanju uradnih dejanj in 
-       
takoj, ko je mogoče, obvestitev o voznih redih, redih letenja in vseh
dejanskih prometnih gibanjih. 
(2) Upravljavci uradnih mest iz drugega odstavka 20. člena
tega zakona carinskim organom zagotavljajo tudi: 
-       
ustrezne prostore za opravljanje uradnih dejanj, ki so v pristojnosti
carinskega organa, in za predložitev blaga in 
-       
zadostno število parkirnih mest v bližini le-teh.
23. člen
(carinska kontrola na uradnih mestih ali na mejnem prehodu)
(1) Carinski organi lahko za namene izvajanja carinske
kontrole in drugih predpisov, za izvajanje katerih so pristojni, zahtevajo
odstranitev objektov, naprav in prevoznih sredstev, ki se brez njihovega
soglasja nahajajo na uradnih mestih ali na mejnem prehodu, brez pravice do
odškodnine. 
(2) Carinski organi lahko zahtevajo od oseb, ki se nahajajo
na uradnih mestih ali na mejnem prehodu, kjer se opravlja carinska kontrola, da
zapustijo ta mesta, če ovirajo izvajanje carinske kontrole ali če bi z njihovo
prisotnostjo lahko prišlo do kršitev carinskih predpisov ali če bi njihova
prisotnost oteževala izvajanje carinske kontrole. 
(3) Za osebe iz prejšnjega odstavka se ne štejejo uradne osebe
organov, ki opravljajo kontrolo na mejnem prehodu. 
(4) Osebe, ki zadržujejo stvari ali hranijo blago na uradnem
mestu ali na mejnem prehodu, četudi gre za skupnostno blago, morajo to blago na
zahtevo carinskih organov takoj odstraniti.
24. člen
(obveznost nudenja pomoči)
(1) Upravljavci prostorov in naprav, ki služijo za potniški
in blagovni promet s tretjimi državami, vključno poštni promet, upravljavci
naprav v pretovariščih, skladiščih in prostih conah ter upravljavci daljnovodov
in cevovodov, morajo carinskim organom omogočiti izvajanje carinskega nadzora
in kontrole blaga ter vpogled v evidence o gibanju tega blaga. 
(2) Upravljavci iz prejšnjega odstavka so dolžni na zahtevo
carinskih organov omogočiti pregled blaga in določiti prostor, kjer se bo
izvedel tak pregled oziroma opravil vpogled v evidence.
(3) Upravljavec iz prvega odstavka tega člena nosi stroške,
ki jih ima zaradi obveznosti nudenja pomoči carinskim organom po tem členu.
25. člen
(uradne ure)
Uradne ure so čas, ko je mogoče pred carinskimi organi
opraviti carinske formalnosti. Uradne ure se objavijo na vidnem mestu.
26. člen
(carinjenje blaga izven uradnih ur)
(1) Ne glede na določbe o poenostavitvah v carinskih
postopkih lahko carinski organ na zahtevo deklaranta ali če tako določajo
predpisi opravi carinjenje blaga tudi izven uradnih ur, če s tem ni prizadeta
učinkovitost carinske kontrole. Stroške organa in ostale stroške, ki nastanejo
zaradi carinjenja blaga izven uradnih ur krije deklarant. 
(2) Minister, pristojen za finance, izda stroškovnik za
carinjenje blaga izven uradnih ur.
27. člen
(nadzor nad blagom, ki mu je bila dana določena ugodnost)
Carinski organi so pooblaščeni, da pri osebah, ki razpolagajo
z blagom, ki mu je bila dana določena ugodnost po carinskih predpisih ali
drugih predpisih, za izvajanje katerih so pristojni carinski organi, preverjajo
izvajanje te ugodnosti v skladu s predpisi.
28. člen
(predložitev blaga)
(1) Predložitev blaga je možna samo v času uradnih ur
pristojnega carinskega organa in na uradnem mestu oziroma na mestu, ki ga
določi pristojni finančni urad. 
(2) Blago, ki carinskemu organu ni očitno vidno, in blago, ki
se ne prevaža oziroma prenaša na običajnem mestu, je treba predložiti izrecno. 
(3) Minister, pristojen za finance, dovoli izjeme od obveznosti
predložitve blaga oziroma olajšave pri predložitvi blaga, če se s tem olajša
pretok blaga.
29. člen
(evidence)
(1) Osebe, ki so v skladu s carinskimi predpisi dolžne voditi
določene evidence, morajo le-te voditi na način, da se omogoča povezljivost z
davčnimi evidencami in knjigovodstvom te osebe. 
(2) K evidencam iz prejšnjega odstavka spadajo tudi vse
pripadajoče knjigovodske in carinske listine, ki se nanašajo na dogodek vpisan
v evidenci. 
(3) Evidence morajo biti carinskim organom na njihovo zahtevo
predložene. 
(4) Ne glede na prejšnji odstavek so carinski organi
pooblaščeni, da pregledajo evidence tam, kjer se vodijo. Oseba, ki je dolžna
voditi te evidence, mora carinskim organom nuditi ustrezno pomoč in pojasnila.
Če je vodenje evidenc s pogodbo prepuščeno drugi osebi, je tudi ta oseba dolžna
nuditi pomoč in dajati pojasnila.
2. poglavje 
Začasna hramba
30. člen
(skupna deklaracija)
Minister, pristojen za finance, lahko določi obrazec skupne
deklaracije.
31. člen
(začasna hramba predloženega blaga)
(1) (črtan). 
(2) Minister, pristojen za finance, lahko določi podrobnejša
pravila za začasno hrambo blaga.
32. člen
(prostori, dovoljeni za začasno hrambo in carinska
skladišča)
(1) Prostori, kjer je blago začasno hranjeno, in prostori
carinskih skladišč morajo biti opremljeni tako, da je zagotovljen učinkovit
carinski nadzor. 
(2) Šteje se, da je nadzor iz prejšnjega odstavka
zagotovljen, če je prostor opremljen tako, da fizično onemogoča nedovoljeno
odstranitev blaga brez uporabe sile in poškodovanja varovalnih naprav oziroma
brez vidnih znakov in če se o blagu vodijo evidence, ki omogočajo ugotovitev
višine zneska dajatev in dolžnika.
IV. DEL 
CARINSKO DOVOLJENA RABA ALI UPORABA BLAGA
1. poglavje 
Splošno
33. člen
(carinske deklaracije)
(1) Minister, pristojen za finance, v skladu z
212. členom izvedbene uredbe dopolni navodila iz priloge 37 izvedbene
uredbe in določi sezname nacionalnih šifer, ki se uporabljajo pri izpolnjevanju
carinske deklaracije oziroma drugih obrazcev, zahtevkov in obvestil.
(2) Kadar se v skladu s carinskimi predpisi Skupnosti za
sprostitev blaga v prost promet uporabi ustna carinska deklaracija in nastane
carinski dolg, Finančna uprava Republike Slovenije izda potrdilo o plačilu
dolgovanih dajatev na posebnem obrazcu. Vzorec obrazca določi minister,
pristojen za finance.
(3) Finančna uprava Republike Slovenije lahko pooblasti
izvajalca prometa s poštnimi pošiljkami, kadar nastopa kot zastopnik v
carinskem postopku, da sam izdaja potrdila o plačilu dolgovanih dajatev, ki
vsebujejo najmanj podatke iz obrazca iz prejšnjega odstavka.
34. člen
(črtan)
35. člen
(elektronsko vlaganje carinskih deklaracij, obrazcev,
obvestil, zahtevkov in spremnih dokumentov ter njihova hramba) 
(1) Minister, pristojen za finance, določi pogoje in način za
izdelavo in prenos carinskih deklaracij, obrazcev, obvestil in zahtevkov,
potrebnih za izvedbo carinskih formalnosti z elektronskimi sredstvi.
(2) Seznam elektronskih sporočil, potrebnih za izvedbo
carinskih formalnosti, in način njihove uporabe določi generalni direktor
Finančne uprave Republike Slovenije in jih objavi na spletni strani.
(3) Minister, pristojen za finance, določi pogoje in način za
prenos spremnih dokumentov, potrebnih za izvedbo carinskih formalnosti z
elektronskimi sredstvi.
(4) Kadar se carinska deklaracija vloži s pomočjo sistema za
računalniško izmenjavo podatkov, se šteje, da je carinski organ dovolil, da se
spremni dokumenti hranijo pri udeležencu in da jih ob vložitvi carinske
deklaracije ni treba dostaviti carinskim organom, razen če carinski organ ne
odloči drugače ali če ni s posebnim predpisom določeno drugače.
36. člen
(dovoljenje za poenostavitve)
(1) Finančna uprava Republike Slovenije izda na podlagi
zahtevka dovoljenje za izvajanje katerega izmed poenostavljenih postopkov, če
je s carinskimi predpisi Skupnosti ali mednarodno pogodbo, ki obvezuje
Republiko Slovenijo in določa poenostavljene postopke, določeno, da je mogoče
posameznim upravičencem dovoliti poenostavitve. 
(2) V primeru izdaje potrdila pooblaščenega gospodarskega
subjekta se smiselno uporablja prejšnji odstavek.
37. člen
(črtan)
38. člen
(sprejem carinske deklaracije)
(1) Upoštevaje določbe carinskih predpisov Skupnosti, se
carinska deklaracija sprejme pod pogoji, da: 
1.     
je vložena pri finančnem uradu, ki je pristojen za sprejem carinske
deklaracije, 
2.     
je ob upoštevanju posebnosti elektronskega poslovanja vložena v času
uradnih ur carinskih organov, 
3.     
je carinsko deklaracijo vložila upravičena oseba, 
4.     
je carinska deklaracija za zahtevani postopek vložena v predpisani
obliki in pravilno izpolnjena, in 
5.     
so carinski deklaraciji ob upoštevanju posebnosti elektronskega
poslovanja priložene vse predpisane listine, ki so potrebne za odobritev
zahtevanega postopka. 
(2) Če pogoji iz prejšnjega odstavka za sprejem carinske
deklaracije niso izpolnjeni, carinski organ to nemudoma na primeren način
sporoči deklarantu.
39. člen
(preverjanje sprejete carinske deklaracije)
(1) Če carinski organ pri preverjanju sprejete carinske
deklaracije ugotovi odstopanja podatkov, navedenih v deklaraciji, od dejanskega
stanja ali neizpolnjevanje pogojev za zahtevani carinski postopek, to na
primeren način sporoči deklarantu. 
(2) Na podlagi ugotovitev carinskega organa se prvotno
carinsko deklaracijo na primeren način popravi ali pa se na zahtevo carinskega
organa vloži nova carinska deklaracija. V tem primeru se kot datum za določitev
dajatev šteje datum sprejema prvotne carinske deklaracije. 
(3) Kadar carinski organ pri preverjanju carinske deklaracije
ugotovi večje nepravilnosti, postopa v skladu z določbami zakona, ki ureja
davčni postopek, o nadzoru in kontroli carinskih organov. 
(4) Prvi in drugi odstavek tega člena ne izključujeta možnosti
uporabe kazenskih določb.
40. člen
(odvzem vzorcev blaga)
(1) V primeru odvzema vzorcev blaga zaradi analize ali
natančnega pregleda blaga sestavi carinski organ o tem zapisnik in en izvod
vroči deklarantu. Če analize ali natančnega pregleda blaga ni mogoče opraviti v
Finančni upravi Republike Slovenije, lahko na njeno zahtevo opravi analizo ali
pregled tega blaga druga strokovna organizacija. 
(2) Kadar carinski organ na podlagi prvega odstavka ugotovi
nepravilnosti v zvezi z obračunom zneska dajatev ali ugotovi nepravilnosti, ki
vplivajo na pravilno izvajanje predpisov, postopa v skladu z določbami zakona,
ki ureja davčni postopek, o nadzoru in kontroli carinskih organov.
41. člen
(uskladitev podatkov)
(1) Carinski organ izda na zahtevo deklaranta ali po uradni
dolžnosti v roku enega leta od dneva prepustitve blaga deklarantu odločbo o
uskladitvi podatkov v carinski deklaraciji, če: 
a)    
se podatki v carinski deklaraciji ne ujemajo s podatki iz listin, ki so
priložene k carinski deklaraciji oziroma iz naknadno predloženih ali
pridobljenih listin, za katere se nedvoumno ugotovi, da se nanašajo na zadevno
blago, ali 
b)    
se iz naknadno opravljenega pregleda zadevnega blaga ugotovi, da podatki
v carinski deklaraciji ne ustrezajo dejanskemu stanju blaga,
pa to ne vpliva na višino v deklaraciji že
obračunanega zneska dajatev ali izvajanje ukrepov trgovinske politike. 
(2) Sprememba podatkov v carinski deklaraciji na podlagi tega
člena, se lahko nanaša le na blago, ki je bilo prvotno navedeno v carinski
deklaraciji. S spremembo podatkov se ne more uveljaviti ugodnejše carinske
stopnje ali oprostitve pri obračunu zneska dajatev, ki pred prepustitvijo blaga
ni bila zahtevana, in se ne more zahtevati drugačnega carinskega postopka, kot
je bil prvotno odobren. 
(3) Na zahtevo deklaranta se odločba izda v skrajšanem
ugotovitvenem postopku, na predpisanem obrazcu. Vzorec obrazca izda minister,
pristojen za finance.
(4) Določbe prvega do tretjega odstavka tega člena se
uporabljajo tudi za poenostavljene in dopolnilne carinske deklaracije.
42. člen
(črtan)
43. člen
(odstop, odvzem in prodaja neskupnostnega blaga)
(1) Carinski organ lahko v skladu s 182. členom carinskega
zakonika dovoli odstop blaga v korist proračuna Republike Slovenije, ob pogoju,
da odstop ne povzroči nobenih stroškov za proračun Republike Slovenije. 
(2) Po preteku roka iz prvega odstavka 49. člena carinskega
zakonika ali če grozi, da se bo blago, ki je v začasni hrambi, pokvarilo, se
blago lahko odvzame in proda v skladu z tretjim odstavkom tega člena. 
(3) Prodaja blaga se mora opraviti v skladu z 867.a členom
izvedbene uredbe in v skladu s predpisi, ki urejajo prodajo neskupnostnega
blaga. Če zaradi posebnih okoliščin v posameznem primeru takšna prodaja ni
možna, zlasti ker ni nobenega kupca, ali če bi se s prodajo negativno poseglo v
konkurenčna razmerja, se lahko takšno blago brezplačno odstopi humanitarnim
organizacijam. Pred prevzemom brezplačno odstopljenega neskupnostnega blaga
mora pridobitelj urediti carinski status tega blaga. Prodaja ni dopustna, če bi
to škodljivo vplivalo na življenje ali zdravje ljudi, živali ali rastlin ali če
veljajo za to blago pri sprostitvi v prost promet druge prepovedi in omejitve,
pa to blago teh pogojev ali omejitev ne izpolnjuje. 
(4) Odvzeto blago in blago, odstopljeno v korist proračuna
Republike Slovenije, se lahko brezplačno odstopi državnim organom ali javnim
zavodom, če ti blago potrebujejo za opravljanje svoje dejavnosti. Minister,
pristojen za finance, izda podrobnejše predpise o brezplačnem odstopu odvzetega
blaga in blaga, odstopljenega v korist proračuna Republike Slovenije. 
(5) O brezplačnem odstopu blaga iz 3. in 4. odstavka tega
člena odloči minister, pristojen za finance, s sklepom.
44. člen
(uničenje blaga)
Blago, ki ga ni mogoče prodati v skladu s tretjim odstavkom
prejšnjega člena, se uniči pod carinskim nadzorom.
45. člen
(ravnanje z blagom, katerega lastnik ni znan)
(1) Če lastnik ali lastnica (v nadaljnjem besedilu: lastnik)
blaga iz 57. člena carinskega zakonika ni znan, carinski organ na svoji oglasni
deski objavi seznam z opisom tega blaga, ki mora ostati izobešen najmanj 20
dni. 
(2) Ne glede na prejšnji odstavek, če za blago iz 57. člena
carinskega zakonika grozi, da se bo pokvarilo, carinski organ pridobi
lastninsko pravico na tem blagu v skladu s 50. členom Stvarnopravnega zakonika
(Uradni list RS, št. 87/02) in ga proda po predpisih, ki urejajo prodajo
neskupnostnega blaga. 
(3) Če se v roku iz prvega odstavka tega člena lastnik blaga
ne javi, se blago proda po predpisih, ki urejajo prodajo neskupnostnega blaga. 
(4) Če se lastnik blaga javi po opravljeni prodaji blaga, se
mu na zahtevo vrne preostanek kupnine, po poplačilu stroškov in zneska dajatev,
nastalih v zvezi z blagom.
46. člen
(ravnanje drugih državnih organov v zvezi z neskupnostnim
blagom)
Državni organi, ki pri izvajanju svojih pooblastil najdejo
ali zasežejo blago, za katero obstaja utemeljen sum, da gre za neskupnostno
blago, o tem takoj obvestijo najbližji carinski organ.
46.a člen
(ravnanje z odvzetim blagom)
(1) Carinski organi lahko prepustijo odvzeto neskupnostno
blago le, če so dovolili eno od predvidenih carinsko dovoljenih rab ali uporab
blaga oziroma če je bil že nastali carinski dolg poravnan. 
(2) Carinski dolg iz prejšnjega odstavka se izterja od
dolžnika oziroma poravna iz kupnine za prodano blago. 
(3) Stroški, ki nastanejo v zvezi z odvzetim blagom, se
poravnajo iz kupnine za prodano blago, po plačilu morebitnega carinskega dolga.
47. člen
(ravnanje drugih pravnih in fizičnih oseb)
(1) Pravne ali fizične osebe morajo takoj predložiti
najbližjemu carinskemu organu blago, za katerega izvedo ali na katerega
naletijo, če glede na okoliščine vedo ali bi morale vedeti, da gre za blago, ki
je nezakonito vnešeno na območje uporabe tega zakona ali se tu nezakonito
nahaja oziroma uporablja, kot da bi bilo sproščeno v prost promet. 
(2) Če carinski organ izve za blago iz prejšnjega odstavka,
nemudoma izvede ukrepe, ki so potrebni, da vzpostavi zakonito stanje.
48. člen
(poenostavitve v tranzitnem postopku)
(1) Finančna uprava Republike Slovenije izda na podlagi
zahtevka dovoljenje za izvajanje katere izmed poenostavitev v tranzitnem
postopku, če je s predpisi Skupnosti ali mednarodno pogodbo, ki obvezuje
Republiko Slovenijo, določeno, da je mogoče v posameznih primerih dovoliti
poenostavitve. 
(2) Vlada lahko določi natančnejše kriterije za olajšave
oziroma poenostavitve postopka v okviru tranzitnega postopka.
2. poglavje 
Proste cone in prosta skladišča
49. člen
(soglasje vlade za ustanovitev proste cone in prostega
skladišča)
(1) Vlada lahko na zahtevo osebe, ki izpolnjuje pogoje iz
drugega odstavka tega člena (v nadaljnjem besedilu: ustanovitelj), izda
predhodno soglasje za ureditev določenega dela območja uporabe tega zakona kot
proste cone oziroma določitve prostora kot prostega skladišča. 
(2) Vlada izda soglasje iz prejšnjega odstavka na podlagi
pisne zahteve ustanovitelja, dokumentov, ki dokazujejo upravičenost ustanovitve
proste cone ali prostega skladišča in mnenja ministrov pristojnih za finance in
ekonomske odnose s tujino v roku 30 dni od prejema popolnega zahtevka. 
(3) Vlada lahko razveljavi ali spremeni izdano soglasje za
ustanovitev proste cone ali prostega skladišča, če prenehajo obstajati razlogi
in pogoji na podlagi katerih je bilo soglasje izdano ali če ustanovitelj ne
izpolnjuje oziroma ne izpolnjuje več pogojev, ki so potrebni za izdajo soglasja
za ustanovitev proste cone ali prostega skladišča.
50. člen
(odločba Generalnega finančnega urada)
(1) Na podlagi zahtevka ustanovitelja, generalni finančni
urad izda odločbo, s katero dovoli začetek poslovanja v novi oziroma
spremenjeni prosti coni ali prostem skladišču, če:
a)    
je vlada predhodno izdala soglasje iz prejšnjega člena;
b)    
so izpolnjeni pogoji za izvajanje carinskega nadzora v le-teh; 
c)    
ustanovitelj zagotovi prostor za delo carinskih organov. 
(2) Generalni finančni urad opravi pregled objektov oziroma
prostorov, namenjenih zagotavljanju izvajanja carinskega nadzora v prosti coni
ali prostem skladišču, v roku 30 dni od prejema popolnega zahtevka
ustanovitelja. 
(3) Generalni finančni urad v roku 8 dni po opravljenem
pregledu izda zapisnik o ugotovitvah glede izpolnjevanja pogojev za carinski
nadzor, v katerem določi tudi rok za odpravo morebitnih pomanjkljivosti. Na
podlagi zapisnika Generalni finančni urad izda odločbo, s katero ugotovi, da so
izpolnjeni pogoji za izvajanje carinskega nadzora v prosti coni ali prostem skladišču
oziroma zahtevku ne ugodi. 
(4) Ustanovitelj proste cone ali prostega skladišča je
prisoten pri pregledu objektov oziroma prostorov iz drugega odstavka tega
člena.
51. člen
(črtan)
52. člen
(soglasje za posege v prostor ali gradnjo objektov)
(1) Pisni zahtevek za izdajo soglasja za posege v prostor ali
gradnjo objektov v prosti coni ali prostem skladišču mora vsebovati: 
-       
splošne podatke o prosti coni ali prostem skladišču in vložniku
zahtevka, 
-       
navedbo dejavnosti, za katere naj bi se objekt uporabljal, 
-       
vse ostale podatke, ki omogočajo carinskemu organu odločitev o zahtevku,
-       
navedbe, določene s predpisi o urejanju prostora in graditvi objektov. 
(2) Soglasje iz prejšnjega odstavka izda Generalni finančni
urad.
53. člen
(uporabniki proste cone ali prostega skladišča)
(1) Uporabniki ali uporabnice proste cone ali prostega
skladišča (v nadaljnjem besedilu: uporabniki) so lahko ustanovitelj in druge
pravne osebe ter samostojni podjetniki posamezniki oziroma samostojne
podjetnice posameznice (v nadaljnjem besedilu: samostojni podjetnik
posameznik). 
(2) Uporabnik opravlja gospodarsko dejavnost v prosti coni
ali prostem skladišču na podlagi pogodbe, ki jo sklene z ustanoviteljem proste
cone ali prostega skladišča. 
(3) Uporabnik mora za dejavnosti, ki jih opravlja v prosti
coni ali prostem skladišču, voditi ločeno knjigovodstvo.
54. člen
(črtan)
55. člen
(črtan)
56. člen
(črtan)
57. člen
(sprememba in razveljavitev odločbe o vodenju evidenc)
(1) Carinski organ, ki je odobril evidence, lahko to
odobritev spremeni ali razveljavi, če glede na poslovanje uporabnika odobreno
vodenje evidenc ne omogoča več ustreznega carinskega nadzora ali če je
prepovedal ali omejil opravljanje katere od dejavnosti. 
(2) Potem, ko carinski organ razveljavi odobritev evidenc v
skladu s prvim odstavkom tega člena, uporabnik ne sme več izvajati dejavnosti,
na katere se nanaša razveljavljena prvotno odobrena evidenca, obstoječe zaloge
pa se obravnavajo, kot da je to blago vnešeno ali ponovno vnešeno na carinsko
območje.
58. člen
(hramba dokumentov)
Zahtevke za odobritev evidenc in druge dokumente, ki se na
njih nanašajo, carinski organ hrani najmanj tri leta od konca koledarskega
leta, v katerem je uporabnik prenehal opravljati dejavnost v prosti coni ali
prostem skladišču.
59. člen
(oskrbovanje ladij v mednarodnem prometu)
Blago, vnešeno v prosto cono ali prosto skladišče se lahko
uporabi tudi za oskrbovanje ladij v mednarodnem prometu.
60. člen
(podrobnejši predpisi)
Minister, pristojen za finance, lahko podrobneje uredi način
nadzora v prostih conah in prostih skladiščih.
V. DEL 
CARINSKI DOLG IN CARINSKE OPROSTITVE
61. člen
(določitev pristojnosti za vknjižbo in sporočanje zneska
dajatev)
(1) Obveznost vknjižbe zneska dajatev na podlagi drugega
odstavka 218. ali 220. člena carinskega zakonika nastane z izdajo odločbe. 
(2) Ne glede na določbo prejšnjega odstavka, nastane v
primeru, ko je izračunan znesek dajatev in določen dolžnik v zapisniku ali v
drugem podobnem aktu, obveznost vknjižbe zneska dajatev z izdajo zapisnika ali
drugega podobnega akta. 
(3) Vknjižba zneska dajatev, ki se jih v skladu s tretjim
odstavkom 221. člena carinskega zakonika ne sme več sporočati dolžniku, ni
dopustna. 
(4) (črtan).
61.a člen
(vknjižba zneska dajatev, nižjega od 10 eurov)
(1) Razen v primeru nastanka carinskega dolga po 201. členu
carinskega zakonika se vknjižba zneska dajatev in sporočitev dolžniku ne
opravi, če je znesek dajatev nižji od 10 eurov. 
(2) Naknadna vknjižba in sporočitev dolžniku se ne opravi, če
je znesek dajatev nižji od 10 eurov.
62. člen
(sporočanje in vročanje)
(1) Odločbe, sklepi in zapisniki, od katerih vročitve začne
teči rok, se vročajo v skladu z zakonom, ki ureja davčni postopek. 
(2) Ne glede na prejšnji odstavek se znesek dajatev,
obračunan v carinski deklaraciji, ki jo je carinski organ sprejel, v skladu z
drugim odstavkom 221. člena carinskega zakonika šteje za sporočenega v trenutku
prepustitve blaga. 
(3) Dokumenti, ki se izdajo v postopku izvajanja carinskega
nadzora ali carinske kontrole, razen dokumentov iz prvega in drugega odstavka
tega člena, se vročajo z navadno vročitvijo. Šteje se, da je vročitev
opravljena trideseti dan od dneva odprave.
62.a člen
(vročanje v tujino)
Ne glede na 62. člen tega zakona se vsi dokumenti, ki se
izdajo v postopku carinskega nadzora ali carinske kontrole in se vročajo v
tujino, vročajo z navadno vročitvijo. Šteje se, da je vročitev opravljena trideseti
dan od dneva odprave.
63. člen
(rok za plačilo zneska dajatev)
(1) Znesek dajatev, ki je bil sporočen v skladu z 62. ali
62.a členom tega zakona, mora dolžnik plačati v desetih dneh od dneva
sporočitve dolgovanega zneska dajatev dolžniku. 
(2) Ne glede na določbo iz prejšnjega odstavka se zneski
dajatev, za katere je bil odobren odlog plačila iz točk b) in c) 226. člena
carinskega zakonika, plačajo na naslednji način: 
a)    
v primeru, ko je obdobje združevanja koledarski teden, se dajatve
plačajo do petka četrtega tedna, ki sledi temu koledarskemu tednu, 
b)    
v primeru, ko je obdobje združevanja koledarski mesec, se dajatve
plačajo najkasneje 16. dan v mesecu, ki sledi temu koledarskemu mesecu.
64. člen
(odlog plačila zneska dajatev)
(1) Zahtevek za odobritev odloga plačila zneska dajatev se
vloži pri carinskem organu, ki je krajevno pristojen glede na sedež vložnika
zahtevka. 
(2) Carinski organ pri odločanju o zahtevku za odobritev
odloga plačila zneska dajatev upošteva, ali dolžnik izpolnjuje naslednje
pogoje: 
-       
je zanesljiv in finančno stabilen, 
-       
redno poravnava svoje obveznosti, 
-       
ima primeren obseg poslovanja, 
-       
vodi vse predpisane evidence, kar daje možnost nemotene kontrole, 
-       
v dosedanjem poslovanju ni huje kršil carinskih in davčnih predpisov.
65. člen
(povračilo in odpust zneska dajatev)
(1) Zahtevek za povračilo ali odpust zneska dajatev se vloži
pri carinskem organu vknjižbe zneska dajatev, za katere se zahteva povračilo
ali odpust. Ta carinski organ tudi odloči o zahtevku. 
(2) Če se zahtevek za povračilo ali odpust zneska terjatev
nanaša na dolg, ki je bil obračunan na podlagi poenostavitve iz b) in c) točke
prvega pododstavka prvega odstavka 76. člena carinskega zakonika, se le-ta
vloži pri nadzornem carinskem organu, opredeljenem v dovoljenju za
poenostavitev. Ta carinski organ tudi odloči o zahtevku.
66. člen
(pooblastilo ministru)
Minister, pristojen za finance, lahko podrobneje uredi odlog,
povračilo in odpust zneska dajatev.
67. člen
(podrobnejši predpisi za oprostitev carin)
Minister, pristojen za finance, lahko izda podrobnejše
predpise, če uredba o carinskih oprostitvah to dopušča.
VI. DEL 
DOLOČBE O CARINSKIH UKREPIH PRI KRŠITVAH PRAVIC INTELEKTUALNE LASTNINE
(črtan)
68. člen
(črtan)
69. člen
(črtan)
70. člen
(črtan)
71. člen
(črtan)
72. člen
(črtan)
73. člen
(črtan)
74. člen
(črtan)
75. člen
(črtan)
76. člen
(črtan)
VII. DEL 
POSEBNI UKREPI NADZORA MEJNIH PRODAJALN NA LETALIŠČIH IN V PRISTANIŠČIH
77. člen
(mejne prodajalne)
Mejne prodajalne so prodajalne, ki za izstopno carinsko
kontrolo na letališčih in v pristaniščih prodajajo blago potnikom, ki izstopajo
s carinskega območja Skupnosti.
78. člen
(črtan)
79. člen
(črtan)
80. člen
(črtan)
81. člen
(blago, ki se lahko prodaja v mejnih prodajalnah) 
(1) Imetnik mejne prodajalne lahko prodaja skupnostno ali
neskupnostno blago. Neskupnostno blago lahko prodaja, če pridobi dovoljenje za
carinsko skladišče. Neskupnostno blago se lahko proda samo potniku, ki bo to
blago iznesel s carinskega območja Skupnosti, kar potnik dokazuje z vstopnim
kuponom ali vozovnico za potovanje na namembno letališče ali v pristanišče v
tretji državi.
(2) Imetnik mejne prodajalne lahko v mejni prodajalni
opravlja tudi storitve, povezane s prodajo blaga iz prejšnjega odstavka.
82. člen
(identifikacija blaga, kupljenega v mejnih prodajalnah) 
(1) Imetnik mejne prodajalne mora voditi evidence, iz katerih
je razvidna povezava med številko računa, s katerim je bilo blago prodano, in
vstopnim kuponom oziroma vozovnico.
(2) Potnik mora račun iz prejšnjega odstavka hraniti, dokler
ne zapusti carinskega območja Skupnosti.
83. člen
(ukrepi nadzora nad neskupnostnim blagom) 
(1) Imetnik mejne prodajalne prodano neskupnostno blago,
preden ga izroči potniku, zapečati v vrečki tako, da je onemogočena odstranitev
pečata brez poškodbe.
(2) Potnik ne sme odstopiti blaga drugim potnikom, ne sme ga
porabiti oziroma uporabiti ali z njega odstraniti pečata, dokler se nahaja na
carinskem območju Skupnosti.
(3) Finančna uprava Republike Slovenije lahko, vse dokler
potnik ne zapusti carinskega območja Skupnosti, preveri, da potnik, ki poseduje
kupljeno neskupnostno blago, ni odstranil pečata z vrečke oziroma
neskupnostnega blaga ni porabil oziroma uporabil na carinskem območju
Skupnosti.
84. člen
(ukrepi nadzora, ki jih pristojni organi izvajajo pri
imetnikih mejnih prodajaln)
(1) Pristojni organ sme zaradi izvajanja nadzora v skladu s
tem delom zakona pri imetnikih mejnih prodajaln: 
-       
preverjati evidence, ki jih imetniki mejnih prodajaln vodijo v skladu z zakonom,
ki ureja trgovino, in podzakonskimi akti, izdanimi na njegovi podlagi; 
-       
pregledati blago in dokumentacijo v zvezi z blagom, ki ga imetnik
prodajalne hrani v mejni prodajalni; 
-       
zahtevati, da imetnik mejne prodajalne zaradi preverjanja pravilnosti
poslovanja prodajalne opravi popis vsega blaga na zalogi v prodajalni ali popis
posamezne vrste blaga na zalogi v prodajalni. 
(2) Evidence o nabavi in prodaji blaga iz prve alinee
prejšnjega odstavka ter dokumentacija o blagu, ki ga imetnik hrani v mejni
prodajalni, se mora voditi oziroma hraniti v prostorih posamezne mejne
prodajalne. 
(3) Pristojni organ lahko zahteva, da se popis blaga iz
tretje alinee prvega odstavka tega člena opravi v prisotnosti carinskega
delavca.
85. člen
(črtan)
VIII. DEL 
KAZENSKE DOLOČBE
86. člen
(prekrški po tem zakonu)
(1) Pravna oseba se kaznuje za prekršek z globo od 2.000 do
125.000 eurov, samostojni podjetnik posameznik in posameznik, ki samostojno
opravlja dejavnost, z globo od 700 do 125.000 eurov, posameznik pa z globo od
300 do 1.200 eurov, če:
1.     
vnese blago na carinsko območje ali ga iznese s carinskega območja mimo
mejnih prehodov ali to stori v času, ko mejni prehod ni odprt, oziroma to
poskusi storiti (prvi odstavek 15. člena tega zakona);
2.     
takoj ne predloži blaga iz 47. člena tega zakona carinskemu organu;
3.     
začne z delom v prosti coni preden pridobi potrebno soglasje, odločbo in
uporabno dovoljenje (50. člen tega zakona);
4.     
v mejni prodajalni prodaja blago v nasprotju s prvim odstavkom
81. člena tega zakona;
5.     
ne vodi evidence v skladu s prvim odstavkom 82. člena tega zakona
ali ne vodi evidenc o nabavi in prodaji blaga ter ne hrani dokumentacije o
blagu, ki ga imetnik hrani v mejni prodajalni (prvi in drugi odstavek
84. člena tega zakona);
6.     
ne hrani računa, dokler ne zapusti carinskega območja Skupnosti (drugi
odstavek 82. člena tega zakona);
7.     
prodano neskupnostno blago ne zapečati v vrečki ali ne zapečati tako, da
je onemogočena odstranitev pečata brez poškodb (prvi odstavek 83. člena
tega zakona);
8.     
ne poseduje kupljenega neskupnostnega blaga, odstrani ali poškoduje
pečat na vrečki oziroma neskupnostno blago porabi oziroma uporabi na carinskem
območju Skupnosti (drugi in tretji odstavek 83. člena tega zakona).
(2) Z globo od 400 do 4.100 eurov se za prekrške iz
prejšnjega odstavka kaznuje tudi odgovorna oseba pravne osebe ali odgovorna
oseba samostojnega podjetnika posameznika ali odgovorna oseba posameznika, ki
samostojno opravlja dejavnost ali odgovorna oseba v državnem organu ali v
lokalni skupnosti.
87. člen
(prekrški po carinskem zakoniku)
(1) Pravna oseba se kaznuje za prekršek z globo od 2.000 do
125.000 eurov, samostojni podjetnik posameznik in posameznik, ki samostojno
opravlja dejavnost, z globo od 700 do 125.000 eurov, posameznik pa z globo od
300 do 1.200 eurov, če: 
1.     
sestavi ali omogoči, da se sestavi dokument z nepravilno navedenimi
podatki o poreklu blaga (22. in 27. člen carinskega zakonika); 
2.     
sestavi ali omogoči, da se sestavi dokument, ki vsebuje nepravilne
podatke, na podlagi katerih se za izdelke, na katere se dokument nanaša,
neupravičeno pridobi preferencialno poreklo (22. in 27. člen carinskega
zakonika); 
3.     
ne predloži dokumentov ali podatkov ali ne da pojasnil, ki so potrebna
carinskim organom za izvajanje carinske zakonodaje, oziroma ne zagotovi druge
potrebne pomoči za izvedbo carinskih postopkov (14. člen, drugi odstavek 62.
člena, 68. člen in drugi odstavek 176. člena carinskega zakonika); 
4.     
ne hrani dokumentov v rokih, določenih v carinskih predpisih (16. člen
carinskega zakonika); 
5.     
čez mejni prehod vnese na carinsko območje ali iznese iz carinskega
območja skrito blago, oziroma to poskusi storiti, z namenom, da bi se s tem
izognil carinskemu nadzoru ali kontroli carinskih organov (37. in 183. člen
carinskega zakonika); 
6.     
nezakonito odstrani blago iz 16. člena tega zakona izpod carinskega
nadzora (37., drugi odstavek 59. in 183. člen carinskega zakonika); 
7.     
blaga, vnesenega na carinsko območje, nemudoma in po prometni poti, ki
jo določijo carinski organi, ne prepelje do carinskih uradov iz 38. člena
carinskega zakonika (prvi odstavek 38. člena carinskega zakonika); 
8.     
carinskih organov nemudoma ne obvesti, da zaradi višje sile ali
nepredvidljivih okoliščin ni mogoče izpolniti obveznosti prevoza blaga do
carinskih uradov iz 38. člena carinskega zakonika (prvi in drugi odstavek 39.
člena carinskega zakonika); 
9.     
carinskemu organu ne predloži blaga ali ne predloži vsega blaga (40.
člen carinskega zakonika); 
10.  
brez dovoljenja carinskih organov raztovori ali pretovori predloženo
blago, ali ga ne pretovori na kraju, ki ga določi carinski organ, ali brez
dovoljenja carinskega organa blago odstrani z mesta, na katero je bilo prvotno
vneseno (prvi odstavek 46. člena in 47. člen carinskega zakonika); 
11.  
zaradi kontrole blaga in prevoznega sredstva na zahtevo carinskih
organov ne razloži in ne razpakira blaga (drugi odstavek 46. člena carinskega
zakonika); 
12.  
ne izvede formalnosti za pridobitev ene od carinsko dovoljenih rab ali
uporab blaga ali jih ne izvede v predpisanih rokih (48. člen in prvi odstavek
49. člena carinskega zakonika); 
13.  
ne hrani blaga v začasni hrambi na krajih, ki so jih odobrili carinski
organi, ali ga ne hrani v skladu s pogoji, ki so jih le-ti določili (prvi
odstavek 51. člena carinskega zakonika); 
14.  
ravna z blagom v začasni hrambi tako, da spremeni njegov izgled ali
tehnične lastnosti (52. člen carinskega zakonika); 
15.  
ne vloži ali ne odda carinske deklaracije za blago, ali je ne vloži ali
ne odda za vse blago, ki naj bi bilo predmet enega od carinskih postopkov iz
16. točke 4. člena carinskega zakonika, razen za postopek izvoza (prvi odstavek
59. člena carinskega zakonika); 
16.  
ne vloži ali ne odda carinske deklaracije za blago, ali je ne vloži ali
ne odda za vse blago, ki naj bi bilo predmet enega od carinskih postopkov iz
16. točke 4. člena carinskega zakonika, če gre za blago komercialnega značaja,
ali za blago, za katerega so predpisane prepovedi ali omejitve pri uvozu ali
izvozu (prvi odstavek 59. člena carinskega zakonika); 
17.  
v uvozni carinski deklaraciji ne navede vseh podatkov o vrsti blaga, če
so ti podatki odločilni za pravilno uvrščanje v nomenklaturo carinske tarife in
to povzroči ali bi lahko povzročilo manjše plačilo uvoznih dajatev in drugih
dajatev, ki se plačujejo pri uvozu (prvi odstavek 62. člena carinskega
zakonika); 
18.  
v uvozni carinski deklaraciji navede tarifno oznako v nasprotju s
podatki o vrsti blaga v polju 31, če bi to povzročilo manjše plačilo uvoznih
dajatev in drugih dajatev, ki se plačujejo pri uvozu (prvi odstavek 62. člena
carinskega zakonika); 
19.  
carinskim organom v zvezi z izvoznim carinskim postopkom predloži ali
odda izvozno carinsko deklaracijo, v kateri je navedena večja količina, ali
višja vrednost ali drugačno poreklo blaga (prvi odstavek 62. člena carinskega
zakonika); 
20.  
pri carinskem organu vloži uvozno carinsko deklaracijo, v kateri so
nepravilno navedeni vrsta, kakovost, vrednost ali poreklo blaga, ali so
nepravilno navedeni drugi podatki, in to povzroči ali bi lahko povzročilo
plačilo uvoznih dajatev in drugih dajatev, ki se plačujejo pri uvozu, v manjših
zneskih (prvi odstavek 62. člena carinskega zakonika); 
21.  
carinskemu organu posredno ali neposredno predloži listine v zvezi z
izvedbo carinskih postopkov, v katerih so navedeni neresnični podatki, če bi to
povzročilo, ali bi lahko povzročilo plačilo uvoznih dajatev in drugih dajatev,
ki se plačujejo pri uvozu, v manjših zneskih, ali bi se neupravičeno priznala
carinska ugodnost ali korist (drugi odstavek 62. člena carinskega zakonika); 
22.  
z neresničnim prikazovanjem dejstev ali zamolčanjem odločilnih dejstev
doseže ali poskusi v carinskem postopku doseči oprostitev plačila uvoznih
dajatev in drugih dajatev, ki se plačujejo pri uvozu, ali plačilo manjšega
zneska teh dajatev ali odlog njihovega plačila ali kakšno drugo olajšavo ali
korist (62., 122., 150. do 153. in 185. člen carinskega zakonika); 
23.  
sredstev za prepoznavanje blaga ustrezno ne zavaruje pred poškodbami
oziroma uničenjem ali jih odstrani z blaga ali prevoznih sredstev brez
dovoljenja carinskih organov, razen če je zaradi nepredvidljivih okoliščin ali
višje sile odstranitev ali uničenje bistvenega pomena za zaščito blaga ali
prevoznih sredstev (drugi odstavek 72. člena carinskega zakonika); 
24.  
ravna, kot da mu je bilo blago prepuščeno, preden so bile izvedene
formalnosti za sprostitev blaga v prost promet in preden je carinski dolžnik
plačal ali zavaroval uvozne dajatve in druge dajatve, ki se plačujejo pri uvozu
(prvi odstavek 73. člena in 74. člen carinskega zakonika); 
25.  
ne predloži dopolnilne carinske deklaracije ali je ne predloži v roku
(drugi odstavek 76. člena carinskega zakonika); 
26.  
ne izpolnjuje svojih obveznosti v skladu z izdanim dovoljenjem za
carinski postopek z ekonomskim učinkom (prvi odstavek 87. člena carinskega
zakonika); 
27.  
ne obvesti carinskih organov o dejstvih, ki so nastopila po izdaji
dovoljenja za postopek z ekonomskim učinkom in so pomembna za vsebino ali
veljavnost dovoljenja (drugi odstavek 87. člena carinskega zakonika); 
28.  
ne konča tranzitnega postopka in namembnemu uradu ne predloži blaga v
nespremenjenem stanju oziroma v predpisanem roku, ali ne spoštuje drugih
ukrepov, ki so jih carinski organi sprejeli za zagotovitev istovetnosti blaga
(92. in 96. člen carinskega zakonika); 
29.  
ne izpolnjuje obveznosti imetnika carinskega skladišča (101. in 110.
člen carinskega zakonika); 
30.  
ne izpolnjuje obveznosti depozitarja blaga v carinskem skladišču (102.
člen carinskega zakonika); 
31.  
ne vodi evidence o blagu, ki je dano v postopek carinskega skladiščenja,
ali je ne vodi pravočasno ali pravilno (105., 107. člen carinskega zakonika); 
32.  
v carinskem skladišču ali zunaj njega opravlja dejavnosti iz prvega
odstavka 106. in 109. člena carinskega zakonika v nasprotju ali brez dovoljenja
carinskih organov (prvi odstavek 106. člena, 109. člen, drugi odstavek 110. in
174. člen carinskega zakonika); 
33.  
brez predhodnega dovoljenja carinskih organov začasno odstrani blago,
vneseno v postopek carinskega skladiščenja (prvi odstavek 110. člena carinskega
zakonika); 
34.  
blago, vneseno v postopek carinskega skladiščenja, brez dovoljenja
carinskega organa prenese iz enega skladišča v drugo (111. člen carinskega
zakonika); 
35.  
skupnostno blago iz b) točke prvega odstavka 98. člena carinskega
zakonika, ki je zajeto v skupni kmetijski politiki in dano v postopek
carinskega skladiščenja, ne izvozi ali mu ne dodeli rabe ali uporabe,
predvidene z zakonodajo Skupnosti (113. člen carinskega zakonika); 
36.  
v okviru postopka aktivnega oplemenitenja pridobljenih proizvodov v
določenem roku ne izvozi oziroma ponovno ne izvozi ali v tem roku zanje ne
zahteva odobritve druge carinsko dovoljene rabe ali uporabe (prvi odstavek 118.
člena carinskega zakonika); 
37.  
ne izvaja postopka predelave pod carinskim nadzorom v skladu z
dovoljenjem carinskega organa (134. člen carinskega zakonika); 
38.  
ne izvozi začasno uvoženega blaga v določenem roku, ali v tem roku ne
zahteva odobritve druge carinsko dovoljene rabe ali uporabe (prvi odstavek 140.
člen carinskega zakonika); 
39.  
carinskim organom na njihovo zahtevo ne izroči kopije prevoznega
dokumenta, ki spremlja blago ali ne omogoči preverjanja blaga, ki vstopa ali
izstopa v prosto cono ali prosto skladišče ali se tam zadržuje (četrti odstavek
168. člena carinskega zakonika); 
40.  
ob vnosu v prosto cono ali prosto skladišče ne predloži blaga iz drugega
odstavka 170. člena carinskega zakonika (drugi odstavek 170. člena carinskega
zakonika); 
41.  
carinskega organa predhodno ne obvesti o izvajanju industrijske,
trgovinske ali storitvene dejavnosti v prosti coni ali prostem skladišču ali jo
opravlja v nasprotju s prepovedjo ali omejitvijo carinskega organa (prvi
odstavek 172. člena carinskega zakonika); 
42.  
ne vodi evidence o blagu pri izvajanju dejavnosti skladiščenja,
obdelave, predelave, prodaje ali nakupa blaga v prosti coni ali prostem
skladišču ali je ne vodi pravilno ali pravočasno (176. člen carinskega
zakonika); 
43.  
ne zahteva eno od carinsko dovoljenih rab ali uporab za blago, ki je
predmet skupne kmetijske politike in je zaradi vnosa v prosto cono ali prosto
skladišče pridobilo ugodnosti ukrepov, ki so vezani na izvoz (prvi odstavek
179. člena carinskega zakonika); 
44.  
predhodno ne prijavi ponovnega izvoza ali uničenja blaga (tretji
odstavek 182. člena carinskega zakonika); 
45.  
carinskemu organu prijavi, da določeno blago zapušča carinsko območje,
čeprav blaga nima pri sebi ali na prevoznem sredstvu (183. člen carinskega
zakonika). 
(2) Z globo od 400 do 4.100 eurov se za prekrške iz
prejšnjega odstavka kaznuje tudi odgovorna oseba pravne osebe ali odgovorna
oseba samostojnega podjetnika posameznika ali odgovorna oseba posameznika, ki
samostojno opravlja dejavnost ali odgovorna oseba v državnem organu ali v samoupravni
lokalni skupnosti.
88. člen
(prekrški po izvedbeni uredbi)
(1) Pravna oseba se kaznuje za prekršek z globo od 2.000 do
125.000 eurov, samostojni podjetnik posameznik in posameznik, ki samostojno
opravlja dejavnost, z globo od 700 do 125.000 eurov, posameznik pa z globo od
300 do 1.200 eurov, če: 
1.     
carinskega organa izdajatelja ne obvesti o vseh okoliščinah, nastalih po
izdaji potrdila, ki bi lahko vplivale na nadaljnjo veljavnost ali vsebino
potrdila (14.w člen izvedbene uredbe); 
2.     
ne vloži pravilne vstopne ali izstopne skupne deklaracije ali je ne
vloži v predpisanih rokih (181.b in 184.a, 592.b, 592.c, 842.b, 842.c in 842.d
člen izvedbene uredbe); 
3.     
carinskega organa ne obvesti o prispetju blaga, za katerega ima
dovoljenje za deklariranje na podlagi knjigovodskih vpisov ali tega blaga ne
vpiše v svoje evidence ali ga ne vpiše pravočasno oziroma pravilno (prvi
odstavek 266. člena izvedbene uredbe); 
4.     
nadzornega carinskega organa ne obvesti o prispetju blaga, za katerega
ima dovoljenje za vnos v postopek carinskega skladiščenja na podlagi
knjigovodskih vpisov ali tega blaga ne vpiše v svoje evidence, ali ga ne vpiše
pravočasno oziroma pravilno ali nadzornemu carinskemu organu ne da na razpolago
vseh dokumentov v zvezi s prepustitvijo blaga v postopek carinskega
skladiščenja (prvi odstavek 273. člena izvedbene uredbe); 
5.     
ne vloži poenostavljene izvozne deklaracije in na ta način ne obvesti
carinskega organa izvoza o odstranitvi blaga ali carinskim organom ne da na
voljo vseh dokumentov, ki se zahtevajo pri izvozu (prvi odstavek 285. člena
izvedbene uredbe); 
6.     
pred odpremo blaga pooblaščeni izvoznik ne izpolni formalnosti iz 285.
člena izvedbene uredbe in na izvodu 3 enotne upravne listine ne navede, kdaj je
bilo blago vpisano v evidence (tretji odstavek 286. člena izvedbene uredbe); 
7.     
carinskim organom še pred iznosom blaga ne da na voljo podatkov, ki so
potrebni za učinkovito analizo tveganja in pregled blaga (drugi odstavek 289.
člena izvedbene uredbe); 
8.     
carinskemu organu predloži prevozno sredstvo zaradi namestitve carinskih
oznak, čeprav prevozno sredstvo za to ni primerno opremljeno oziroma izdelano
(tretji odstavek 357. člena izvedbene uredbe); 
9.     
uradu tranzita ne izroči obvestila o prehodu meje (359. člen izvedbene
uredbe); 
10.  
dogodkov iz 360. člena izvedbene uredbe ne zabeleži v tranzitnem
dokumentu in tega skupaj s pošiljko ne predloži uradu tranzita (prvi odstavek
360. člena izvedbene uredbe); 
11.  
namembnemu uradu ne predloži tranzitnega dokumenta in blaga (prvi
odstavek 361. člena izvedbene uredbe); 
12.  
po prejemu blaga v svojih prostorih pooblaščeni prejemnik ne izpolni
obveznosti iz 454.b člena izvedbene uredbe; 
13.  
imetnik dovoljenja nadzornemu uradu ne predloži pravilno sestavljenega
obračuna zaključka ali ga ne predloži v predpisanem roku (521. člen izvedbene uredbe);
14.  
ne uporablja začasno uvoženega blaga v skladu z namenom, za katerega je
bila odobrena popolna ali delna oprostitev plačila carine (drugi odstavek 557.
člena, 558. do 561. člen in 564. do 575. člena izvedbene uredbe); 
15.  
ne obvesti carinskega organa izvoza, da blago, ki je bilo prepuščeno za
izvoz, ni zapustilo carinskega območja (prvi odstavek 792.a člen izvedbene
uredbe); 
16.  
pravilno izpolnjene deklaracije ali pravilno izpolnjenega dokumenta T5
ne dopolni najkasneje ob odpremi blaga ali po odpremi blaga uradu odhoda ne
pošlje dokumentov, ki spremljajo blago (drugi in tretji odstavek 912.g člena
izvedbene uredbe). 
(2) Z globo od 400 do 4.100 eurov se za prekrške iz
prejšnjega odstavka kaznuje tudi odgovorna oseba pravne osebe ali odgovorna
oseba samostojnega podjetnika posameznika ali odgovorna oseba posameznika, ki
samostojno opravlja dejavnost ali odgovorna oseba v državnem organu ali v
samoupravni lokalni skupnosti.
89. člen
(prekrški iz uredbe o carinskih oprostitvah)
(1) Pravna oseba se kaznuje za prekršek z globo od 2.000 do
125.000 eurov, samostojni podjetnik posameznik in posameznik, ki samostojno
opravlja dejavnost, z globo od 700 do 125.000 eurov, posameznik pa z globo od
300 do 1.200 eurov, če: 
1.     
v nasprotju s predpisi odtuji blago, ga da v uporabo drugemu ali ga kako
drugače uporabi, razen za namene, za katere je bilo blago oproščeno plačila
dajatev, oziroma blago, ki je bilo oproščeno plačila dajatev, zastavi, posodi
ali kako drugače izroči za zavarovanje obveznosti, preden je plačan carinski dolg
(7., 15., 24., 37., 57., 68., 76., 83. in 115. člen uredbe o carinskih
oprostitvah); 
2.     
ne obvesti pristojnega carinskega organa o prenehanju izpolnjevanja
pogojev, zaradi katerih je upravičen do oprostitve, ali namerava izdelke, ki so
bili uvoženi z oprostitvijo plačila dajatev, uporabljati v druge namene (58.,
59., 69., 78., 84. in 85. člen uredbe o carinskih oprostitvah). 
(2) Z globo od 400 do 4.100 eurov se za prekrške iz
prejšnjega odstavka kaznuje tudi odgovorna oseba pravne osebe ali odgovorna oseba
samostojnega podjetnika posameznika ali odgovorna oseba posameznika, ki
samostojno opravlja dejavnost ali odgovorna oseba v državnem organu ali v samoupravni
lokalni skupnosti.
90. člen
(odgovornost nedobrovernih posestnikov ali posestnic
predmetov prekrškov)
(1) Pravna oseba se kaznuje za prekršek z globo od 2.000 do
125.000 eurov, samostojni podjetnik posameznik in posameznik, ki samostojno
opravlja dejavnost, z globo od 700 do 125.000 eurov, posameznik pa z globo od
300 do 1.200 eurov, če kupi, proda, izroči drugemu, prejme v darilo, prikrije,
prejme v hrambo ali na prevoz, uporabi ali prejme v posest na kakršni koli
podlagi, blago, za katero ve ali pa bi po okoliščinah primera mogel in moral
vedeti, da je bil z njim storjen prekršek iz 1., 2., 5., 8. ali 10. točke
prvega odstavka 86. člena, 5., 6., 7., 9., 15., 16., 24., 28., 33., 35., 36.,
38. ali 45. točke prvega odstavka 87. člena, 11., 14. ali 16. točke prvega
odstavka 88. člena ter 1. točke prvega odstavka 89. člena tega zakona. 
(2) Z globo od 400 do 4.100 eurov se za prekrške iz
prejšnjega odstavka kaznuje tudi odgovorna oseba pravne osebe ali odgovorna
oseba samostojnega podjetnika posameznika ali odgovorna oseba posameznika, ki
samostojno opravlja dejavnost ali odgovorna oseba v državnem organu ali v samoupravni
lokalni skupnosti.
91. člen
(izrekanje sankcij za prekrške v hitrem postopku)
(1) Če prekrškovni organ ugotovi prikrajšanje uvoznih oziroma
izvoznih dajatev, izreče z odločbo v hitrem postopku globo, ki je s tem zakonom
predpisana v razponu, v višjem znesku, kot je najnižja predpisana višina globe,
pri čemer se takšna globa izreče v večkratniku od prikrajšanih carinskih in
drugih dajatev, ki se plačujejo pri uvozu oziroma izvozu, in sicer: 
1.     
pravni osebi, samostojnemu podjetniku posamezniku in posamezniku, ki
samostojno opravlja dejavnost, v višini dvakratnika od zneska prikrajšanih
carinskih in drugih dajatev, ki se plačujejo pri uvozu oziroma izvozu; 
2.     
odgovorni osebi pravne osebe ali odgovorni osebi samostojnega podjetnika
posameznika ali odgovorni osebi posameznika, ki samostojno opravlja dejavnost
ter posamezniku v višini prikrajšanja carinskih in drugih dajatev, ki se
plačujejo pri uvozu oziroma izvozu. 
(2) Globa iz prejšnjega odstavka ne sme biti izrečena v
nižjem oziroma višjem znesku od najnižje oziroma najvišje globe za posamezno
vrsto storilcev, določene v 86. do 90. in 93. členu tega zakona.
92. člen
(odpustitev sankcij)
Globa ali odvzem predmeta se lahko odpustita, če bi bil izrek
teh sankcij v očitnem nesorazmerju s težo dejanja in posledicami prekrška.
93. člen
(višja globa za hujše kršitve)
V primeru, ko se s prekrškom iz 86. do 90. člena tega zakona
povzroči ali bi lahko povzročilo neplačilo uvoznih ali izvoznih dajatev in
drugih dajatev, ki se plačujejo pri uvozu ali izvozu blaga, v znesku, ki
presega sedem povprečnih mesečnih neto plač v Republiki Sloveniji na zaposleno
osebo v času storitve prekrška, se sme pravno osebo, samostojnega podjetnika
posameznika in posameznika, ki samostojno opravlja dejavnost, kaznovati z globo
od 2.000 do 375.000 eurov, njihove odgovorne osebe z globo od 400 do 12.300
eurov, posameznika pa z globo od 300 do 3.600 eurov.
94. člen
(plačilni nalog)
(1) Pooblaščena uradna oseba carinskega organa, ki osebno
zazna prekršek ali ga ugotovi z uporabo ustreznih tehničnih sredstev ali
naprav, ne izda plačilnega naloga, če gre za prekršek iz 86. do 90. člena tega
zakona in če carinska vrednost predmeta prekrška presega 1.500 eurov, če ga
stori pravna oseba, samostojni podjetnik posameznik ali posameznik, ki samostojno
opravlja dejavnost, oziroma 600 eurov, če ga stori posameznik oziroma če
kršitelj prekorači predpisani rok za izpolnitev svoje obveznosti za več kot 20
dni. 
(2) V primerih izdaje plačilnega naloga v skladu s prejšnjim
odstavkom se globa izreče v najnižjem znesku, predpisanem v 86. do 90. členu tega
zakona.
95. člen
(obvezen odvzem predmetov prekrškov)
(1) Predmeti prekrškov iz 1. točke prvega odstavka 86. člena,
5., 16. ali 24. točke prvega odstavka 87. člena, 1. točke prvega odstavka 89.
člena in 90. člena, v zvezi s 1. točko prvega odstavka 86. člena, 5., 16. in
24. točko prvega odstavka 87. člena in 1. točko prvega odstavka 89. člena tega
zakona, se odvzamejo.
(2) Predmeti prekrškov iz prejšnjega odstavka, se odvzamejo
tudi, če niso last storilca ali storilke (v nadaljnjem besedilu: storilec). 
(3) Predmeti prekrškov iz prvega in drugega odstavka tega
člena se odvzamejo tudi, če so bili po storitvi prekrška predelani, obdelani
ali dodelani, pa dodana vrednost ne presega 30% carinske vrednosti blaga, ki je
predmet prekrška. 
(4) Če carinska vrednost predmeta prekrška iz 5. točke prvega
odstavka 87. člena tega zakona presega tretjino vrednosti prevoznega sredstva,
v katerem je bil le-ta skrit v prostoru, posebej izdelanem ali prirejenem za
skrivanje blaga, se za predmet prekrška šteje tudi takšno prevozno sredstvo in
se odvzame. 
(5) Prevozno sredstvo iz prejšnjega odstavka se odvzame tudi,
če ni last storilca prekrška. 
(6) Če je storilcev več, odgovarjajo za vrednost predmeta
prekrška solidarno.
96. člen
(odvzem predmetov prekrška, ki se ne najdejo)
(1) Če se predmet prekrška, ki bi se moral odvzeti po prvem,
drugem ali tretjem odstavku prejšnjega člena, ne najde, se odvzem predmeta
izvrši tako, da se od storilca prekrška izterja vrednost predmeta, ki pomeni po
določbah tega zakona carinsko vrednost, in se opravi postopek za izterjavo
uvoznih dajatev ter drugih dajatev, ki se pobirajo pri uvozu. 
(2) Šteje se, da predmet prekrška ni bil najden, če: 
a)    
ga iz kakršnegakoli vzroka ni bilo mogoče vzeti imetniku, 
b)    
je bil predmet prekrška po storitvi prekrška predelan, dodelan ali
obdelan tako, da dodana vrednost presega 30% vrednosti predmeta prekrška, 
c)    
ga mora carinski organ v skladu z zakonom vrniti lastniku ali kakšni
drugi osebi.
97. člen
(plačilo vrednosti blaga namesto odvzema predmeta)
Kadar je predpisan odvzem predmeta, ali je z odločbo
pravnomočno izrečen ukrep odvzema predmeta, lahko carinski organ v opravičenih
primerih na prošnjo storilca prekrška ali lastnika blaga z odločbo v upravnem
postopku vrne storilcu prekrška ali lastniku predmet pod pogojem, da ta plača
vrednost predmeta, ki pomeni carinsko vrednost, in vse dajatve, če se blago
sprosti v prost promet.
98. člen
(zaseg predmetov prekrška)
(1) Carinski organ zaseže predmete prekrškov oziroma prevozna
sredstva iz 95. in 96. člena tega zakona. 
(2) Policist ali policistka (v nadaljnjem besedilu: policist)
zaseže predmete prekrškov oziroma prevozna sredstva iz 95. in 96. člena tega
zakona, če uradno izve za prekršek ali storilca zaloti pri storitvi prekrška. 
(3) Carinski organ in policist lahko zaseže tudi predmete in
prevozna sredstva, ki niso navedeni v prvem oziroma drugem odstavku tega člena,
če so bili uporabljeni ali namenjeni za storitev prekrška oziroma so nastali s
prekrškom, določenim s tem zakonom.
99. člen
(hramba zaseženih predmetov prekrškov)
(1) Zaseženo blago, ki je pod carinskim nadzorom hrani
carinski organ v skladu s predpisi, ki urejajo hrambo neskupnostnega blaga. 
(2) Če se zaseženi predmeti vrnejo storilcu ali lastniku predmetov,
se vrnejo kot neskupnostno blago. O prepustitvi predmetov prekrška storilcu ali
lastniku odloči pristojni carinski organ.
100. člen
(daljši rok za zastaranje postopka zaradi prekrška)
(1) Postopek zaradi prekrškov iz 93. člena tega zakona se ne
more več začeti, ko je poteklo več kot tri leta od dneva, ko je bil prekršek
storjen. 
(2) Zastaranje pretrga vsako dejanje, ki ga stori pristojni
organ za pregon storilca prekrška. Z vsakim pretrganjem začne zastaralni rok
znova teči, vendar pa se postopek zaradi prekrška v nobenem primeru ne more več
začeti ali nadaljevati po preteku šestih let od dneva storitve prekrška.

Zakon o izvajanju carinskih predpisov Evropske
skupnosti – ZICPES (Uradni list RS, št. 25/04) vsebuje naslednje prehodne in
končne določbe:
»IX. DEL 
PREHODNE IN KONČNE DOLOČBE
1 poglavje 
Splošne prehodne določbe
101. člen
(vsebina)
To poglavje ureja prehodne določbe, potrebne za prehod iz
sedanjega nacionalnega carinskega sistema v sistem carinske unije, ki niso
urejene v Aktu o pogojih pristopa Češke republike, Republike Estonije,
Republike Cipra, Republike Latvije, Republike Litve, Republike Madžarske,
Republike Malte, Republike Poljske, Republike Slovenije in Slovaške republike
in prilagoditvah Pogodb, na katerih temelji Evropska unija (Uradni list L 236,
23. 9. 2003, str. 33; v nadaljnjem besedilu: Akt o pristopu).
102. člen
(prehodna ureditev za
preferencialno poreklo blaga iz tretjih držav)
Za blago, ki je bilo sproščeno v prost promet pred vstopom
Republike Slovenije v Evropsko unijo, se določbe protokolov o opredelitvi pojma
»izdelki s poreklom« in načinih upravnega sodelovanja iz naslednjih sporazumov,
ki jih je Republika Slovenija sklenila s tretjimi državami, ki niso pristopile
k Evropski uniji do vključno 30. aprila 2004, uporabljajo še naprej v skladu z
roki, ki so določeni v teh protokolih: 
-       
Zakon o ratifikaciji Sporazuma o pristopu Republike Slovenije k
Srednjeevropskemu sporazumu o prosti trgovini ter Dodatnih protokolov št. 4 in
št. 5 k Srednjeevropskemu sporazumu o prosti trgovini (Uradni list RS-MP, št.
14/97 (RS 48/97)), 
-       
Zakon o ratifikaciji Sporazuma o pristopu Romunije k Srednjeevropskemu
sporazumu o prosti trgovini s Protokoloma 17 in 21 ter prilogami (Uradni list
RS-MP, št. 26/2000 (RS 93/2000)), 
-       
Zakon o ratifikaciji Sporazuma o pristopu Republike Bolgarije k
Srednjeevropskemu sporazumu o prosti trgovini s prilogami in Protokoloma 26 in
31 (Uradni list RS-MP, št. 1/01 (RS 1/01)), 
-       
Zakon o ratifikaciji sporazuma med državami EFTE in Republiko Slovenijo,
Protokola, ki spreminja protokol B, naveden v 3. členu sporazuma, ter
Protokola, ki spreminja 16. člen in Prilogo VII k sporazumu (Uradni list RS-MP,
št. 19/97 (RS 66/97)), 
-       
Zakon o ratifikaciji Sporazuma o prosti trgovini med Republiko Slovenijo
in Republiko Turčijo (Uradni list RS-MP, št. 11/01 (RS 36/01)), 
-       
Zakon o ratifikaciji Sporazuma o prosti trgovini med Republiko Slovenijo
in Republiko Makedonija (Uradni list RS-MP, št. 23/99 (RS 81/99)), 
-       
Zakon o ratifikaciji Sporazuma o prosti trgovini med Republiko Slovenijo
in Državo Izrael (Uradni list RS-MP, št. 24/2000 (RS 87/2000)), 
-       
Zakon o ratifikaciji Sporazuma o prosti trgovini med Republiko Slovenijo
in Republiko Bosno in Hercegovino (Uradni list RS-MP, št. 31/01 (RS 111/01)), 
-       
Zakon o ratifikaciji Sporazuma o pristopu Republike Hrvaške k
Srednjeevropskemu sporazumu o prosti trgovini (Uradni list RS-MP, št. 5/03 (RS
23/03)).
103. člen
(carinske oprostitve)
(1) Če je upravičenec pridobil pravico do carinske oprostitve
v skladu z veljavno carinsko zakonodajo v Republiki Sloveniji pred 1. majem
2004, ni pa še potekel rok prepovedi razpolaganja z blagom, ki je predmet
oprostitve, se carinski nadzor nad tem blagom izvaja do poteka tega roka. 
(2) Če zaradi neizpolnjevanja dolžnosti iz naslova pravice do
carinske oprostitve, nastane carinski dolg po 1. maju 2004, se naknadno
obračuna in izterja v korist Republike Slovenije in v skladu z veljavno
zakonodajo Republike Slovenije pred 1. majem 2004.
104. člen
(veljavnost izdanih
dovoljenj)
(1) Dovoljenja, ki so jih izdali carinski organi Republike
Slovenije pred 1. majem 2004 v skladu s carinskimi predpisi Republike Slovenije
in ki niso usklajena s pravili, določenimi v carinskem zakoniku in izvedbeni
uredbi, s 1. majem 2004 prenehajo veljati. 
(2) Dovoljenja iz prejšnjega odstavka se, ob izpolnjevanju
predpisanih pogojev, na zahtevo vložnika nadomestijo z novimi. 
(3) Začasna dovoljenja oziroma licence za opravljanje poslov
zastopanja, ki so bili izdani pred 1. majem 2004, postanejo po tem datumu
dokončni.
105. člen
(dokončanje upravnih
postopkov)
Upravni postopki, ki so bili začeti pred 1. majem 2004, se
dokončajo po predpisih, ki so veljali pred tem datumom, razen če je z Aktom o
pristopu drugače določeno.
106. člen
(ekonomske cone)
Ekonomske cone, ustanovljene v skladu z Zakonom o ekonomskih
conah (Uradni list RS, št. 45/98, 97/01, 110/02 – ZGO-1) se v carinskem smislu
štejejo za proste cone, kot so opredeljene v carinskem zakoniku.
2. poglavje 
Preoblikovanje prostih carinskih prodajaln v mejne prodajalne
107. člen
(preoblikovanje prostih
carinskih prodajaln v mejne prodajalne; prehodni režim za neskupnostno blago na
zalogi)
(1) Dovoljenja za proste carinske prodajalne iz 87. člena
Carinskega zakona (Uradni list RS, št. 1/95, 28/95, 32/99, 40/99, 13/01, 62/01
in 59/02; v nadaljnjem besedilu: carinski zakon) na mednarodnih cestnih mejnih
prehodih na meji Republike Slovenije z Republiko Hrvaško, prenehajo veljati 30.
aprila 2004. 
(2) Pristojni carinski organ do 1. aprila 2004 po uradni
dolžnosti izda ugotovitvene odločbe o razveljavitvi dovoljenj iz prejšnjega
odstavka. Zoper ugotovitveno odločbo o razveljavitvi dovoljenja ni dovoljena
pritožba. 
(3) Od 1. maja 2004 dalje smejo mejne prodajalne prodajati le
blago iz 81. člena tega zakona. Mejne prodajalne lahko začnejo poslovati v
skladu s tem odstavkom, potem ko v skladu z odločbo carinskega organa uredijo
carinski status blaga na zalogi na dan 30. april 2004.
(4) V odločbi iz drugega odstavka tega člena carinski organ
določi tudi način in roke, v katerih mora imetnik dovoljenja iz prvega odstavka
tega člena:
-       
popisati blago na zalogi v prostih carinskih prodajalnah na dan 30.
aprila 2004 po vrstah, količinah in carinskem statusu blaga, 
-       
popis iz prejšnje točke predložiti carinskemu organu in urediti carinski
status blaga na zalogi v prostih carinskih prodajalnah v skladu s carinskim
zakonikom. 
(5) Če je v zvezi z ureditvijo statusa neskupnostnega blaga
na zalogi v prostih carinskih prodajalnah treba obračunati trošarino za
trošarinske izdelke, se trošarino obračuna in plača v višini razlike med
trošarino, ki je bila obračunana na podlagi tretjega odstavka 43. člena oziroma
devetega odstavka 51. člena Zakona o trošarinah (Uradni list RS, št. 84/98,
57/99, 33/01, 99/01, 5/02, 126/03 in 7/04 – popr.; v nadaljnjem besedilu: Zakon
o trošarinah) in trošarino, ki na dan 30. aprila 2004 velja za enakovrstne
trošarinske izdelke, dane v porabo na območju Republike Slovenije. 
(6) Trošarina iz prejšnjega odstavka se obračuna in plača,
kot da bi bila uvozna dajatev.
108. člen
(prehodni režim za
trošarinske izdelke, ki so domače blago)
(1) Imetniki dovoljenj za proste carinske prodajalne, ki so v
skladu s prejšnjim členom opravili popis blaga na zalogi v prostih carinskih
prodajalnah na dan 30. aprila 2004, morajo v popisu trošarinskih izdelkov na
zalogi v prostih carinskih prodajalnah, ki so domače blago, posebej navesti,
kdo so lastniki oziroma dobavitelji trošarinskih izdelkov. 
(2) Za trošarinske izdelke iz prejšnjega odstavka se obračuna
in plača trošarina v višini razlike med trošarino, ki je bila obračunana na
podlagi tretjega odstavka 43. člena oziroma devetega odstavka 51. člena Zakona
o trošarinah in trošarino, ki na dan 30. aprila 2004 velja za enakovrstne
trošarinske izdelke, dane v porabo na območju Republike Slovenije. 
(3) Zavezanci ali zavezanke (v nadaljnjem besedilu:
zavezanec) za plačilo trošarine iz prejšnjega odstavka so: 
-       
imetniki dovoljenj za proste carinske prodajalne, če so lastniki trošarinskih
izdelkov oziroma
-       
lastniki ali dobavitelji trošarinskih izdelkov, če gre za trošarinske
izdelke, ki so predmet komisijskih oziroma konsignacijskih poslov. 
(4) Zavezanci iz prejšnjega odstavka morajo: 
-       
najkasneje 15. dan po opravljenem popisu predložiti krajevno pristojnemu
carinskemu organu obračun razlike trošarine iz prejšnjega odstavka in 
-       
najkasneje do 30. junija 2004 plačati razliko trošarine. 
(5) Trošarina iz prejšnjega odstavka se obračunava v skladu s
trošarinskimi predpisi.
109. člen
(tobačni izdelki na zalogi)
(1) Imetniki dovoljenj za proste carinske prodajalne iz 107.
člena tega zakona lahko tobačne izdelke, ki jih imajo na zalogi na dan 30.
aprila 2004 in v skladu z 52. členom Zakona o trošarinah niso označeni s
tobačno znamko, in za katere so obračunali razliko trošarine v skladu s 107.
oziroma 108. členom tega zakona, prodajo v mejni prodajalni, ne da bi jih
označili s tobačno znamko. 
(2) Dobavitelji tobačnih izdelkov prostim carinskim
prodajalnam iz prejšnjega odstavka lahko tobačne izdelke, ki jih imajo na
zalogi v trošarinskih oziroma carinskih skladiščih na dan 30. aprila 2004 in v
skladu z 52. členom Zakona o trošarinah niso označeni s tobačno znamko, in za
katere so obračunali trošarino v skladu z Zakonom o trošarinah oziroma tem
podpoglavjem, dobavljajo mejnim prodajalnam, ne da bi jih označili s tobačno
znamko, vendar ne dalj kot do 31. julija 2004. 
(3) Ureditev iz prejšnjega odstavka velja le, če dobavitelj
popiše tobačne izdelke, ki niso označeni s tobačno znamko in jih ima na zalogi
na dan 30. aprila 2004 po vrstah, količinah in carinskem statusu ter zapisnik o
opravljenem popisu predloži pristojnemu carinskemu organu najpozneje v 15 dneh
po opravljenem popisu.
110. člen
(izvedbeni predpisi)
Minister, pristojen za finance, izda predpis glede izvajanja
ukrepov nadzora v skladu s 83., 84. in 85. členom tega zakona ter glede
obračuna razlike trošarine v skladu s 107. in 108. členom tega zakona.
3. poglavje 
Zaključek poslovanja prostih carinskih prodajaln na cestnih mejnih prehodih z
Republiko Madžarsko
111. člen
(zaključek poslovanja
prostih carinskih prodajaln na meji z Republiko Madžarsko)
(1) Dovoljenja za proste carinske prodajalne iz 87. člena
Carinskega zakona na mednarodnih cestnih mejnih prehodih na meji Republike
Slovenije z Republiko Madžarsko, prenehajo veljati 30. aprila 2004. 
(2) Pristojni carinski organ do 1. aprila 2004 po uradni
dolžnosti izda ugotovitvene odločbe o razveljavitvi dovoljenj iz prejšnjega
odstavka. Zoper ugotovitveno odločbo o razveljavitvi dovoljenja iz 87. člena Carinskega
zakona ni dovoljena pritožba.
(3) V odločbi iz drugega odstavka carinski organ določi tudi
način in roke, v katerih mora imetnik dovoljenja iz prvega odstavka tega člena:
-       
popisati blago na zalogi v prostih carinskih prodajalnah na dan 30.
aprila 2004 po vrstah, količinah in carinskem statusu blaga, 
-       
popis iz prejšnje točke predložiti carinskemu organu in urediti carinski
status blaga na zalogi v prostih carinskih prodajalnah v skladu s carinskim
zakonikom. 
(4) Če je v zvezi z ureditvijo statusa neskupnostnega blaga
na zalogi v prostih carinskih prodajalnah treba obračunati trošarino za
trošarinske izdelke, se trošarino obračuna in plača v višini razlike med
trošarino, ki je bila obračunana na podlagi tretjega odstavka 43. člena oziroma
osmega odstavka 51. člena Zakona o trošarinah in trošarino, ki na dan 30.
aprila 2004 velja za enakovrstne trošarinske izdelke, dane v porabo na območju
Republike Slovenije. 
(5) Trošarina iz prejšnjega odstavka se obračuna in plača,
kot da bi bila uvozna dajatev.
112. člen
(prehodni režim za
trošarinske izdelke, ki so domače blago)
(1) Imetniki dovoljenj za proste carinske prodajalne, ki so v
skladu s prejšnjim členom opravili popis blaga na zalogi v prostih carinskih
prodajalnah na dan 30. aprila 2004, morajo v popisu trošarinskih izdelkov na
zalogi v prostih carinskih prodajalnah, ki so domače blago, posebej navesti,
kdo so lastniki oziroma dobavitelji trošarinskih izdelkov. 
(2) Za trošarinske izdelke iz prejšnjega odstavka se obračuna
in plača trošarina v višini razlike med trošarino, ki je bila obračunana na
podlagi tretjega odstavka 43. člena oziroma osmega odstavka 51. člena Zakona o
trošarinah in trošarino, ki na dan 30. aprila 2004 velja za enakovrstne
trošarinske izdelke, dane v porabo na območju Republike Slovenije. 
(3) Zavezanci za plačilo trošarine iz prejšnjega odstavka so
imetniki dovoljenj za proste carinske prodajalne, če so lastniki trošarinskih
izdelkov oziroma lastniki ali dobavitelji trošarinskih izdelkov, če gre za
trošarinske izdelke, ki so predmet komisijskih oziroma konsignacijskih poslov. 
(4) Zavezanci iz prejšnjega odstavka morajo: 
-       
najkasneje 15. dan po opravljenem popisu predložiti krajevno pristojnemu
carinskemu organu obračun razlike trošarine iz prejšnjega odstavka in 
-       
najkasneje do 30. junija 2004 plačati razliko trošarine. 
(5) Trošarina iz prejšnjega odstavka se obračunava v skladu s
trošarinskimi predpisi.
113. člen
(tobačni izdelki na zalogi)
Imetniki dovoljenj za proste carinske prodajalne iz 112.
člena tega zakona lahko tobačne izdelke, ki jih imajo na zalogi na dan 30.
aprila 2004 in v skladu z 52. členom zakona o trošarinah niso označeni s
tobačno znamko, in za katere so obračunali razliko trošarine v skladu s 111.
oziroma 112. členom tega zakona, do odprodaje zalog prodajo v prodajalni, ne da
bi jih označili s tobačno znamko.
114. člen
(izvedbeni predpisi)
Minister, pristojen za finance, izda predpis glede obračuna
razlike trošarine v skladu s 111. in 112. členom tega zakona.
4. poglavje 
Prehodne kazenske določbe
115. člen
(prekrški do 1. januarja
2005)
(1) Globe, določene s tem zakonom, se do začetka uporabe
Zakona o prekrških v postopku o prekršku izrekajo kot denarne kazni, kot sledi:
1.     
za pravno osebo z denarno kaznijo od 300.000 do 20,000.000 tolarjev; 
2.     
za samostojnega podjetnika posameznik z denarno kaznijo od 75.000 do
10,000.000 tolarjev; 
3.     
za odgovorno osebo pravne osebe z denarno kaznijo od 30.000 do 1,000.000
tolarjev; 
4.     
za posameznika (fizično osebo) z denarno kaznijo od 30.000 do 450.000
tolarjev. 
(2) Kot denarne kazni se do začetka uporabe Zakona o
prekrških v nespremenjeni višini izrekajo na kraju prekrška tudi globe iz 94.
člena tega zakona.
5. poglavje 
Končne določbe
116. člen
(prenehanje veljavnosti
predpisov)
Z dnem uveljavitve tega zakona prenehajo veljati: 
1.     
 Carinski zakon (Uradni list RS, št. 1/95, 28/95, 32/99, 40/99 – popr.,
62/01 – ZPPCPEU, 59/02 in 110/02 – ZGO-1) in na njegovi podlagi izdani
predpisi: 
a)   
Uredba za izvajanje carinskega zakona (Uradni list RS, št. 107/02 in
50/03), 
b)   
Uredba o uveljavljanju pravice do oprostitev uvoznih dajatev (Uradni
list RS, št. 112/02 in 50/03), 
c)   
Uredba o pogojih za opravljanje poslov zastopanja (Uradni list RS, št.
47/99, 116/2000, 110/01 in 106/02), 
d)   
Uredba o pogojih in načinu prodaje carinskega blaga ter drugem ravnanju
s carinskim blagom (Uradni list RS, št. 47/99 in 13/02), 
e)   
Odredba o blagu, ki je oproščeno obveznosti prevoza od carinske črte do
mesta predložitve (Uradni list RS, št. 100/99), 
f)    
Odredba o tečaju, ki se uporablja za preračun zneskov v domačo valuto
(Uradni list RS, št. 40/99 in 29/01 – popravek), 
g)   
Uredba o izvajanju liste D Tržaškega sporazuma o maloobmejnem prometu
(Uradni list RS, št. 13/97, 83/97, 6/99, 105/99, 121/2000, 110/01 in 113/02). 
2.     
Zakon o carinski tarifi (Uradni list RS, št. 66/2000) in na njegovi podlagi
izdani predpisi: 
a)   
Uredba o natančnejših pogojih za določitev avtonomnih ukrepov znižanja
ali ukinitve carinskih stopenj (Uradni list RS, št. 120/2000), 
b)   
Uredba o določitvi preferencialnih carinskih stopenj za uvoz določenega
blaga po poreklu iz določenih držav v razvoju (Uradni list RS, št. 4/01), 
c)   
Uredba o poenostavljenem uvrščanju blaga v kombinirano nomenklaturo
(Uradni list RS, št. 27/01), 
d)   
Uredba o določitvi ugodnejše carinske obravnave zaradi narave ali
uporabe blaga v posebne namene (Uradni list RS, št. 29/01, 110/01 in 115/02), 
e)   
Uredba o avtonomnem ukrepu ukinitve carinske stopnje in posebne dajatve
v okviru carinskega kontingenta (Uradni list RS, št. 72/01), 
f)    
Uredba o avtonomnem ukrepu določitve carinskega kontingenta pri uvozu
določenega blaga (Uradni list RS, št. 107/01 in 115/02) in na njeni podlagi
izdano Navodilo o načinu za uveljavljanje pravice koriščenja carinskega
kontingenta pri uvozu določenega blaga (Uradni list RS, št. 18/02), 
g)   
Uredba o avtonomnem ukrepu znižanja ali ukinitve carinskih stopenj za
določeno blago (Uradni list RS, št. 116/02, 27/03, 49/03, 72/03, 92/03 in
103/03), 
h)   
Uredba o avtonomnem ukrepu ukinitve carinske stopnje in posebne dajatve
v okviru carinskega kontingenta (Uradni list RS, št. 100/03). 
3.     
Zakon o carinskih ukrepih pri kršitvah pravic intelektualne lastnine
(Uradni list RS, št. 30/01) in na njegovi podlagi izdan Pravilnik o izvajanju
6. in 10. člena zakona o carinskih ukrepih pri kršitvah pravic intelektualne
lastnine (Uradni list RS, št. 76/01). 
4.     
Zakon o ekonomskih conah (Uradni list RS, št. 45/98, 97/01 in 110/02 –
ZGO-1), in sicer naslednje določbe: 
- 
četrti odstavek 4. člena; 7. točka drugega odstavka 7. člena; četrti
odstavek 9. člena; 10., 11., 12., 14., 16. in 17. člen; peti in šesti odstavek
18. člena; 21., 22., 23., 24., 26., 27., 28. in 30. člen; prvi odstavek 31.
člena; v prvem odstavku 32. člena besedilo, ki se glasi "postopku za
pridobitev in spremembo odločbe Carinske uprave iz 10. člena tega zakona, kakor
tudi" in drugi odstavek, 3. točka prvega odstavka 33. člena; v 1. točki
prvega odstavka 34. člena besedilo, ki se glasi "odločbo Carinske
uprave" ter številka 10. v oklepaju, 4., 5., in 6. točka prvega odstavka
34. člena, ter na njegovi podlagi izdana predpisa: 
a)     Uredba o
ekonomskih conah (Uradni list RS, št. 28/02), in sicer naslednje določbe: 
-  v 1. členu besedilo, ki se
glasi "postopek za pridobitev in spremembo odločbe Carinske uprave
Republike Slovenije (v nadaljnjem besedilu: Carinska uprava) iz 10. člena
zakona ter", "kakor tudi podrobnejše predpise o izvajanju carinskega
nadzora nad blagom v ekonomski coni in", 2., 3., 4., 5, 6., 7., 8., 9.,
10., 21. do 27. člen, 
b)     Pravilnik
o vodenju evidenc v ekonomskih conah (Uradni list RS, št. 77/98). 
5.     
Zakon o preoblikovanju prostih carinskih prodajaln na cestnih mejnih
prehodih z državami članicami Skupnosti, ki delujejo v okviru EU, v mejne
prodajalne in o posebnih ukrepih nadzora teh prodajaln (Uradni list RS, št.
62/01) in na njegovi podlagi izdani pravilnik o izvajanju ukrepov nadzora v
mejnih prodajalnah in obračunu razlike trošarine (Uradni list RS, št. 69/01).
117. člen
(prenehanje veljavnosti
nekaterih določb glede intelektualne lastnine)
S 1. julijem 2004 prenehajo veljati četrti odstavek 68.
člena, 69. člen in drugi odstavek 74. člena tega zakona.
118. člen
(začetek veljavnosti)
Ta zakon začne veljati 1. maja 2004, razen drugega in
tretjega odstavka 6. člena, drugega odstavka 21. člena, drugega odstavka 26.
člena, četrtega odstavka 28. člena, 30. člena, tretjega odstavka 33. člena,
tretjega odstavka 34. člena, tretjega odstavka 40. člena, 67. člena, 69. člena,
73. člena, 107. člena, 110. člena, 111. člena in 114. člena, ki začnejo veljati
naslednji dan po objavi v Uradnem listu Republike Slovenije.«.

Zakon o spremembah in dopolnitvah Zakona o
izvajanju carinskih predpisov Evropske skupnosti – ZICPES-A (Uradni list RS,
št. 111/07) vsebuje naslednjo končno določbo:
»KONČNA DOLOČBA
68. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona
o izvajanju carinskih predpisov Evropske skupnosti – ZICPES-B Uradni list
RS, št. 55/15) vsebuje naslednji prehodni in
končno določbo:
»PREHODNI IN KONČNA DOLOČBA 
20. člen 
(1) Določbi 4. in 5. člena tega zakona se začneta
uporabljati 1. maja 2016. Do začetka uporabe določb 4. in 5. člena
tega zakona se uporabljajo določbe 6. in 8. člena Zakona o izvajanju
carinskih predpisov Evropske skupnosti (Uradni list RS, št. 25/04, 28/06 –
odl. US in 111/07).
(2) Določbe 68. do 76. člena zakona se uporabljajo do
uveljavitve uredbe o izvajanju Uredbe (EU) št. 608/2013 Evropskega
parlamenta in sveta z dne 12. junija 2013 o uveljavljanju pravic
intelektualne lastnine s strani carinskih organov in razveljavitvi Uredbe Sveta
(ES) št. 1383/2003 (UL L št. 181 z dne 29. 6. 2013, str.
15).
21. člen 
Ta zakon začne veljati petnajsti dan po objavi v Uradnem
listu Republike Slovenije.«.