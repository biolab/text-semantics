I. SPLOŠNE DOLOČBE
1. člen
(1) Ta zakon določa oblike in način
izvajanja pomoči Republike Slovenije pri ukrepih popotresne obnove objektov in
spodbujanja razvoja na območju, ki ga je prizadel potres s prvim sunkom dne 12.
aprila 1998, z epicentrom v naselju Lepena (v nadaljnjem besedilu: ukrepi
popotresne obnove).
(2) Ukrepi popotresne obnove obsegajo:
1.     
dodeljevanje sredstev proračuna Republike Slovenije (v nadaljnjem
besedilu: sredstva državne pomoči), namenjenih popotresni obnovi objektov in
zagotavljanje njihove namenske uporabe,
2.     
dodeljevanje stanovanjskih posojil iz sredstev Stanovanjskega sklada
Republike Slovenije (v nadaljnjem besedilu: sredstva stanovanjskega posojila),
namenjenih popotresni obnovi objektov in zagotavljanje njihove namenske uporabe
in izgradnjo varovanih stanovanj v lasti Stanovanjskega sklada Republike Slovenije,
3.     
organizacijo nalog, ki se nanašajo na popotresno obnovo objektov, ki
ležijo na območju potresa in vzpostavitev normalnega stanja za bivanje in delo
s potresom prizadetih prebivalcev (v nadaljnjem besedilu: organizacija nalog
popotresne obnove),
4.     
razvojno pomoč za obnovo in spodbujanje gospodarskega, socialnega in
kulturnega razvoja območij občin Bovec, Kobarid in Tolmin,
5.     
dajanje državnih poroštev za najeta posojila za potrebe financiranja in
kreditiranja razvojnih projektov v Posočju v okviru vsakoletno proračunsko
zagotovljenih sredstev za ta namen.
2. člen
(1) Določbe tega zakona se uporabljajo le
za območje, ki ga je prizadel potres naveden v prejšnjem členu (v nadaljnjem
besedilu: območje popotresne obnove).
(2) Območje popotresne obnove so območja
naselij oziroma njihovih delov, ki ležijo v občinah Bohinj, Bled, Bovec,
Cerkno, Gorenja vas–Poljane, Idrija, Jesenice, Kobarid, Kranjska Gora, Logatec,
Naklo, Radovljica, Škofja Loka, Tolmin, Železniki in Žiri in v katerih so
pristojne komisije, ki so jih te občine ustanovile v skladu s predpisi, do
uveljavitve tega zakona pripravile poročilo o oceni neposredne škode in oceno
potrebnih sredstev za odpravo posledic potresa na objektih.
(3) Območja popotresne obnove so razvidna v
“Poročilu o oceni neposredne škode in potrebnih sredstev za odpravo posledic
potresa“ (v nadaljnjem besedilu: poročilo o škodi), ki ga na podlagi poročil
občinskih komisij o škodi zaradi posledic potresa in poročil državnih organov
pripravi Ministrstvo za okolje in prostor in ga sprejme Vlada Republike
Slovenije (v nadaljnjem besedilu: vlada). Poročilo se objavi v Uradnem listu
Republike Slovenije.
3. člen
(1) Popotresna obnova objektov po tem
zakonu pomeni:
1.     
rekonstrukcijo s potresom poškodovanih objektov ali njihovih delov, ki
so kot primerni za rekonstrukcijo opredeljeni v poročilu o škodi (v nadaljnjem
besedilu: rekonstrukcija objektov),
2.     
odstranitev s potresom poškodovanih oziroma uničenih objektov ali
njihovih delov, ki so v poročilu o škodi opredeljeni kot neprimerni za
rekonstrukcijo ter zgraditev novih objektov oziroma njihovih delov na isti
lokaciji, razen če to zaradi geoloških, gradbenotehničnih in drugih razlogov ni
primerno (v nadaljnjem besedilu: nadomestitev objektov) in
3.     
zgraditev objektov infrastrukture gospodarskih in drugih javnih služb v
občinah Bovec, Kobarid in Tolmin, ki so izrazito deficitarne (v nadaljnjem
besedilu: gradnja v javno korist).
(2) Za popotresno obnovo objektov po tem
zakonu se ne glede na določbe tretjega odstavka prejšnjega člena štejejo tudi
tisti objekti ali njihovi deli, ki so v “Poročilu o oceni neposredne škode in
potrebnih sredstev za odpravo posledic plazu Stože pod Mangrtom“ (v nadaljnjem
besedilu: dodatno poročilo o škodi), ki ga pripravi ministrstvo in sprejme
vlada, opredeljeni kot uničeni ali poškodovani zaradi posledic navedenega plazu
in objekti, ki jih je treba zaradi ogroženosti ali posegov pri sanaciji
posledic tega plazu odstraniti ali rekonstruirati.
(3) Ne glede na določbe 1. točke prvega
odstavka tega člena se za rekonstrukcijo objektov šteje tudi rekonstrukcija
vseh večnadstropnih stanovanjskih objektov z območja popotresne obnove, ki so v
poročilu o škodi označeni kot primerni za rekonstrukcijo, ki stojijo na
seizmičnih območjih, na katerih je v skladu s potresnimi predpisi največja pričakovana
intenziteta VIII. ali IX. stopnje, z namenom, da se z ojačitvami konstrukcije
teh objektov zagotovi predpisana potresna varnost.
(4) Ne glede na določbe 2. točke prvega
odstavka tega člena odstranitev objekta, ki je v poročilu o škodi ali v dodatnem
poročilu o škodi opredeljen kot neprimeren za rekonstrukcijo, ni potrebna, če
se v postopkih izdaje dovoljenja za poseg v prostor ugotovi, da ga je mogoče
rekonstruirati oziroma je obnova nujna zaradi ohranjanja kulturne dediščine.
(5) Če je uničen ali poškodovan objekt
vključen v dodatno poročilo o škodi, se ne glede na določbe 14. člena tega
zakona za obnovljen objekt šteje objekt, v katerem so stanovanjski prostori
tudi končno obdelani, pri čemer se v končno obdelavo šteje izvedba
hidroizolacije v kopalnici, izdelava podložnih estrihov in toplotna izolacija
pod tlaki, obzidava kadi in končna obdelava sten, stropov in tlakov v
stanovanjskih prostorih, katerih površina je enaka standardni površini iz
drugega odstavka navedenega člena.
(6) Če se popotresna obnova objekta nanaša
na uničen oziroma poškodovan objekt, ki ga opredeljuje dodatno poročilo o
škodi:
-       
se sredstva državne pomoči in ugodni stanovanjski kredit za stanovanjski
objekt dodelijo osebi zasebnega prava na način, kot to velja za stanovanjski objekt
v lasti osebe iz 2. točke tretjega odstavka 13. člena tega zakona tudi, če v
njem lastnik ali njegovi družinski člani niso imeli stalnega bivališča,
-       
se sredstva državne pomoči dodelijo upravičencu tudi za zagotovitev
nadomestnega stavbnega zemljišča, če gre za objekt, ki ga je treba zaradi
ogroženosti ali posegov pri sanaciji posledic plazu odstraniti, in če
upravičenec obstoječe stavbno zemljišče brezplačno preda državi v last,
-       
se sredstva za izvedbo del v zvezi s komunalnim opremljanjem nadomestnih
stavbnih zemljišč dodelijo občini pod pogoji, ki po določbah tega zakona
veljajo za gradnjo v javno korist.
(7) Ne glede na določbe prvega odstavka 21.
člena tega zakona sredstva državne pomoči upravičenec iz prejšnjega odstavka
pridobi oziroma se mu dodelijo, če vlogo za pomoč pri popotresni obnovi
objektov predloži ministrstvu najpozneje do 30. aprila 2002.
3.a člen
(1) Če je v poročilu o škodi, ki ga
sprejme vlada, glede posledic novega potresa na območju popotresne obnove, ki
je nastal v času izvajanja popotresne obnove po tem zakonu (v nadaljnjem
besedilu: novi potres), vključen tudi objekt ali njegov del, ki je bil že
vključen v poročilo o škodi iz tretjega odstavka 2. člena tega zakona, na
katerem je popotresna obnova v teku ali se je ta že zaključila, se sredstva
državne pomoči za povečan obseg popotresne obnove na tem objektu ali ponovno
popotresno obnovo takega objekta ali njegovega dela dodelijo v skladu z
določbami tega zakona.
(2) Ne glede na določbe tega zakona v
zvezi z obsegom popotresne obnove posameznega objekta vključuje povečan obseg
popotresne obnove ali ponovna popotresna obnova stanovanjskega objekta iz
prejšnjega odstavka tudi obnovo talnih in stenskih oblog, stavbnega pohištva
ter električnih, vodovodnih, ogrevalnih in kanalizacijskih inštalacij.
(3) Ne glede na določbe tega zakona o
izračunu višine sredstev državne pomoči, dodeljene za popotresno obnovo
posameznega objekta ali njegovega dela, se za povečan obseg popotresne obnove
ali ponovno popotresno obnovo objekta ali njegovega dela zaradi posledic novega
potresa dodelijo sredstva državne pomoči v višini, ki je skupaj z zneskom
izplačane zavarovalnine za škodo zaradi novega potresa, zmanjšanim za polovični
znesek vplačanih premij, enaka stroškom povečanega obsega popotresne obnove oziroma
stroškom ponovne popotresne obnove.
(4) Če se zaradi posledic novega
potresa izkaže potreba po gradnji varovanih stanovanj, se iz sredstev državne
pomoči, namenjenih za odpravo posledic novega potresa, za te namene
dokapitalizira Stanovanjski sklad Republike Slovenije.
(5) Za popotresno obnovo v teku iz
prvega odstavka tega člena se šteje popotresna obnova objekta ali dela objekta,
za katero so bila odobrena sredstva državne pomoči pred nastankom novega
potresa.
4. člen
Predloge ukrepov razvojne pomoči občinam
Bovec, Kobarid in Tolmin usklajuje na predlog teh občin Svet za strukturno
politiko, ustanovljen v skladu s predpisi, ki urejajo spodbujanje skladnega
regionalnega razvoja (v nadaljnjem besedilu: svet).
II. OBSEG IN VIRI SREDSTEV
5. člen
(1) Višina sredstev proračuna Republike
Slovenije za izvajanje ukrepov popotresne obnove iz drugega odstavka 1. člena
tega zakona se za proračunski leti 1998 in 1999 določi s tem zakonom, za
naslednja proračunska leta pa s proračunom Republike Slovenije za posamezno
proračunsko leto v okviru Ministrstva za finance.
(2) V proračunu Republike Slovenije se za
izvajanje ukrepov popotresne obnove v letu 1998 zagotovijo sredstva v višini
5.000,000.000 tolarjev, v letu 1999 pa sredstva v višini 4.000,000.000
tolarjev.
(3) Višino sredstev, namenjenih posamezni
obliki izvajanja ukrepov popotresne obnove iz drugega odstavka 1. člena tega
zakona, določi vlada na podlagi celovitega programa popotresne obnove.
(4) Celovit program popotresne obnove
pripravi ministrstvo. Program sprejme vlada.
(5) Ne glede na določbe prvega in tretjega
odstavka tega člena, se v državnih proračunih Republike Slovenije na
proračunski postavki organa, pristojnega za regionalni razvoj, zagotovijo
sredstva za izvajanje ukrepov razvojne pomoči iz 4. točke drugega odstavka
1. člena tega zakona v višini:
-       
400,000.000 tolarjev letno za leta 2002, 2003 in 2004,
-       
550,000.000 tolarjev v letu 2005,
-       
500,000.000 tolarjev v letu 2006,
-       
400,000.000 tolarjev letno za leti 2007 in 2008,
-       
300,000.000 tolarjev letno za leta 2009, 2010 in 2011 ter
-       
200,000.000 tolarjev letno v letih 2012 in 2013.
(6) Ne glede na določbe prvega in tretjega
odstavka tega člena se v državnih proračunih Republike Slovenije na proračunski
postavki organa, pristojnega za promet, zagotovijo sredstva za izvajanje
investicijskega vzdrževanja in za gradnjo državnih cest na odsekih državnih
cest:
-       
R1-206/1027 Kranjska Gora-Vršič,
-       
R1-206/1028 Vršič-Trenta,
-       
R1-206/1029 Trenta-Bovec,
-       
R1-203/1002 Predel-Bovec,
-       
R1-203/1003 Bovec-Žaga,
-       
R1-203/1004 Žaga- Kobarid,
-       
G2-102/1039 Most na Soči-Bača,
-       
G2-102/1038 Bača-Dolenja Trebuša in
-       
G2-102/1037 Dolenja Trebuša-Želin
v višini 2.200,000.000 tolarjev letno za leta
2005, 2006, 2007, 2008 in 2009.
6. člen
(črtan)
7. člen
(1) Domače ali tuje fizične ali pravne
osebe lahko namenijo denarne donacije Republiki Sloveniji za popotresno obnovo.
Donacije so prihodek proračuna Republike Slovenije.
(2) Stanovanjski sklad Republike Slovenije,
Slovenska razvojna družba in Sklad za regionalni razvoj in ohranitev
poseljenosti slovenskega podeželja lahko za izvajanje ukrepov po tem zakonu v
svojem imenu in za svoj račun najamejo kredit pri tuji pravni osebi. K vlogi za
pridobitev kredita je treba pridobiti soglasje vlade.
(3) Za denarne donacije, namenjeni
popotresni obnovi iz prvega odstavka tega člena, vlada v programu popotresne
obnove iz četrtega odstavka 5. člena tega zakona določi merila za
dodeljevanje donacij upravičencem do državne pomoči za odpravo posledic novega
potresa, pri čemer upošteva, da se donacije prednostno namenjajo družinam s
šolajočimi se otroci in socialno ogroženim upravičencem.
III. NAČIN VKLJUČEVANJA IN IZPLAČEVANJA SREDSTEV
8. člen
(1) Prihodki, določeni v prvem odstavku
7. člena tega zakona, so namenski prihodki skladno z določili
43. člena Zakona o javnih financah (Uradni list RS, št. 79/99, 124/2000,
70/01, 30/02 in 56/02 – ZJU, v nadaljnjem besedilu: ZJF) in se vplačujejo na
podračun Izvrševanje proračuna RS, odprt pri Upravi za javna plačila (UJP).
(2) Sredstva iz prejšnjega odstavka se v
skladu z 48. členom ZJF mesečno izločajo v rezerve Republike Slovenije.
9. člen
(1) Izplačila sredstev rezerv po tem zakonu
se realizirajo ob upoštevanju predpisov, ki urejajo področje financiranja javne
porabe tako, da se poleg namenov v skladu s predpisi, ki urejajo javne finance,
sredstva namenijo tudi za razvojno pomoč pri popotresni obnovi Posočja.
(2) Izplačila sredstev rezerv opravlja
Ministrstvo za finance na podlagi dokumentacije, ki jo predložijo uporabniki
proračuna, v katerih pristojnost spadajo posamezni programi po tem zakonu.
(3) Vlada poroča o realiziranih prihodkih
in o izplačilih sredstev Državnemu zboru Republike Slovenije za vsako
proračunsko leto najkasneje tri mesece po izteku proračunskega leta.
IV. NAMENI, POGOJI IN MERILA ZA DODELITEV SREDSTEV
10. člen
(1) Sredstva proračuna Republike Slovenije
za popotresno obnovo se dodelijo za:
1.     
popotresno obnovo objektov,
2.     
dokapitalizacijo Stanovanjskega sklada Republike Slovenije,
3.     
izvajanje nalog državne tehnične pomoči,
4.     
financiranje ukrepov razvojne pomoči v občinah Bovec, Kobarid in Tolmin,
5.     
dokapitalizacijo Slovenske razvojne družbe, Ekološko razvojnega sklada
Republike Slovenije, Sklada Republike Slovenije za razvoj malega gospodarstva
in Sklada za regionalni razvoj in ohranitev poseljenosti slovenskega podeželja
za potrebe financiranja in kreditiranja razvojnih programov v Posočju, ki jih
sprejme vlada in
6.     
refundacijo stroškov, ki jih zaradi začasne preselitve nosijo v potresu
prizadeti prebivalci v zvezi s koriščenjem začasnih stanovanj oziroma drugih
začasnih objektov (stroški najemnine in stroški, ki nastanejo zaradi uporabe
pitne vode, elektrike, ogrevanja, odvoza smeti in drugi stroški komunalne
oskrbe ter povečani stroški prevoza na delo in z dela) in sicer za čas, dokler
se ne vselijo v njihove obnovljene oziroma nadomeščene objekte.
(2) Sredstva proračuna Republike Slovenije
za popotresno obnovo objektov so sredstva za obnovo:
1.     
stanovanjskih objektov, v katerih so na dan potresa prebivale osebe s
stalnim bivališčem v njih,
2.     
stanovanjskih objektov ter pripadajočih kmetijskih gospodarskih
objektov, gozdnih cest in objektov za zajem vode kmetij, na katerih so na dan
potresa prebivale osebe s stalnim bivališčem na njih,
3.     
objektov, v katerih so se na dan potresa izvajale dejavnosti,
4.     
objektov v lasti države ter lokalnih skupnosti v sorazmernem delu, ki je
potreben za obnovo in
5.     
objektov iz prejšnjih točk, če gre za odpravo posledic novega
zemeljskega plazu, ki je nastal zaradi potresa ali če gre za obstoječi plaz, ki
se je zaradi potresa ponovno aktiviral.
(3) Sredstva proračuna Republike Slovenije
za dokapitalizacijo Stanovanjskega sklada Republike Slovenije so sredstva za
dodelitev stanovanjskih posojil pod pogoji tega zakona ter zagotavljanje
sredstev za izgradnjo varovanih stanovanj za starejše osebe.
(4) Sredstva proračuna Republike Slovenije
za izvajanje nalog državne tehnične pomoči so sredstva za izvajanje nalog
Državne tehnične pisarne, za pripravo ureditvenih načrtov obnove ter za
izdelavo projektne dokumentacije popotresne obnove objektov.
(5) Sredstva financiranja ukrepov razvojne
pomoči v občinah Bovec, Kobarid in Tolmin so namenjena izvedbi:
1.     
posebnega programa javnih del in drugih oblik aktivne politike
zaposlovanja,
2.     
razvojnim programom na področju gospodarstva, malega gospodarstva,
obrti, turizma, in kmetijstva,
3.     
programom ohranjanja poseljenosti in
4.     
programom razvoja lokalnih in državnih gospodarskih javnih služb.
V. SREDSTVA DRŽAVNE POMOČI ZA POPOTRESNO OBNOVO OBJEKTOV
11. člen
(1) Pod pogoji, določenimi s tem zakonom,
lahko sredstva državne pomoči za popotresno obnovo objektov pridobi državni
organ oziroma se jih lahko dodeli občini.
(2) Pod pogoji, določenimi s tem zakonom,
se lahko sredstva državne pomoči dodelijo tudi osebi zasebnega prava za
popotresno obnovo objektov, ki so v njeni lasti.
(3) Sredstva državne pomoči posamezni
državni organ lahko pridobi oziroma se mu lahko dodelijo, če njegov program
popotresne obnove objektov iz tretjega odstavka 
21. člena tega zakona preseže s tem zakonom določene višine njegovih rednih
proračunskih sredstev za te namene.
(4) Državni organi, občine in osebe
zasebnega prava iz prejšnjih odstavkov tega člena (v nadaljnjem besedilu:
upravičenci) lahko pridobijo oziroma se jim dodelijo sredstva državne pomoči le
v okviru razpoložljivih proračunskih sredstev, predvidenih za sredstva državne
pomoči.
(5) Sredstva državne pomoči se tudi ne
smejo uporabiti za povrnitev negmotne škode ali izgubljenega dobička. Sredstva državne pomoči pa se lahko
uporabijo za poslovno škodo, nastalo pravnim osebam, samostojnim podjetnikom
posameznikom in kmečkim gospodarstvom zaradi novega potresa iz 3.a člena tega
zakona, če so na dan ponovnega potresa opravljali gospodarsko dejavnost v
poškodovanih ali uničenih poslovnih prostorih. Sredstva državne pomoči se lahko
v primerih iz prejšnjega stavka uporabijo tudi za ohranitev obstoječih delovnih
mest pri nosilcih dejavnosti, ker začasno ne morejo opravljati dejavnosti
zaradi posledic ponovnega potresa in so zato ta delovna mesta neposredno
ogrožena.
(6) Sredstva državne pomoči se po tem
zakonu ne uporabljajo za zagotovitev osnovnih pogojev za življenje,
intervencije in druge ukrepe po predpisih o varstvu pred naravnimi in drugimi
nesrečami.
(7) Sredstva državne pomoči se dajejo brez
obveznosti vračanja in se ne vštevajo v davčno osnovo upravičencev do sredstev
po tem zakonu.
12. člen
(1) Pri dodeljevanju sredstev državne
pomoči in nadzoru nad njihovo uporabo lahko uporabljajo pristojni državni
organi in organi občin podatke o pravnih osebah, ki jih v okviru predpisanih
evidenc vodijo državni organi in občinski organi, javni zavodi in agencije,
koncesionarji ter drugi pooblaščeni organi.
(2) Za dodeljevanje sredstev državne pomoči
za popotresno obnovo objekta v lasti osebe zasebnega prava in v zvezi z
nadzorom nad njihovo uporabo se lahko o posamezniku, ki je lastnik objekta ali
ima pravico do uporabe tega objekta, uporabijo osebni podatki in vzpostavi
zbirka, ki jo upravlja ministrstvo.
(3) Zbirka iz prejšnjega odstavka vsebuje
naslednje podatke:
1.     
ime in priimek oziroma podatke iz poslovnega registra, če gre za
poslovni subjekt,
2.     
naslov stalnega ali začasnega prebivališča fizične osebe ali sedež
poslovnega subjekta,
3.     
podatke o zaposlitvi za fizične osebe in
4.     
podatke iz zemljiške knjige o lastništvu objektov, pri čemer se za
prijavljene škode na objektih uvede tudi obvezna geokoda, ki jo zagotovi
geodetska služba.
(4) Podatke iz 1. do 4. točke prejšnjega
odstavka so dolžni posredovati posamezniki, ki vložijo zahtevo za pomoč iz
sredstev državne pomoči. Podatki iz zbirke se hranijo trideset let po dodelitvi
sredstev upravičencem, po izteku tega roka pa se izbrišejo.
(5) Pri pridobivanju podatkov iz prejšnjega
odstavka lahko ministrstvo uporablja in pridobiva tudi podatke iz centralnega
registra prebivalstva in identifikatorje iz poslovnega registra.
13. člen
(1) Za popotresno obnovo objektov v lasti
države lahko državni organ pridobi iz sredstev državne pomoči največ do 30%
vseh sredstev, ki so mu bila potrjena glede na oceno neposredne škode iz
poročila o škodi v njegovem programu popotresne obnove objektov iz tretjega
odstavka 21. člena tega zakona.
(2) Za popotresno obnovo objektov v lasti
občine lahko občina pridobi iz sredstev državne pomoči največ do 60% vseh
sredstev, ki so ji bila potrjena glede na oceno škode iz poročila o škodi v
njenem programu popotresne obnove objektov iz tretjega odstavka 21. člena tega
zakona. Ne glede na to lahko občina pridobi iz sredstev državne pomoči vsa
sredstva, ki so ji bila glede na oceno škode iz poročila o škodi potrjena v
programu popotresne obnove objektov iz 22. člena tega zakona (v nadaljnjem
besedilu: program popotresne obnove objektov), če gre:
1.     
za stanovanjske objekte, v katerih so na dan potresa prebivale osebe s
stalnim bivališčem,
2.     
za rekonstrukcijo ali nadomestitev objektov infrastrukture in
3.     
za gradnjo objektov v javno korist iz 3. točke prvega odstavka 3. člena
tega zakona.
(3) Za popotresno obnovo objekta v lasti
oseb zasebnega prava lahko oseba zasebnega prava, kateri so bila glede na oceno
neposredne škode iz poročila o škodi potrjena sredstva državne pomoči v programu
popotresne obnove objektov, pridobi največ:
1.     
do 60% vseh sredstev, če gre za objekt v katerem je lastnik objekta
izvajal svojo dejavnost,
2.     
do 80% vseh sredstev, če gre za stanovanjski objekt, v katerem je imel
stalno prebivališče na dan potresa lastnik objekta ali njegov družinski član,
3.     
do 80% vseh sredstev, če gre za stanovanjski objekt in pripadajoče
kmetijske gospodarske objekte, gozdne ceste in objekte za zajem vode kmetije na
gričevnato-hribovitem območju in je na kmetiji imel stalno prebivališče na dan
potresa lastnik kmetije ali njegov družinski član,
4.     
do višine 80% sredstev, če gre za stanovanjski objekt in pripadajoče
kmetijske gospodarske objekte, gozdne ceste in objekte za zajem vode kmetije na
gorsko-višinskem območju in je na kmetiji imel stalno prebivališče na dan
potresa lastnik kmetije ali njegov družinski član,
5.     
do 90% vseh sredstev, če gre za stanovanjski objekt in pripadajoče
kmetijske gospodarske objekte, gozdne ceste in objekte za zajem vode kmetije na
območju Triglavskega narodnega parka in je na kmetiji imel stalno prebivališče
na dan potresa lastnik kmetije ali njegov družinski član,
6.     
do 50% vseh sredstev če gre za lastnike, ki so imeli na dan potresa
stalno prebivališče na območju popotresne obnove in ki želijo v potresu
poškodovane objekte obnoviti za izvajanje gospodarske dejavnosti ne glede na
to, ali je v objektu na dan potresa prebivala oseba s stalnim prebivališčem v
objektu,
7.     
nosilci dejavnosti, ki so na dan potresa izvajali dejavnost v najetih
prostorih in nameravajo nadaljevati izvajanje gospodarske dejavnosti v drugem
objektu na območju iste občine, lahko pridobijo za obnovo tega objekta sredstva
državne pomoči, katerih višina pa ne sme presegati 30% sredstev, ki so bila za
odpravo posledic potresa glede na oceno neposredne škode iz poročila o škodi
potrjena v programu popotresne obnove objektov lastniku poškodovanega objekta,
pri katerem so bili najemniki na dan potresa,
8.     
najemniki stanovanj s stalnim bivališčem na območju, ki ga je prizadel
potres, lahko pridobijo sredstva državne pomoči največ do 40% vseh sredstev, ki
so bila za odpravo posledic potresa na objektu glede na oceno neposredne škode
iz poročila o škodi potrjena v programu popotresne obnove objektov v zasebni
lasti, 20% pa ostane lastniku objekta, kateremu ni več v interesu, da bi
podaljšal najemni odnos.
(4) Za popotresno obnovo stanovanjskega
objekta ali stanovanjskega objekta kmetije v lasti osebe zasebnega prava, v
katerem so na dan potresa prebivale osebe s stalnim bivališčem v tem objektu,
vendar lastnik objektov ne izpolnjuje pogojev iz prejšnjega odstavka tega
člena, lahko lastnik pridobi iz sredstev državne pomoči največ do 40% sredstev,
ki so mu bila glede na oceno neposredne škode iz poročila o škodi potrjena v
programu popotresne obnove objektov.
(5) Za popotresno obnovo objekta, ki je bil
na dan potresa dan v najem za izvajanje dejavnosti drugi osebi, lahko lastnik
pridobi iz sredstev državne pomoči največ do 30% sredstev, ki so mu bila za
odpravo posledic potresa na objektu glede na oceno neposredne škode iz poročila
o škodi potrjena v programu popotresne obnove objektov.
(6) Za popotresno obnovo planine na
aktivnih pašnih planinah pridobi lastnik 90% sredstev, ki so bila za popotresno
obnovo planine potrjena v programu popotresne obnove objektov.
(7) Območja občin so glede na omejene
možnosti za kmetijstvo razvrščena v gričevnato-hribovito ali v gorsko-višinsko
območje na podlagi kriterijev določenih v predpisih, ki urejajo področje
kmetijskih zemljišč.
(8) Ne glede na določbe prejšnjih odstavkov
tega člena lahko za popotresno obnovo objekta, ki je bil na dan potresa
zavarovan kot kulturni spomenik skladno s predpisi, ki urejajo področje
kulturne dediščine, lastnik tega objekta pridobi iz sredstev državne pomoči vsa
sredstva, ki so mu bila za popotresno obnovo objekta glede na oceno neposredne
škode iz poročila o škodi potrjena v programu popotresne obnove Ministrstva za
kulturno. Lastnik objekta pridobi iz sredstev državne pomoči vsa sredstva za
popotresno obnovo tudi, če gre za objekt, za katerega je bilo pred potresom
potrjeno, da ima etnološko in stavbno vrednost, pomembno za ohranitev krajinske
identitete, pa zaradi formalnih razlogov še ni bil dokončan postopek
razglasitve za kulturni spomenik.
(9) Za več objektov iz prejšnjih odstavkov,
ki so v lasti iste osebe zasebnega prava, se določa višina sredstev državne
pomoči ter vodi postopek dodeljevanja državne pomoči za vsako popotresno obnovo
objekta posebej.
(10) Za stanovanjski objekt iz 2. točke
tretjega odstavka tega člena, se šteje tudi objekt, v katerem je na dan potresa
prebival lastnik, vendar ni imel stalnega prebivališča v tem objektu, imel pa
je stalno prebivališče v občini, v kateri je objekt, ali v sosednji občini, če
je le-ta na območju popotresne obnove. Pri izračunu sredstev državne pomoči, ki
po določbah tega zakona pripadajo lastniku iz prejšnjega stavka, se upošteva,
kot da je imel lastnik na dan potresa stalno prebivališče v tem objektu.
14. člen
(1) Za popotresno obnovo objekta v lasti
osebe zasebnega prava iz prejšnjega člena se določi višina državne pomoči na
podlagi:
1.     
ocene neposredne škode zaradi posledic potresa na objektu iz poročila o
škodi in
2.     
višine sredstev za popotresno obnovo objekta, ki je potrjena v programu
popotresne obnove objektov.
(2) Če višina sredstev za obnovo objekta,
ki je potrjena v programu popotresne obnove objektov, ne presega za več kot 40%
ocene neposredne škode zaradi posledic potresa na objektu iz poročila o škodi,
se višino sredstev državne pomoči za popotresno obnovo objekta v lasti oseb
zasebnega prava določi na podlagi izračuna:
Sdržavna pomoč
= A. (P2/P1). Sprojekt,
kjer je:
Sdržavna pomoč – višina sredstev
državne pomoči,
A enako 0,3, če gre za objekt iz 2., 3., 4.
in 5. točke tretjega odstavka ter za objekt iz petega odstavka prejšnjega
člena,
A enako 0,4, če gre za objekt iz četrtega
odstavka prejšnjega člena,
A enako 0,6, če gre za objekt iz 1. točke
tretjega odstavka prejšnjega člena,
Sprojekt – sredstva, ki so za
obnovo objekta potrjena v programu popotresne obnove objektov, pri čemer se za
obnovljen objekt šteje objekt s saniranimi ali izdelanimi temelji, nosilnimi
stenami in drugimi nosilnimi konstrukcijami oziroma elementi, vključno z
ostrešjem in strešno kritino ter dimniki, izolacijo proti vlagi in toplotno
zaščito, betonskimi tlaki kot podlago za finalno izvedbo tlakov, predelnimi
stenami, notranjimi in zunanjimi ometi, vodovodno in električno inštalacijo
brez končne opreme ter vgrajenim stavbnim pohištvom,
P1 – neto površina objekta po
popotresni obnovi in
P2 – neto površina objekta pred
popotresno obnovo, če ne gre za stanovanjski objekt. Za popotresno obnovo
stanovanjskega objekta je P2 standardna neto površina stanovanjskega
objekta, ki se izračuna na podlagi števila oseb s stalnim bivališčem na dan
potresa v objektu in naslednjih meril:
1)      za eno ali dve osebi s stalnim prebivališčem v stanovanjskem
objektu je standardna neto površina enaka 90 m2;
2)      za tri osebe s stalnim prebivališčem v stanovanjskem objektu je
standardna neto površina enaka 115 m2;
3)      za štiri osebe s stalnim prebivališčem v stanovanjskem objektu je
standardna površina enaka 120 m2;
4)      za pet oseb s stalnim prebivališčem v stanovanjskem objektu je
standardna površina enaka 135 m2.
(3) Če je višina sredstev obnove objekta,
ki so potrjena v programu popotresne obnove objektov, za več kot 40% večja od
ocene neposredne škode zaradi posledic potresa iz poročila o škodi, se višina
sredstev državne pomoči določi na podlagi izračuna:
Sdržavna pomoč =
A. (P2/P1). (Sprojekt + 1,4. Sškoda)/2,
kjer je:
Sškoda – ocena neposredne škode
zaradi posledic potresa na objektu iz poročila o škodi.
(4) Če višina sredstev za obnovo objekta,
ki so potrjena v programu popotresne obnove objektov, presega za več kot
dvakrat oceno neposredne škode zaradi posledic potresa na objektu iz poročila o
škodi, je višina sredstev državne pomoči, ki jih lastnik objekta lahko pridobi,
enaka:
Sdržavna pomoč =
A. (P2/P1). 1,7. Sškoda.
(5) Za več kot pet oseb s stalnim
bivališčem v stanovanjskem objektu se k izračunu standardne neto stanovanjske
površine P2 iz prejšnjih odstavkov doda za vsako nadaljnjo osebo s stalnim
bivališčem v objektu po 8 m2 ne glede na število stanovanjskih enot
v stanovanjskem objektu.
(6) Neto površina stanovanjskega,
poslovnega ali kmetijskega gospodarskega objekta se izračuna na podlagi
metodologije, ki so jo uporabljale občinske komisije za oceno škode zaradi
posledic potresa in je sestavni del poročila o škodi.
15. člen
(1) Za popotresno obnovo stanovanjskega
objekta v lasti osebe zasebnega prava iz 2. točke tretjega odstavka 13. člena
tega zakona se višina sredstev državne pomoči določi na podlagi:
1.     
izračuna višine sredstev državne pomoči za popotresno obnovo objekta v
lasti osebe zasebnega prava iz 14. člena ter
2.     
izračuna dodatnih sredstev državne pomoči zaradi socialnega položaja
lastnika ter tistih njegovih družinskih članov in oseb, s katerimi lastnik živi
v skupnem gospodinjstvu in so na dan potresa imele stalno prebivališče v
stanovanjskem objektu.
(2) Lastnik stanovanjskega objekta iz 2.
točke tretjega odstavka 13. člena tega zakona pridobi dodatna sredstva državne
pomoči v višini sredstev državne pomoči iz 
14. člena tega zakona, če vsota skupnih dohodkov lastnika in njegovih
družinskih članov, ki so imeli stalno prebivališče na dan potresa v objektu, v
letu 1997 ni presegala dvanajstih mesečnih družinskih dohodkov. Mesečni
družinski dohodek iz prejšnjega stavka znaša:
1.     
za otroke do dopolnjenega 6. leta starosti 29% povprečne zajamčene
plače,
2.     
za otroke od 7. do dopolnjenega 14. leta starosti 34% povprečne
zajamčene plače,
3.     
za otroke od 15. leta do zaključka šolanja 42% povprečne zajamčene
plače,
4.     
za odrasle osebe 52% zajamčene plače, določene za zadnje trimesečje leta
1997 in
5.     
za invalidne osebe s priznano najmanj 70% telesno okvaro 100% zajamčene
plače, določene za zadnje trimesečje leta 1997.
(3) Če je vsota skupnih dohodkov lastnika
in njegovih družinskih članov v letu 1997 presegala dvanajst mesečnih
družinskih dohodkov iz prejšnjega odstavka, se višina dodatnih sredstev državne
pomoči določi na podlagi izračuna:
Sdodatna državna
pomoč = Sdržavna pomoč. (10. Dzajamčeni – Dlastnika)/(6.
Dzajamčeni),
kjer je:
Sdodatna državna pomoč – višina
dodatnih sredstev državne pomoči,
Sdržavna pomoč – višina sredstev
državne pomoči iz 14. člena tega zakona,
Dzajamčeni – vsota dvanajstih
mesečnih družinskih dohodkov iz prejšnjega odstavka, izračunanih na podlagi
podatkov o starosti družinskih članov in zajamčene plače, določene za zadnje
trimesečje leta 1997,
Dlastnika – vsota skupnih
dohodkov lastnika in njegovih družinskih članov, ki so imeli stalno
prebivališče na dan potresa v objektu, za leto 1997.
(4) Če je bila vsota skupnih dohodkov
lastnika in njegovih družinskih članov, ki so imeli stalno prebivališče na dan
potresa v objektu, v letu 1997 za več kot desetkrat večja od vsote dvanajstih
mesečnih družinskih dohodkov, izračunanih na podlagi podatkov o starosti
družinskih članov in zajamčene plače, izračunane kot povprečje zajamčenih plač
v letu 1997, lastnik stanovanjskega objekta ni upravičen do dodatnih sredstev
državne pomoči.
(5) Dodatna sredstva državne pomoči iz
prejšnjih odstavkov tega člena se prištejejo sredstvom državne pomoči iz 14.
člena tega zakona tako, da je celotna višina sredstev državne pomoči za odpravo
posledic potresa na stanovanjskem objektu enaka:
Scelotna državna
pomoč = Sdržavna pomoč + Sdodatna državna pomoč,
kjer je:
Scelotna državna pomoč – celotna
višina sredstev državne pomoči, namenjenih popotresni obnovi stanovanjskega
objekta.
16. člen
(1) Za popotresno obnovo stanovanjskega
objekta in pripadajočih gospodarskih kmetijskih objektov kmetije v lasti osebe
zasebnega prava iz 3., 4. in 5. točke tretjega odstavka 13. člena tega zakona
se višina sredstev državne pomoči določi na podlagi:
1.     
izračuna višine sredstev državne pomoči za popotresno obnovo objekta v
lasti osebe zasebnega prava iz 14. člena ter
2.     
izračuna dodatnih sredstev državne pomoči zaradi razvrstitve območja,
kjer je kmetija, glede na omejene možnosti za kmetijstvo, v
gričevnato-hribovito ali v gorsko-višinsko območje.
(2) Za popotresno obnovo stanovanjskega
objekta in pripadajočih kmetijskih gospodarskih objektov kmetije iz prejšnjega
odstavka pridobi lastnik dodatna sredstva državne pomoči zaradi omejenih
možnosti za kmetijstvo:
1.     
v višini sredstev državne pomoči za popotresno obnovo objektov kmetije
iz 14. člena tega zakona, če je kmetija na gričevnato-hribovitem območju in
površina obdelovalnih kmetijskih zemljišč kmetije presega 2,5 ha,
2.     
v višini 150% višine sredstev državne pomoči za popotresno obnovo
objektov kmetije iz 14. člena tega zakona, če je kmetija na gorsko-višinskem
območju in površina obdelovalnih kmetijskih zemljišč kmetije presega 2,5 ha in
3.     
v višini 200% višine sredstev državne pomoči za popotresno obnovo
objektov kmetije iz 14. člena tega zakona, če je kmetija na območju
Triglavskega narodnega parka in površina obdelovalnih kmetijskih zemljišč
kmetije presega 2,5 ha.
(3) Površina obdelovalnih kmetijskih
površin iz prejšnjega odstavka se izračuna na podlagi naslednjih kriterijev:
-       
8 ha gozda ali
-       
5 ha gozdnih plantaž ali
-       
4 ha pašnikov ali
-       
2 ha travnikov ali ekstenzivnih sadovnjakov ali
-       
1 ha njiv ali vrtov ali
-       
0,25 ha plantažnih sadovnjakov
se šteje za 1 ha obdelovalnih kmetijskih
površin.
(4) Če površina obdelovalnih kmetijskih
površin kmetije iz prvega odstavka tega člena ne presega 2,5 ha, se višina
dodatnih sredstev državne pomoči za popotresno obnovo objektov na
gričevnato-hribovitem območju določi na podlagi izračuna:
Sdodatna državna
pomoč = Sdržavna pomoč. (Pobdelovalna površina –
0,5) / 2,
za kmetije na gorsko-višinskem območju na
podlagi izračuna:
Sdodatna državna
pomoč = 1,5. Sdržavna pomoč. (Pobdelovalna površina
– 0,5) / 2,
in za kmetije na območju Triglavskega
narodnega parka na podlagi izračuna:
Sdodatna državna
pomoč = 2. Sdržavna pomoč. (Pobdelovalna površina –
0,5) / 2,
kjer je:
Sdodatna državna pomoč – višina dodatnih
sredstev državne pomoči,
Sdržavna pomoč – višina sredstev
državne pomoči za popotresno obnovo objekta iz 14. člena tega zakona in
Pobdelovalna površina – površina
obdelovalnih kmetijskih površin izračunana na podlagi kriterijev iz prejšnjega
odstavka in izražena v ha.
(5) Če je površina obdelovalnih kmetijskih
površin izračunana na podlagi kriterijev iz tretjega odstavka tega člena manjša
od 0,5 ha, lastnik kmetije ne more pridobiti dodatnih sredstev državne pomoči
zaradi razvrstitve v območje z omejenimi možnostmi za kmetijstvo.
(6) Lastnik kmetije iz prvega odstavka tega
člena lahko pridobi tudi dodatna sredstva državne pomoči po socialnih
kriterijih iz 15. člena tega zakona. Dodatna sredstva državne pomoči po
socialnih kriterijih se prištejejo dodatnim sredstvom državne pomoči zaradi
razvrstitve območja med območja z omejenimi možnostmi za kmetijstvo,
izračunanih na podlagi določb tega člena. Ne glede na vrednost vsote dodatnih
sredstev državne pomoči iz prejšnjega stavka ter ne glede na območje Triglavskega
narodnega parka pa skupna dodatna sredstva državne pomoči za popotresno obnovo
kmetije ne smejo presegati 170% sredstev državne
pomoči iz 14. člena tega zakona.
(7) Dodatna sredstva državne pomoči iz
prejšnjih odstavkov tega člena se prištejejo sredstvom državne pomoči iz 14.
člena tega zakona tako, da so celotna sredstva državne pomoči za popotresno
obnovo objektov kmetije enaka:
Scelotna državna
pomoč = Sdržavna pomoč + Sdodatna državna pomoč,
kjer je:
Scelotna državna pomoč – celotna
višina sredstev državne pomoči, namenjenih popotresni obnovi objektov kmetije.
Komisija za popotresno obnovo objektov
17. člen
(1) Naloge v zvezi z obravnavanjem vlog in
dodeljevanjem sredstev državne pomoči opravlja komisija za sredstva državne
pomoči (v nadaljnjem besedilu: komisija za popotresno obnovo objektov), ki jo
na predlog Ministrstva za kmetijstvo, gozdarstvo in prehrano, Ministrstva za
okolje in prostor, Ministrstva za gospodarske dejavnosti, Ministrstva za malo
gospodarstvo in turizem, Ministrstva za zdravstvo, Ministrstva za promet in
zveze, Ministrstva za finance ter Ministrstva za kulturo imenuje vlada.
Strokovna opravila za komisijo za popotresno obnovo objektov opravlja
ministrstvo.
(2) Naloge iz prejšnjega odstavka so
predvsem:
1.     
pregledovanje vlog za popotresno obnovo objektov,
2.     
priprava predlogov programov popotresne obnove objektov za odločitve
vlade o razdelitvi sredstev državne pomoči,
3.     
uresničevanje odločitev vlade pri dodelitvi sredstev posameznemu
upravičencu,
4.     
spremljanje izvajanja programov popotresne obnove objektov in porabe
sredstev državne pomoči,
5.     
izdelava poročila o izvajanju programov popotresne obnove objektov v
posameznem proračunskem obdobju in za celotno obdobje popotresne obnove in
6.     
izdelava poročila o porabi sredstev državne pomoči za popotresno obnovo
objektov v posameznem proračunskem obdobju in za celotno obdobje popotresne
obnove objektov.
18. člen
(1) Poročila iz 5. in 6. točke drugega
odstavka prejšnjega člena o izvajanju programov popotresne obnove objektov in o
porabi sredstev državne pomoči sprejme vlada.
(2) Poročilo o zbranih in porabljenih
sredstvih državne pomoči in o rezultatih izvajanja programa popotresne obnove
objektov ter poročilo o prioritetnih nalogah nadaljnje popotresne obnove za
posamezno časovno obdobje, predloži vlada Državnemu zboru dvakrat letno: ob
zaključku posamezne obnovitvene sezone (meseca decembra) in pred začetkom
novega obnovitvenega obdobja (meseca marca). Celovito poročilo o realiziranih
prihodkih in izplačilih za posamezno leto popotresne obnove pa predloži vlada
Državnemu zboru v roku iz tretjega odstavka 9. člena tega zakona.
Pogoji in postopek za pridobitev sredstev
državne pomoči
19. člen
(1) Državni organ lahko pridobi sredstva
državne pomoči za popotresno obnovo za objekte, ki:
1.     
so del državne infrastrukture, za katero se sredstva za investicije in
investicijskovzdrževalna dela zagotavljajo v državnem proračunu,
2.     
so namenjeni izvajanju državne javne službe, ki se financira tudi iz
sredstev državnega proračuna,
3.     
so v lasti države in se njihovo vzdrževanje ali obnavljanje financira iz
sredstev državnega proračuna,
4.     
so z aktom države razglašeni za kulturni spomenik ali
5.     
so namenjeni varstvu naravne znamenitosti, razglašene z aktom države.
(2) Državni organ je upravičen do sredstev
državne pomoči, če sredstva za izvedbo potrjenega programa popotresne obnove
objektov presegajo 15% sredstev, ki so mu v državnem proračunu namenjena za
investicijska, investicijskovzdrževalna, vzdrževalna ali obnovitvena dela na
delovnem območju, na katero sodijo objekti iz prejšnjega odstavka.
(3) Občini se lahko dodelijo sredstva
državne pomoči za popotresno obnovo objektov, ki:
1.     
so del lokalne infrastrukture, za katero se sredstva za investicije in
investicijskovzdrževalna dela zagotavljajo v občinskem proračunu,
2.     
so namenjeni izvajanju lokalne javne službe, ki se financira tudi iz
sredstev občinskega proračuna,
3.     
za druge objekte, ki so v lasti občine in se njihovo vzdrževanje ali
obnavljanje financira iz sredstev občinskega proračuna,
4.     
so z aktom občine razglašeni za kulturni spomenik ali
5.     
so namenjeni varstvu naravne znamenitosti, razglašene z aktom občine.
(4) Občina je upravičena do sredstev iz
državne pomoči, če sredstva za izvedbo potrjenega programa popotresne obnove
objektov presegajo 15% sredstev njenega proračuna, namenjenih investicijskemu
vzdrževanju objektov za tekoče leto.
20. člen
(1) Sredstva državne pomoči se dodelijo za
popotresno obnovo objektov v lasti osebe zasebnega prava, ki ima stalno
prebivališče ali opravlja pridobitno ali nepridobitno dejavnost na območju
popotresne obnove, objekt pa je na območju popotresne obnove in je namenjen
stalnemu bivanju ali izvajanju dejavnosti.
(2) Ne glede na določbe o višini sredstev
državne pomoči za popotresno obnovo objektov v lasti oseb zasebnega prava,
določene na podlagi 14., 15. in 16. člena tega zakona, delež lastnih sredstev
upravičenca pri odpravi posledic potresa ne more biti manjši 300.000 tolarjev
(v nadaljnjem besedilu: najmanjši lastni delež).
(3) Če je v programu popotresne obnove
objektov v lasti oseb zasebnega prava posameznemu lastniku za popotresno obnovo
posameznega objekta potrjena višina sredstev manjša od 3,000.000 tolarjev, se
višina sredstev državne pomoči določi tako, da se najprej izračuna delež
sredstev državne pomoči po postopkih iz 14., 15. in 16. člena tega zakona, nato
pa se ta delež, če je treba, zmanjša tako, da lastni delež upravičenca za
izvedbo popotresne obnove tega objekta ni manjši od najmanjšega lastnega
deleža.
(4) Če je v programu popotresne obnove
objektov v lasti oseb zasebnega prava posameznemu lastniku za popotresno obnovo
posameznega objekta potrjena višina sredstev manjša od najmanjšega lastnega
deleža, lastnik ni upravičen do sredstev državne pomoči.
(5) Če oseba zasebnega prava za popotresno
obnovo posameznega objekta nima dovolj lastnih sredstev, oziroma zaradi nizkih
mesečnih dohodkov lastnika in njegovih družinskih članov, ki prebivajo v tem
objektu, ne more pridobiti stanovanjskih posojil po tem zakonu ali na kak drug
način, se lahko občini dodelijo nepovratna sredstva državne pomoči v višini, ki
je enaka razliki med sredstvi potrebnimi za popotresno obnovo objekta ter
sredstvi, ki jih je oseba pridobila kot nepovratno pomoč iz sredstev državne
pomoči. Občini se lahko dodelijo nepovratna sredstva tudi za končno obdelavo
stanovanjskih prostorov v okviru popotresne obnove objekta osebe zasebnega
prava iz prejšnjega stavka, ki ne more pridobiti stanovanjskih posojil po tem
zakonu ali na kak drug način. V končno obdelavo stanovanjskih prostorov se
šteje izvedba hidroizolacije v kopalnici, izdelava podložnih estrihov in
toplotna izolacija pod tlaki, obzidava kadi in končna obdelava sten, stropov in
tlakov v stanovanjih, katerih površina ne presega 60% standardne neto površine,
določene z drugim odstavkom 14. člena tega zakona. Občini se dodelijo
nepovratna sredstva iz prvega in drugega stavka tega odstavka, če v to lastnik
objekta privoli in dovoli občini za čas 20 let vpis hipotekarne pravice na
objektu v sorazmernem deležu sredstev državne pomoči, ki je bila za ta objekt
dodeljena občini.
(6) Če oseba zasebnega prava za popotresno
obnovo posameznega objekta ne pristopi k popotresni obnovi objekta, zaradi
potresa poškodovan objekt pa ogroža sosednje objekte, javno infrastrukturo ali
kako drugače varnost ljudi in njihovo premoženje ali izrazito kvari izgled
naselja, lahko ministrstvo odredi, da popotresno obnovo izvede občina. Za
popotresno obnovo objekta iz prejšnjega stavka občina pridobi sredstva državne
pomoči v višini celotne popotresne obnove objekta in pravico vpisa hipotekarne pravice
na objektu v sorazmernem deležu sredstev državne pomoči, ki je bila za ta
objekt dodeljena občini.
(7) Za popotresno obnovo posameznega
objekta, v katerem na dan potresa niso prebivale osebe s stalnim prebivališčem
v tem objektu, ali v njem niso prebivali lastniki objekta, s stalnim
prebivališčem v občini, v kateri je objekt, zaradi potresa poškodovan objekt pa
ogroža sosednje objekte, javno infrastrukturo ali kako drugače varnost ljudi in
njihovo premoženje ali izrazito kvari izgled naselja, lastnik objekta pa ne
pristopi k popotresni obnovi, lahko ministrstvo odredi, da popotresno obnovo
izvede občina. Za popotresno obnovo objekta iz prejšnjega stavka občina pridobi
sredstva državne pomoči v višini celotne popotresne obnove objekta in pravico
vpisa hipotekarne pravice na objektu v sorazmernem deležu sredstev državne
pomoči, ki je bila za ta objekt dodeljena občini.
(8) Če ima objekt iz petega ali šestega
odstavka tega člena dva ali več solastnikov, morajo ti solastniki določiti
skupnega predstavnika ali pooblaščenca (v nadaljnjem besedilu: pooblaščenec
solastnikov). Če lastnik objekta iz prejšnjega odstavka tega člena ni znan ali
če je za ta objekt uveden postopek denacionalizacije, ki z dnem uveljavitve
tega zakona še ni pravnomočno končan ali če je takšen objekt predmet
lastninjenja in postopek lastninjenja še ni pravnomočno končan, lahko
denacionalizacijski upravičenec in zavezanec oziroma druge stranke v postopku
lastninjenja sporazumno določijo skupnega predstavnika ali pooblaščenca (v
nadaljnjem besedilu: pooblaščenec upravičencev in zavezancev).
(9) Solastniki oziroma upravičenci in
zavezanci iz prejšnjega odstavka so dolžni v 30 dneh, ko so seznanjeni o
dodelitvi nepovratnih sredstev državne pomoči, sporočiti občini ime in naslov
pooblaščenca solastnikov oziroma upravičencev in zavezancev.
(10) Če solastniki oziroma upravičenci in
zavezanci ne postopajo v skladu s prejšnjim odstavkom, občina vloži zahtevo na
pristojno sodišče, da s sklepom nemudoma določi začasnega skrbnika. Sodišče je
dolžno postaviti začasnega skrbnika v 15 dneh po prejemu zahteve.
(11) Zoper sklep iz prejšnjega odstavka ni
pritožbe.
(12) Začasni skrbnik opravlja vsa potrebna
dejanja, dokler solastniki oziroma upravičenci in zavezanci ne obvestijo občine
o pooblaščencu solastnikov oziroma pooblaščencu upravičencev in zavezancev,
oziroma do konca popotresne obnove objekta iz petega, šestega oziroma sedmega
odstavka tega člena in dokončanja postopkov, ki se nanašajo na zavarovanje
terjatve občine, nastale z vpisom hipoteke na takšnem objektu.
21. člen
(1) Sredstva državne pomoči upravičenec
pridobi oziroma se mu dodelijo na podlagi njegove vloge za pomoč pri popotresni
obnovi objektov, ki jo mora predložiti ministrstvu najkasneje do 31. decembra
1999.
(2) Vloga iz prejšnjega odstavka, ki jo
predloži državni organ ali občina, mora vsebovati predvsem:
1.     
seznam v potresu poškodovanih objektov, za katere uveljavlja dodelitev
sredstev državne pomoči,
2.     
izpis iz poročila o škodi, ki se nanaša na objekte iz prejšnje točke,
3.     
dokumentacijo za popotresno obnovo objektov s predračunom za izvedbo
del,
4.     
dovoljenja za poseg v prostor oziroma gradnjo in
5.     
druge podatke o izvajanju proračuna za tekoče proračunsko leto, pomembne
za odločanje o dodelitvi sredstev.
(3) Vlogi iz prejšnjega odstavka mora
državni organ ali občina priložiti tudi svoj program popotresne obnove
objektov.
(4) Vlogi iz prvega odstavka tega člena
mora oseba zasebnega prava predložiti:
1.     
seznam v potresu poškodovanih objektov, katerih lastnik je in za katere
predlaga popotresno obnovo z uporabo sredstev državne pomoči,
2.     
izpis iz poročila o škodi, ki se nanaša na objekte iz prejšnje točke,
3.     
lokacijsko dokumentacijo popotresne obnove objekta,
4.     
gradbeno dovoljenje ali odločbo o dovolitvi priglašenih del,
5.     
poslovno investicijski program, če gre za osebe zasebnega prava, ki
opravljajo dejavnost,
6.     
izjavo, da bo pridobil potrebno projektno dokumentacijo za popotresno
obnovo objekta pri državni tehnični pisarni ter izvedel obnovo objekta v skladu
z njenimi zahtevami in
7.     
druge podatke, pomembne za odločanje o dodelitvi sredstev iz 14., 15.,
in 16. člena tega zakona.
(5) Ne glede na lastnino objektov, ki so
zavarovani po predpisih o kulturni dediščini, pripravi program popotresne obnove
teh objektov Ministrstvo za kulturo.
(6) Minister predpiše navodilo za izdelavo
programov popotresne obnove objektov iz tretjega odstavka tega člena ter
navodilo za vsebino in obliko vloge za dodelitev sredstev državne pomoči osebi
zasebnega prava iz četrtega odstavka tega člena v 14 dneh po uveljavitvi tega
zakona.
22. člen
(1) Ministrstvo pregleda vloge za pomoč pri
popotresni obnovi objektov iz prejšnjega člena in če je treba, vlogo ob
sodelovanju posameznega upravičenca dopolni.
(2) Na podlagi popolnih vlog komisija za
popotresno obnovo objektov izdela za obdobje, ki ni daljše od treh mesecev,
predlog delnega programa popotresne obnove objektov.
(3) Program popotresne obnove objektov
sprejme vlada. V programu popotresne obnove vlada v okviru sredstev, zagotovljenih
s tem zakonom, odloči o uporabi sredstev za pomoč pri popotresni obnovi
objektov za vsako obdobje iz prejšnjega odstavka posebej.
(4) Vlada pri sprejemu programa popotresne
obnove prednostno upošteva popotresno obnovo stanovanjskih objektov, v katerih
so na dan potresa prebivale osebe s stalnim prebivališčem na območju popotresne
obnove in popotresno obnovo objektov, ki so namenjeni izvajanju javnih služb.
(5) Ministrstvo na podlagi sprejetega
programa popotresne obnove objektov in znotraj posameznega programa, ki je v
njegovi pristojnosti, za posameznega upravičenca izda odločbo o namenu porabe
in obsegu sredstev državne pomoči pri popotresni obnovi objektov.
23. člen
(1) Sredstva državne pomoči morajo biti
porabljena skladno z namenom njihove uporabe.
(2) Zaradi zagotovitve namenske porabe
sredstev državne pomoči morajo pred nakazilom sredstev:
1.     
občine predložiti Ministrstvu za finance ustrezen instrument zavarovanja
plačila in
2.     
osebe zasebnega prava podpisati pogodbo z ministrstvom o izpolnjevanju
obveznosti, ki so določene s tem in drugimi zakoni.
(3) V pogodbi iz prejšnjega odstavka se
oseba zasebnega prava predvsem zaveže, da bo:
1.     
izvedla popotresno obnovo objekta v celotnem obsegu,
2.     
zagotovila nadzor pri obnovi objekta skladno s predpisi, ki urejajo
graditev objektov,
3.     
zagotovila namensko porabo sredstev državne pomoči in
4.     
zagotovila izgradnjo objekta skladno s projektom za pridobitev
gradbenega dovoljenja in izvedbo ter drugimi pogoji iz dovoljenja za poseg v
prostor.
(4) Neporabljena ali nenamensko porabljena
sredstva državne pomoči mora upravičenec vrniti.
(5) Sredstva državne pomoči se vrnejo v
državni proračun in prerazporedijo za rezerve.
(6) Če občina ali oseba zasebnega prava ni
porabila odobrenih sredstev državne pomoči za odpravo posledic potresa v
celoti, je dolžna razliko do odobrenih sredstev vrniti skupaj s pripadajočimi
obrestmi od dneva zaključene popotresne obnove objekta.
(7) Če je občina ali oseba zasebnega prava
odobrena sredstva državne pomoči uporabila nenamensko, je dolžna vrniti celotna
nenamensko porabljena sredstva s pripadajočimi obrestmi od dneva, ko so ji bila
sredstva nakazana.
(8) Če ugotovljena sredstva iz prejšnjega
odstavka občina ne vrne, lahko ministrstvo, pristojno za finance, izda nalog
Agenciji za plačilni promet, da prenese tolarska sredstva z žiro računa občine
v dobro proračuna Republike Slovenije skupaj s pripadajočimi zamudnimi
obrestmi.
24. člen
(1) Upravičenec, ki je pridobil oziroma so
mu bila dodeljena sredstva državne pomoči po tem zakonu, mora predložiti
ministrstvu zaključno poročilo o njihovi porabi najkasneje v 12 mesecih od
dneva, ko jih je skladno z določbami tega zakona pridobil oziroma so mu bila
dodeljena.
(2) Upravičenec iz prejšnjega odstavka mora
o porabi sredstev državne pomoči poročati ministrstvu na njegovo zahtevo tudi
pred iztekom roka iz prejšnjega odstavka.
(3) Minister predpiše roke in način
poročanja iz prejšnjih odstavkov tega člena v roku 60 dni od uveljavitve tega
zakona.
VI. STANOVANJSKA POSOJILA IN IZGRADNJA VAROVANIH STANOVANJ
25. člen
(1) Sredstva dokapitalizacije
Stanovanjskega sklada Republike Slovenije iz 10. člena tega zakona se skladno z
2. točko drugega odstavka 1. člena tega zakona namenijo za:
1.     
ugodna posojila osebam zasebnega prava,
2.     
izgradnjo varovanih stanovanj za starejše osebe,
3.     
financiranje obresti posojil iz 1. točke tega odstavka.
(2) Višino sredstev za posamezne namene iz
prejšnjega odstavka določi vlada skladno s celovitim programom popotresne
obnove.
(3) Sredstva za posojila iz prvega odstavka
tega člena se delijo na podlagi vlog po javnem pozivu upravičencem.
(4) Posojila iz 1. točke prvega odstavka
tega člena lahko pridobijo upravičenci iz tretjega in četrtega odstavka 13.
člena tega zakona za popotresno obnovo stanovanjskega objekta ne glede na
višino dodeljene državne pomoči. Sredstva dodeljenih posojil se štejejo kot
lastna sredstva upravičenca v smislu drugega odstavka 20. člena tega zakona.
(5) Najnižji odobreni znesek za posojila iz
prejšnjega odstavka je 300.000 tolarjev, najvišji pa je enak razliki med vrednostjo
popotresne obnove objekta in dodeljeno državno pomočjo, pri čemer se upošteva
odplačilna sposobnost upravičenca, vendar pa vrednost popotresne obnove
objekta, na podlagi katere se izračuna odobreni znesek posojila, ne sme
presegati vrednosti, določene na podlagi izračuna:
S vrednost
popotresne obnove = (P2/P1). Sprojekt,
kjer je:
Svrednost popotresne obnove –
vrednost popotresne obnove objekta, na podlagi  katere se izračuna najvišji
odobreni znesek posojila in
P2, P1, in Sprojekt
– oznake za pojme iz 13. člena tega zakona.
(6) Posojila iz prejšnjega odstavka se
odobrijo z rokom vračila do 15 let. Posojilojemalec mora odobreno posojilo
zavarovati. Koriščenje odobrenega posojila je dokumentarno. Posojilo se
odplačuje v mesečnih anuitetah. Prva anuiteta zapade v plačilo dve leti po
dodelitvi posojila. Odobreno posojilo se revalorizira skladno z zakonskimi
predpisi. Realna obrestna mera za odobrena posojila za upravičence iz:
-       
2., 3., 4. in 5. točke tretjega odstavka 13. člena tega zakona je 0%,
-       
četrtega odstavka 13. člena tega zakona je 2,75%.
(7) Varovana stanovanja za starejše osebe
so najemna stanovanja v lasti Stanovanjskega sklada Republike Slovenije,
namenjena osebam, ki so potrebne stalne pomoči in imajo stalno prebivališče na
območju s potresom prizadetih občin. Višino najemnine določi lastnik v soglasju
z Ministrstvom za delo, družino in socialne zadeve.
(8) Stanovanjski sklad Republike Slovenije
v soglasju z Ministrstvom za delo, družino in socialne zadeve objavi javni
razpis za izbiro izvajalcev za izgradnjo varovanih stanovanj za starejše osebe.
(9) Sredstva posojil lahko pridobijo
upravičenci iz četrtega odstavka tega člena na podlagi vloge, ki jo morajo
predložiti Stanovanjskemu skladu Republike Slovenije najkasneje do 1. decembra
2000.
(10) Vsebino vloge in potrebno
dokumentacijo določi Stanovanjski sklad Republike Slovenije v javnem pozivu.
(11) Za potrebe dodeljevanja posojil lahko
Stanovanjski sklad Republike Slovenije uporablja osebne podatke iz zbirke iz
tretjega odstavka 12. člena tega zakona ali drugih predpisanih evidenc, ki jih
vodijo državni in občinski organi.
(12) Vračila posojil iz šestega odstavka
tega člena mora Stanovanjski sklad Republike Slovenije letno prednostno
namenjati za nadaljnji razvoj stanovanjske preskrbe na območjih iz 4. točke
drugega odstavka 1. člena tega zakona. Pri dodeljevanju posojil za nadaljnji
razvoj stanovanjske preskrbe iz prejšnjega stavka se mora zlasti upoštevati
obnova starejših objektov, ki niso bili grajeni potresno varno.
(13) Sredstva posojil iz prejšnjega
odstavka se delijo na podlagi javnih pozivov, ki jih v soglasju z ministrstvom
sprejme upravni odbor Stanovanjskega sklada Republike Slovenije.
(14) Stanovanjski sklad Republike Slovenije
letno poroča vladi o namenski porabi sredstev dokapitalizacije in sredstev iz
dvanajstega odstavka tega člena za vsako proračunsko leto najkasneje tri mesece
po njegovem izteku.
(15) Ne glede na določbe šestega odstavka
tega člena, se vsa posojila, odobrena pod pogoji iz tega zakona upravičencem iz
2., 3., 4. in 5. točke tretjega odstavka in četrtega odstavka 13. člena
tega zakona, po 1. januarju 2004 revalorizirajo z rastjo srednjega tečaja
Banke Slovenije za euro. Vsa odplačila kreditojemalcev
od 1. januarja 2004 dalje se preračunajo po srednjem tečaju Banke Slovenije
za euro, veljavnem na prvi delovni dan tekočega
meseca, v katerem je bilo plačilo izvedeno, in se za ta znesek zniža tekoča
glavnica.
VII. NALOGE DRŽAVNE TEHNIČNE POMOČI
26. člen
(1) Pri urbanističnem načrtovanju za
območje popotresne obnove ter pri popotresni obnovi objektov je treba
upoštevati krajinske značilnosti, naravno in kulturno dediščino in tipologijo
regionalne arhitekture ter druge naravne in ustvarjene vrednote okolja.
(2) Pri popotresni obnovi objektov kulturne
dediščine in objektov, ki pomembno vplivajo na podobo naselja oziroma krajine,
ima rekonstrukcija obstoječega objekta prednost pred nadomestitvijo objekta.
(3) Pri urbanističnem načrtovanju vasi za
območje popotresne obnove je treba upoštevati oblikovanje ekonomskega prostora
v okviru obnove vasi, ki bo omogočal trajnostni razvoj in ohranitev
poseljenosti.
Državna tehnična pisarna
27. člen
(1) Vlada ustanovi kot začasno službo na
območjih, prizadetih s potresom, Državno tehnično pisarno.
(2) Državna tehnična pisarna svetuje in nudi
pomoč pri načrtovanju in projektiranju obnove v potresu poškodovanih objektov
ter usklajuje in nadzira aktivnosti pri obnovi poškodovanih objektov.
(3) Državna tehnična pisarna zlasti:
1.     
svetuje pri odločitvah glede načina obnove in nudi drugo strokovno pomoč
v zvezi s popotresno obnovo objektov,
2.     
pripravlja dokumente, potrebne za izdelavo občinskih programov
popotresne obnove objektov iz 21. člena tega zakona,
3.     
pripravlja dokumentacijo osebam zasebnega prava za izdelavo vlog za
pridobitev sredstev državne pomoči iz četrtega odstavka 21. člena tega zakona,
4.     
sodeluje pri pripravi ureditvenih načrtov iz 28. člena tega zakona,
5.     
nudi pomoč lastnikom in upravljalcem nepremičnin na območjih iz 2. člena
tega zakona pri pridobivanju projektne dokumentacije, dovoljenj in drugih
listin, potrebnih za izvedbo gradbenih del v zvezi z odpravo posledic potresa ter
nudi pravno in finančno svetovanje v zvezi z odpravo posledic potresa,
6.     
potrjuje skladnost projektne dokumentacije z zahtevami iz 26. člena tega
zakona ter s smernicami za popotresno obnovo objektov iz poročila o škodi,
7.     
strokovno nadzoruje dela, za katera zadošča odločba o dovolitvi
priglašenih del,
8.     
pridobiva lokacijsko dokumentacijo,
9.     
koordinira izdelavo projektne dokumentacije za nadomestno gradnjo
oziroma rekonstrukcijo,
10.  
sodeluje pri nadzoru smotrne in namenske rabe sredstev državne pomoči in
stanovanjskih posojil in
11.  
organizira strokovno nadzorstvo nad gradnjo.
(4) Strokovno nadzorstvo nad gradnjo
nadomestnih objektov, ki niso zahtevni objekti po zakonu, ki ureja graditev
objektov, ter nad rekonstrukcijo objektov, lahko opravlja tudi posameznik –
gradbeni tehnik z najmanj petimi leti delovnih izkušenj.
(5) Državna tehnična pisarna enkrat mesečno
poroča ministrstvu o svojem delu.
(6) Minister izda podrobnejša navodila za
organizacijo in delo Državne tehnične pisarne ob upoštevanju mnenja občin na
območju popotresne obnove.
(7) Državna tehnična pisarna sodeluje s
strokovnimi službami ministrstva, ki so pristojne za posamezne vidike
popotresne obnove.
(8) Državna tehnična pisarna pri svojem
delu uporablja pečat z naslednjim besedilom: Vlada Republike Slovenije, Državna
tehnična pisarna Bovec – Kobarid 1, 2, 3, 4, 5.
(9) Prostor, v katerem deluje Državna
tehnična pisarna, se označi z napisno tablo: Vlada Republike Slovenije, Državna
tehnična pisarna Bovec – Kobarid.
Pogoji za gradnjo objektov
28. člen
(1) Popotresna obnova objektov se na
območjih popotresne obnove ureja na podlagi veljavnih izvedbenih prostorskih
aktov. Šteje se, da je
nameravana gradnja, ki je vključena v popotresno obnovo objektov, v skladu z
izvedbenim prostorskim aktom, če je njena lokacija neposredno dostopna z javne
ceste oziroma leži tik ob njej ali pa če njena lokacija izpolnjuje pogoje, ki
so z zakonom, ki ureja graditev objektov, predpisane za nadomestno gradnjo.
(2) Za izdajo dovoljenj za graditev pri
popotresni obnovi objektov se na območjih popotresne obnove uporabljajo določbe
tega zakona.
(3) Če pristojna komisija za oceno
poškodovanosti objektov ugotovi, da so objekti, ki naj bi se nadomestili, porušeni
oziroma da so objekti, ki naj bi se rekonstruirali, neprimerni za prebivanje
ali opravljanje dejavnosti in da se mora zato brez odlašanja izvesti nadomestno
gradnjo oziroma rekonstrukcijo (v nadaljnjem besedilu: nujna gradnja), se
šteje, da so za take gradnje izpolnjeni pogoji iz tretjega odstavka
1. člena Zakona o graditvi objektov (Uradni list RS, št. 110/02, 97/03 –
odločba US, 41/03 – ZVO-1, 45/04 – ZVZP-A, 47/04 in 62/04 – odločba US) in se
jih lahko izvede brez poprej pridobljenega gradbenega dovoljenja, vendar samo,
če jih izvede oziroma za njihovo izvedbo poskrbi Državna tehnična pisarna.
(4) Določbe prejšnjega odstavka
veljajo tudi v primeru, če je potrebno v potresu poškodovan objekt, ki ga sicer
ni bilo mogoče vključiti med nujno gradnjo, porušiti kasneje, ker ga kljub
uporabi sodobnih tehničnih sredstev, namenjenih potresno varni gradnji, ni bilo
mogoče rekonstruirati ali ker bi stroški njegove rekonstrukcije občutno
presegli vrednost samega objekta.
29. člen
(črtan)
30. člen
(črtan)
31. člen
(črtan)
32. člen
(črtan)
33. člen
(črtan)
34. člen
(črtan)
35. člen
(črtan)
36. člen
(črtan)
37. člen
(črtan)
38. člen
(črtan)
39. člen
(črtan)
40. člen
(črtan)
40.a člen
(1) Izvajalci del popotresne obnove
zavarujejo izpolnjevanje obveznosti za dobro in pravočasno izvedbo del ter za
odpravo napak v garancijskem roku z izročitvijo naslednjih vrst finančnih
zavarovanj: menice, akceptnega naloga ali bančne garancije.
(2) Za vrednost del po posamezni pogodbi,
ki so plačana iz sredstev državne pomoči nad 10.000.000 tolarjev, izročijo
izvajalci del popotresne obnove Državni tehnični pisarni:
-       
najkasneje v roku desetih dni od sklenitve pogodbe: brezpogojno, na prvi
poziv plačljivo garancijo prvorazredne poslovne banke, kot varščino za dobro
izvedbo in pravočasnost izvedbe posla v višini 10% vrednosti del, ki bodo
plačana iz sredstev državne pomoči po posamezni pogodbi. Bančna garancija mora
imeti veljavnost en dan več kot je rok za izvedbo;
-       
ob primopredaji del: brezpogojno, na prvi poziv plačljivo garancijo prvorazredne
poslovne banke, kot varščino za odpravo napak v garancijskem roku, v višini 10%
vrednosti del plačanih iz državne pomoči po posamezni pogodbi. Bančna garancija
mora imeti veljavnost en dan več kot je rok za garancijo.
40.b člen
(1) Za potrebe gradenj, ki se
financirajo ali sofinancirajo iz sredstev za popotresno obnovo, se postopki za
pridobitev dovoljenj za graditev iz drugega odstavka 28. člena tega zakona
vodijo ter gradnje izvajajo v skladu s predpisi, ki urejajo graditev objektov,
če ta zakon ne določa drugače.
(2) Dovoljenja za graditev po določbah
tega zakona so gradbena in uporabna dovoljenja po določbah zakona, ki ureja
graditev objektov.
(3) Šteje se, da je gradnja, namenjena
za odpravo posledic potresa, v javno korist.
40.c člen
Zahtevo za izdajo gradbenih in uporabnih
dovoljenj iz prejšnjega člena vlaga Državna tehnična pisarna, lahko pa tudi
pravne oziroma fizične osebe, ki so po določbah tega zakona upravičene za
pridobitev sredstev za odpravo posledic potresa (v nadaljnjem besedilu: upravičeni
investitor).
40.č člen
Upravni organ, pri katerem se vlagajo
zahteve za izdajo gradbenega dovoljenja za gradnje oziroma dela, ki so v zvezi
z gradnjami iz 40.b člena tega zakona, in zahteve za izdajo uporabnega
dovoljenja za takšne objekte, je krajevno pristojna upravna enota.
40.d člen
(1) Pred začetkom gradnje objektov, ki
niso vključeni med nujne gradnje, je potrebno pridobiti gradbeno dovoljenje.
Zahtevi za izdajo gradbenega dovoljenja je potrebno priložiti dokumentacijo in
listine, za katere je z zakonom, ki ureja graditev objektov, določeno, da jih
je treba priložiti takšni zahtevi.
(2) Če upravičeni investitor pravice,
na podlagi katere se lahko na določenem zemljišču oziroma objektu izvaja
gradnja, še nima vpisane v zemljiško knjigo, se za takšno dokazilo šteje
pogodba o pridobitvi lastninske ali kakšne druge stvarne oziroma obligacijske
pravice, ki investitorju dovoljuje gradnjo oziroma izvajanje del na takšni
nepremičnini, z notarsko overjenim podpisom na zemljiškoknjižnem dovolilu.
(3) Ne glede na določbe predpisov, ki
urejajo graditev objektov, za spremembo namembnosti objektov, ki jo opredeljuje
program popotresne obnove objektov, gradbeno dovoljenje ni potrebno, ampak
zadostuje lokacijska informacija, iz katere izhaja, da je takšna spremenjena
raba v skladu z izvedbenim prostorskim aktom.
40.e člen
(1) Stranka v postopku za izdajo
gradbenega dovoljenja za objekt oziroma dela, ki so v zvezi z gradnjo iz 40.b
člena tega zakona, je samo upravičeni investitor.
(2) Šteje se, da objekti, ki so potrebni
za odpravo posledic potresa po tem zakonu, nimajo vplivov na okolico, razen če
so to objekti, ki so s predpisi, ki urejajo varstvo okolja, opredeljeni kot
objekti, za katere je presoja vplivov na okolje obvezna zaradi emisij energije
ali snovi v okolje.
(3) Za izvedbo parcelacije ni obvezna
predhodna dokončna ureditev obstoječih lastniških meja s parcelacijo zajetih
parcel po določbah zakona, ki ureja evidentiranje nepremičnin oziroma zemljiški
kataster.
(4) Pritožba lastnikov zoper odločbo,
s katero geodetski upravni organ ugotovi spremembe v oštevilčbi, površini,
vrsti rabe in katastrskem razredu zemljiških parcel, ki so posledica izvedenih
parcelacij iz prejšnjega odstavka, ne zadrži zaznambe sprememb podatkov v
zemljiškem katastru.
(5) Površine novonastalih zemljiških
parcel se v primerih, kadar meje lastniških parcel niso urejene, določijo na
podlagi obstoječih veljavnih podatkov zemljiškega katastra.
40.f člen
(1) Pri ureditvi gradbišča in
izvajanju del, ki se financirajo ali sofinancirajo iz sredstev za odpravo
posledic potresa, se šteje, kot da se takšna gradnja izvaja kot gradnja v
lastni režiji v skladu s predpisi, ki urejajo graditev objektov.
(2) Gradbeni nadzor mora zagotoviti
Državna tehnična pisarna.
40.g člen
Državna tehnična pisarna mora pred začetkom
del, ki so v zvezi z nujnimi gradnjami:
1.     
pridobiti lokacijsko informacijo, iz katere izhaja, da tovrstno gradnjo
na določenem zemljišču, kjer se naj bi takšna gradnja izvedla, izvedbeni
prostorski akt omogoča oziroma da je takšna gradnja neposredno dostopna z javne
ceste in ki vsebuje poleg predpisanih sestavin tudi kopijo kartografskega dela
izvedbenega prostorskega akta z vrisano lokacijo predvidene nadomestne gradnje
oziroma vrisano lokacijo objekta, ki se naj bi rekonstruiral;
2.     
za zemljišče, na katerem se naj bi izvedla nadomestna gradnja oziroma
rekonstrukcija v potresu poškodovanega objekta in na katerega se nanaša
lokacijska informacija, pridobiti geološke podatke o ustreznosti nosilnih tal;
3.     
v primeru rekonstrukcije objekta, ki je varovan v skladu s predpisi o
varstvu kulturne dediščine oziroma v primeru nadomestne gradnje objekta, ki je
bil porušen in je bil pred porušitvijo varovan v skladu s takšnimi predpisi,
pridobiti kulturnovarstvene pogoje in zagotoviti, da bo pri sami izvedbi del
sodeloval predstavnik pristojne službe za varstvo kulturne dediščine;
4.     
na podlagi geoloških podatkov o ustreznosti nosilnih tal in v primeru iz
prejšnje točke tudi na podlagi podatkov iz kulturnovarstvenih pogojev pridobiti
idejno zasnovo nameravane nadomestne gradnje oziroma rekonstrukcije;
5.     
preveriti, ali je nosilnost temeljnih tal ustrezna in ali so v primeru
rekonstrukcije gradbeni proizvodi, ki naj bi se ohranili, uporabni in da je
objekt primeren za rekonstrukcijo;
6.     
vzpostaviti gradbeni dnevnik in knjigo obračunskih izmer;
7.     
v sodelovanju z izvajalcem nadomestne gradnje oziroma rekonstrukcije
imenovati odgovornega vodjo del ter poskrbeti, da bo gradbeni nadzor opravljala
oseba, ki izpolnjuje z zakonom, ki ureja graditev objektov, predpisane pogoje
za odgovornega nadzornika in da bo ta oseba v primeru nadomestne gradnje, ki ne
bi bila zgrajena na povsem isti lokaciji, kot je pred potresom stal porušeni
objekt, poskrbela, da bo ob zakoličbi takšnega objekta prisoten tudi
pooblaščeni predstavnik občine.
40.h člen
(1) Pred začetkom uporabe objektov, za
katere je bilo izdano gradbeno dovoljenje in tudi za objekte, ki so bili
vključeni med nujne gradnje, je potrebno pridobiti uporabno dovoljenje.
(2) Zahtevi za izdajo uporabnega
dovoljenja je treba priložiti izjavo projektanta in Državne tehnične pisarne,
da je objekt zgrajen v skladu s predpisi, ter geodetski načrt novega stanja
zemljišča, za druge listine in dokazila, za katere je z zakonom, ki ureja
graditev objektov, določeno, da jih je treba priložiti že v zahtevi za izdajo
uporabnega dovoljenja, pa se mora poskrbeti do dneva, ko je razpisan tehnični
pregled in jih na ta dan predložiti komisiji za tehnični pregled.
(3) Za enostanovanjske stavbe in
stavbe, ki se po določbah zakona, ki ureja graditev objektov, lahko gradijo v
lastni režiji, se izda uporabno dovoljenje brez poprej opravljenega tehničnega
pregleda, na temelju izjave Državne tehnične pisarne, da je gradnja izvedena v
skladu s predpisi. V teh primerih investitorju tudi ni potrebno poskrbeti za
listine in druga dokazila iz prejšnjega odstavka.
(4) Za druge objekte, ki niso objekti
iz prejšnjega odstavka, se uporabno dovoljenje izda na način in po postopku,
predpisanim z določbami zakona, ki ureja graditev objektov.
40.i člen
(1) Po končani nujni nadomestni
gradnji oziroma rekonstrukciji objekta mora Državna tehnična pisarna zahtevi za
izdajo uporabnega dovoljenja priložiti:
1.     
predhodno pridobljeno lokacijsko informacijo,
2.     
geodetski načrt novega stanja zemljišča,
3.     
predhodno pridobljeno idejno zasnovo s priloženim posnetkom vseh
elementov izvedene gradnje, kot so konstrukcije, inštalacije in naprave v
tlorisih in tipičnih prerezov praviloma v merilu 1: 100, če gre za stavbo,
oziroma v merilu 1: 500 ali večjem merilu, če gre za objekt gospodarske javne
infrastrukture, vključno z analizo konstrukcije objekta kot celote,
4.     
zaključeni gradbeni dnevnik, in
5.     
dokazilo o zanesljivost objekta, izdelano na predpisanih obrazcih.
(2) V primeru nujne nadomestne gradnje
oziroma rekonstrukcije stanovanjske stavbe se zahtevi za izdajo uporabnega
dovoljenja priloži samo listine iz 1. in 2. točke prejšnjega odstavka ter
izjavo Državne tehnične pisarne, da je takšna stavba zgrajena oziroma
rekonstruirana v skladu s predpisi.
(3) Po izdaji uporabnega dovoljenja se
v primeru stavb po uradni dolžnosti izbriše porušena stavba iz zemljiškega
katastra in katastra stavb ter vpiše nadomestna gradnja v zemljiški kataster in
kataster stavb, hišna številka pa se ohrani in prenese na nadomestno gradnjo.
Oprostitev plačila odškodnin in drugih prispevkov
41. člen
(1) Stroškov izdaje soglasij, kakor tudi
odškodnine, nadomestila, prispevke in druge dajatve, predpisane za izdajo
dovoljenj za poseg v prostor oziroma za samo popotresno obnovo objektov, se ne
zaračunava. Zaračunavati se
tudi ne sme stroškov priklopa objektov na objekte gospodarske javne
infrastrukture.
(2) Uradne listine, potrebne za pridobitev
gradbenega dovoljenja ter za pridobitev lokacijske
informacije za popotresno obnovo objektov so takse
proste.
42. člen
Za pridobitev sredstev državne pomoči iz
11. člena tega zakona in za pridobitev sredstev stanovanjskega posojila iz 25.
člena tega zakona za popotresno obnovo objektov so lastniki oziroma upravljalci
poškodovanih nepremičnin dolžni sodelovati z Državno tehnično pisarno in
ravnati v skladu z njenimi zahtevami in navodili.
VIII. SREDSTVA RAZVOJNE POMOČI OBČINAM BOVEC, KOBARID IN
TOLMIN
43. člen
(1) Razvojna pomoč pri popotresni obnovi
Posočja po tem zakonu se zagotavlja na območju popotresne obnove občin Bovec,
Kobarid in Tolmin v obdobju
popotresne obnove do konca leta 2001 za naslednje namene:
1.     
sofinanciranje novih gospodarskih, izvozno in turistično usmerjenih
investicij, osvajanja novih trgov, spodbujanja izvoza, ustanavljanja novih
podjetij in ohranjanja delovnih mest,
2.     
sofinanciranje razvojno investicijskih programov, ki omogočajo
ohranjanje poseljenosti in trajnostni razvoj kmetijstva,
3.     
zagotavljanje sredstev za pripravo in izvedbo posebnih programov javnih
del na področju popotresne obnove objektov, socialnovarstvenih storitev in aktiviranje
razvojnih potencialov,
4.     
zagotavljanje sredstev za razvoj javne infrastrukture in lokalnih
gospodarskih javnih služb,
5.     
trajnostni razvoj kmetijstva.
(2) Koordinacijo izvajanja, ki vključuje
tudi organizacijsko, strokovno in tehnično podporo pri načrtovanju in izvajanju
ukrepov razvojne pomoči izvaja Posoški razvojni center, ki ga je za opravljanje
določenih operativnih nalog s svojega delovnega področja za popotresno obnovo
objektov v Posočju in za spodbujanje razvoja na navedenem območju ustanovil svet.
(3) Sredstva iz 1., 2. in 5. točke prvega
odstavka tega člena se dodeljujejo kot kombinacija ugodnih posojil in
nepovratnih sredstev.
(4) Sredstva iz 3. in 4. točke prvega
odstavka tega člena se zagotavljajo kot trajno nepovratna.
(5) Osnova za usmerjanje sredstev razvojne
pomoči je Program razvojne pomoči občinam Bovec, Kobarid in Tolmin za obdobje
2002–2006 (v nadaljnjem besedilu: program ukrepov). Program ukrepov pripravi
Posoški razvojni center do 30. novembra 2001. Program ukrepov se pripravlja kot
del regionalnega razvojnega programa goriške statistične regije in potrdi na
programskem odboru za goriško statistično regijo. Tekom priprave se program
ukrepov usklajuje z organom, pristojnim za regionalni razvoj, ki ga tudi predloži v usklajevanje in sprejem
Vladi Republike Slovenije.
(6) Program ukrepov zajema:
-       
cilje in indikatorje za spremljanje učinkov programa,
-       
oblike razvojnih spodbud z njihovim časovnim in finančnim ovrednotenjem,
-       
organizacijo izvajanja ter spremljanja in vrednotenja učinkov programa.
(7) Na osnovi programa ukrepov se vsako
leto programskega obdobja izdela letni izvedbeni program, ki vključuje tudi
analizo učinkov izvajanja programa. Letni izvedbeni program sprejme Vlada
Republike Slovenije.
(8) Razvojne spodbude se dodeljujejo ob smiselnem
upoštevanju pravil dodeljevanja državnih pomoči ter zakona o spodbujanju
skladnega regionalnega razvoja. Struktura državnega sofinanciranja razvojnih
spodbud se določi z letnimi izvedbenimi programi iz sedmega odstavka tega
člena.
(9) Sredstva razvojnih spodbud iz
prejšnjega odstavka tega člena se lahko uporabljajo samo za naslednje namene:
-       
vzpostavljanje razvojne infrastrukture,
-       
pospeševanje podjetniških vlaganj, razvoj gospodarstva in odpiranje
novih delovnih mest,
-       
usposabljanje in razvoj kadrov.
(10) Za usklajevanje namenov in obsega
spodbud ter spremljanje izvajanja programa ukrepov je odgovoren organ, pristojen za regionalni razvoj.
44. člen
(1) Delovna mesta pri delodajalcih, ki so
ogrožena zaradi posledic potresa in plaza v Logu pod Mangartom, ker delodajalci
začasno ne morejo opravljati delovnega procesa, se lahko ohranjajo s pomočjo
posebnih subvencij ali drugih oblik aktivne politike zaposlovanja pod pogoji,
ki jih določi vlada. Posoški razvojni center v ta namen pripravi predlog
posebnega programa ohranjanja delovnih mest, ogroženih zaradi potresa in plaza
v Logu pod Mangartom.
(2) Vlogo za vključitev delavcev v program
ohranjanja delavnih mest, ogroženih zaradi potresa in plaza v Logu pod
Mangartom in druge oblike aktivne politike zaposlovanja iz prejšnjega odstavka
vloži delodajalec na Posoški razvojni center. Vlogi mora delodajalec predložiti
podatke o delavcih, za katere predlaga vključitev in kopijo zapisnika o oceni
škode ter druge podatke, na podlagi katerih je mogoče ugotavljati motnje v
delavnem procesu.
(3) Za redne programe javnih del v okviru
popotresne obnove in obnove v Logu pod Mangartom se za proračunsko leto 2001
zagotovi sredstva za pokrivanje dela stroškov izhodiščnih plač udeležencev
glede na delež brezposelnih v prebivalstvu in glede na gospodarsko razvitost
občine v okviru proračunskih sredstev Ministrstva za delo, družino in socialne
zadeve.
45. člen
Fizičnim in pravnim osebam, ki imajo
nastanitvene objekte v občinah, kjer se izvaja popotresna obnova objektov po
tem zakonu, se podaljša rok za kategorizacijo nastanitvenih objektov po
pravilniku o merilih in načinu kategorizacije nastanitvenih objektov do 31.
decembra 2000.
46. člen
(1) Gospodarskim družbam in zavodom se
sredstva, ki so jih do uveljavitve tega zakona namenili kot pomoč prizadetim v
potresu, prizna kot odhodek za izplačila za humanitarne namene v dejanski
višini izplačanih sredstev ne glede na omejitve po 25. členu Zakona o
davku od dobička pravnih oseb (Uradni list RS, št. 72/93, 20/95, 18/96 in
34/96).
(2) (črtan)
46.a člen
(1) Osnova za dohodnino za leto 1998 se
zmanjša za prostovoljne prispevke, ki so jih zavezanci za dohodnino v letu 1998
vplačali do 13. junija 1998 osebam, ki so v skladu s posebnimi predpisi
organizirane za opravljanje humanitarnih dejavnosti in drugim osebam, ki so
prostovoljne prispevke nakazale v potresu prizadetim v Posočju ali neposredno
osebam, prizadetim v potresu, ne glede na omejitev iz 9. člena Zakona o dohodnini (Uradni list RS št. 71/93, p.2/94, 7/95 in 44/96).
Zavezanec za dohodnino mora navedeno vplačilo dokazati z ustreznimi dokumenti,
ki se glasijo na njegovo ime.
(2) Osebe iz prejšnjega odstavka, ki so jim
bili nakazani prostovoljni prispevki, morajo do 31. decembra 1998 pristojnemu
davčnemu uradu posredovati podatke o vplačnikih prostovoljnih prispevkov in o
višini vplačanih prispevkov ter poročilo o tem, za katere namene so bila zbrana
sredstva porabljena.
46.b člen
Sredstva, prejeta iz naslova humanitarne
pomoči od oseb iz 46. in 46.a člena zakona v letu 1998 oziroma v letu 1999, se
prejemnikom, ki so upravičenci do državne pomoči za popotresno obnovo po tem
zakonu, ne vštevajo v davčno osnovo za leto 1998 oziroma za leto 1999.
47. člen
(1) Ne glede na določbo 39. člena Zakona o davku od dobička pravnih oseb se davčnim zavezancem, ki vlagajo
sredstva v opredmetena osnovna sredstva v občinah Bovec, Kobarid in Tolmin,
vloženi znesek odšteva od osnove za davek za leto 1998, 1999 in 2000 poleg 40% zneska investiranega v skladu z 39. členom zakona o
davku od dobička pravnih oseb, vendar največ do polovice davčne osnove, če gre
za vlaganja, ki so v skladu s prioritetami programa razvojne pomoči pri
popotresni obnovi Posočja.
(2) Ne glede na določbo 48. člena Zakona o dohodnini se
davčnim zavezancem, ki vlagajo sredstva v opredmetena osnovna
sredstva v občinah Bovec, Kobarid in Tolmin, vloženi znesek odšteva od osnove
za davek za leto 1999 in 2000 poleg 40% zneska investiranega v skladu z 48.
členom zakona o dohodnini, vendar največ do polovice davčne osnove, če gre za
vlaganja, ki so v skladu s prioritetami programa razvojne pomoči pri popotresni
obnovi Posočja.
(3) Navodilo o
ugotavljanju dodatne davčne olajšave iz prejšnjih dveh
odstavkov predpiše minister za finance.
48. člen
(1) Ne glede na določbo 159. in 167. člena Zakona o davčnem postopku (Uradni list RS, št. 18/96 in 87/97) se
zavezancem za davek od dohodka iz dejavnosti, ki jim je potres poškodoval
poslovne prostore do take mere, da jih ni več mogoče uporabljati za poslovno
dejavnost, do ugotovitve poslovnega rezultata za leto 1998 začasno zadrži
plačevanje akontacij za davek od dohodka iz dejavnosti.
(2) Stopnja poškodovanosti poslovnih
prostorov je razvidna iz zapisnika za oceno škode. Zavezanec mora vložiti
zahtevo za začasno zadržanje plačila akontacij pri pristojni davčni upravi v
roku enega meseca po uveljavitvi tega zakona.
VIII.A UKREPI DAVČNE POLITIKE
48.a člen
Gospodarskim družbam in zavodom se
sredstva, ki so jih v letu 2004 namenili kot pomoč prizadetim za odpravo
posledic novega potresa iz 3.a člena tega zakona, prizna kot odhodek za
izplačila za humanitarne namene v dejanski višini izplačanih sredstev ne glede
na omejitve po 25. členu Zakona o davku od dobička pravnih oseb (Uradni
list RS, št. 14/03 – uradno prečiščeno besedilo).
48.b člen
Osnova za dohodnino za leto 2004 se lahko,
ne glede na 9. člen Zakona o dohodnini (Uradni list RS, št. 71/93, 2/94 –
popr., 7/95, 14/96 – odločba US in 44/96, v nadaljnjem besedilu: ZDoh) dodatno
zmanjša za prostovoljne prispevke, ki so jih zavezanci za dohodnino v letu 2004
z namenom popotresne pomoči vplačali osebam, ki so v skladu s posebnimi
predpisi organizirane za opravljanje humanitarnih dejavnosti, vendar največ do
višine 3% davčne osnove. Zavezanec za dohodnino mora navedeno vplačilo dokazati
z ustreznimi dokumenti, ki se glasijo na njegovo ime.
48.c člen
V letu 2004 pridobljena sredstva iz naslova
humanitarne pomoči, se prejemnikom, ki so upravičenci do državne pomoči za
popotresno obnovo, ne vštevajo v davčno osnovo za leto 2004.
48.č člen
(1) Ne glede na določbo 9. člena
Zakona o spremembah in dopolnitvah zakona o davku od dobička pravnih oseb
(Uradni list RS, št. 108/02, v nadaljnjem besedilu: ZDDPO-C) se davčnim
zavezancem, ki vlagajo sredstva v opredmetena osnovna sredstva v občinah Bovec,
Kobarid ali Tolmin, vloženi znesek odšteva od osnove za davek za leto 2004
poleg olajšave za investiranje za ta sredstva v skladu z 9. členom ZDDPO-C
za to leto, vendar največ do polovice davčne osnove, če gre za vlaganja, ki so
v skladu s prioritetami programa razvojne pomoči pri popotresni obnovi Posočja.
(2) Ne glede na določbo 48. člena
ZDoh, se davčnim zavezancem, ki vlagajo sredstva v opredmetena osnovna sredstva
v občinah Bovec, Kobarid ali Tolmin, vloženi znesek odšteva od osnove za davek
za leto 2004, poleg 40% zneska, investiranega v skladu z 48. členom ZDoh,
vendar največ do polovice davčne osnove, če gre za vlaganja, ki so v skladu s
prioritetami programa razvojne pomoči pri popotresni obnovi Posočja.
(3) Ne glede na določbo 9. člena
ZDoh, lahko davčni zavezanec, ki je upravičen do državne pomoči za popotresno
obnovo po tem zakonu, poleg 3% zmanjšanja davčne osnove v skladu z
9. členom ZDoh, uveljavlja dodatno zmanjšanje davčne osnove v letu 2004 v
višini sredstev, ki jih je porabil za popotresno obnovo, vendar ne več kot v
višini 3% davčne osnove. Zmanjšanje osnove se davčnemu zavezancu prizna pod
pogojem, da so bila porabljena sredstva dokazana z dokumenti, ki glasijo na
njegovo ime.
(4) Navodilo o ugotavljanju dodatnih
davčnih olajšav iz tega člena predpiše minister, pristojen za finance.
48.d člen
(1) Ne glede na določbe 159. in 167
člena Zakona o davčnem postopku (Uradni list RS, št. 18/96, 87/97, 35/98 –
odločba US, 82/98, 91/98, 1/99 – ZNIDC, 108/99, 37/01 – odločba US, 97/01,
105/03 – odločba US in 16/04 – odločba US), se zavezancem za davek od dohodka
iz dejavnosti, ki jim je nov potres iz 3.a člena tega zakona poškodoval
poslovne prostore do take mere, da jih ni več mogoče uporabljati za poslovno
dejavnost, do ugotovitve poslovnega rezultata za leto 2004 začasno zadrži
plačevanje akontacij za davek od dohodka iz dejavnosti.
(2) Stopnja poškodovanosti poslovnih
prostorov je razvidna iz zapisnika za oceno škode v skladu s predpisi, ki
urejajo varstvo pred naravnimi in drugimi nesrečami. Zavezanec mora vložiti
zahtevo za začasno zadržanje plačila akontacij pri pristojnem davčnem organu v
enem mesecu po uveljavitvi tega zakona.
IX. KAZENSKE DOLOČBE
49. člen
(1) Z denarno kaznijo najmanj 500.000
tolarjev se kaznuje za prekršek pravna oseba zasebnega prava, če sredstev državne
pomoči ni porabila skladno z namenom njihove porabe (prvi, četrti in šesti
odstavek 23. člena, 24. člen).
(2) Z denarno kaznijo najmanj 50.000
tolarjev se kaznuje za prekršek iz prejšnjega odstavka tudi odgovorna oseba
pravne osebe zasebnega prava.
(3) Z denarno kaznijo najmanj 50.000
tolarjev se kaznuje za prekršek iz prvega odstavka tega člena tudi posameznik.
(4) Z denarno kaznijo najmanj 50.000
tolarjev se kaznuje za prekršek odgovorna oseba v državnem organu, če omogoči,
da so sredstva državne pomoči uporabljena v nasprotju z določbami 19., 20., 21.
ter prvim in drugim odstavkom 23. člena tega zakona.
(5) Odgovorna oseba v Državni tehnični
pisarni se kaznuje za prekršek z denarno kaznijo najmanj 50.000 tolarjev, če
pripravi lokacijsko dokumentacijo v nasprotju z določbami 35. člena tega
zakona.

Zakon o popotresni obnovi objektov in
spodbujanju razvoja v Posočju – ZPOOSRP (Uradni list RS, št. 45/98)
vsebuje naslednje prehodne in končne določbe:
»X. PREHODNE IN KONČNE DOLOČBE
50. člen
(1) Ministrstvo z javnim razpisom, na
podlagi Zakona o javnih naročilih (Uradni list RS, št.
24/97), pridobi izdelovalce projektne dokumentacije in izvajalce strokovnega
nadzora nad gradnjo, gradbena podjetja ter proizvajalce betona.
(2) Za dela izdelovalcev oziroma izvajalcev
iz prejšnjega odstavka minister določi cene in normative za določanje cen.
51. člen
(1) Določbe predpisov o urejanju prostora
in naselij ter graditvi objektov, o kmetijskih zemljiščih in o vodnem
gospodarstvu ter o odpravi posledic naravnih in drugih nesreč, se ne
uporabljajo v času veljavnosti tega zakona za rešitve in postopke, ki so s tem
zakonom urejeni drugače.
(2) Za objekte oziroma dela iz tretjega
odstavka 1. člena Zakona o graditvi objektov (Uradni
list SRS, št. 23/84 in 29/86 ter Uradni list RS, št. 59/96), ki so bili
zgrajeni oziroma izvedeni v obdobju od 12. aprila 1998 do uveljavitve tega
zakona, se uporabno dovoljenje izda, če investitor tej zahtevi najpozneje v šestih
mesecih po uveljavitvi tega zakona priloži mnenje Državne tehnične pisarne.
(3) Vse sodne in upravne zadeve po zakonu o
dedovanju in zakonu o zemljiški knjigi, nepravdni postopki za delitev skupnega
premoženja, postopki za določitev meje, ugotovitev lastninske pravice in
ureditve motenja posesti ter postopki po zakonu o denacionalizaciji, ki se
nanašajo na spore in druga razmerja v krajih, ki jih je prizadel potres v
občinah Bovec, Kobarid in Tolmin, se prednostno obravnavajo.
52. člen
Z dnem, ko začne veljati ta zakon, preneha
veljati Zakon o izjemnih ukrepih za pospešitev
sanacije in obnove objektov na območjih, ki jih prizadene potres (Uradni list
SRS, št. 23/76).
53. člen
Državna tehnična pisarna deluje do
zaključka izvedbe popotresne obnove objektov, kar ugotovi vlada ob obravnavi
vseh poročil izvajalcev ukrepov programa popotresne obnove objektov po tem
zakonu.
54. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah zakona o
popotresni obnovi objektov in spodbujanju razvoja v Posočju – ZPOOSRP-A (Uradni
list RS, št. 67/98)
vsebuje naslednje prehodne in končno določbo:
»14. člen
(1) Postopki za določitev sredstev državne
pomoči po določbah 10., 13., 14., 15. in 16. člena zakona, začeti pred
uveljavitvijo tega zakona, se nadaljujejo po določbah 2., 3., 4., 5. in 6.
člena tega zakona.
(2) Če se pri pravnomočno končanih
postopkih za določitev sredstev državne pomoči po določbah zakona iz prejšnjega
odstavka, ugotovi, da so bila upravičencem dodeljena manjša sredstva državne
pomoči, kot bi jim pripadala po določbah tega zakona, imajo takšni upravičenci
pravico do razlike. V takšnem primeru ministrstvo po uradni dolžnosti izda
dopolnilno odločbo o namenu porabe in obsegu sredstev državne pomoči pri
popotresni obnovi objektov.
(3) Postopki za izdajo gradbenega
dovoljenja na območju popotresne obnove, začeti pred uveljavitvijo tega zakona,
se nadaljujejo po določbah 9. in 10. člena tega zakona.
15. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o dopolnitvi zakona o popotresni obnovi
objektov in spodbujanju razvoja v Posočju – ZPOOSRP-B (Uradni list RS, št. 110/99)
vsebuje naslednjo končno določbo:
»2. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah zakona o
popotresni obnovi objektov in spodbujanju razvoja v Posočju – ZPOOSRP-C (Uradni
list RS, št. 59/01)
vsebuje naslednjo končno določbo:
»6. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o graditvi objektov – ZGO-1 (Uradni list
RS, št. 110/02)
vsebuje naslednjo končno določbo:
»239. člen
(začetek
veljavnosti)
Ta zakon se objavi v Uradnem listu
Republike Slovenije in začne veljati 1. januarja 2003, razen določb tretjega
odstavka 125. člena, petega odstavka 126. člena in 232. člena tega zakona, ki
začnejo veljati z dnem pridobitve polnopravnega članstva Republike Slovenije v Evropski
uniji.«.

Zakon o spremembah in dopolnitvah Zakona o
popotresni obnovi objektov in spodbujanju razvoja v Posočju – ZPOOSRP-D (Uradni
list RS, št. 86/04)
vsebuje naslednje prehodne in končne določbe:
»PREHODNE IN KONČNE DOLOČBE
17. člen
Postopki za izdajo dovoljenj za graditev,
nadomestne gradnje, rekonstrukcije s potresom poškodovanih objektov ter
odstranitve s potresom poškodovanih oziroma uničenih objektov ali njihovih delov
ter izvajanje drugih del, ki so v zvezi s popotresno obnovo, ter postopki za
pridobitev sredstev in druge vrste državne pomoči, namenjene popotresni obnovi
in spodbijanju razvoja v Posočju ki so se začeli pred uveljavitvijo tega
zakona, se končajo v skladu z določbami Zakona o popotresni obnovi objektov in
spodbujanju razvoja v Posočju (Uradni list RS, št. 45/98, 67/98, 110/99 in
59/01), če ni s tem zakonom določeno drugače.
18. člen
Ta zakon začne veljati naslednji dan po
objavi v Uradnem listu Republike Slovenije.«.