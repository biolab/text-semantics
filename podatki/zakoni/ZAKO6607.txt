I. SPLOŠNE DOLOČBE
1. člen
(vsebina zakona)
(1) Ta zakon ureja vsebino in vodenje
evidence volilne pravice, določitev naslova za uresničevanje volilne pravice,
vpogled v evidenco volilne pravice, sestavljanje volilnih imenikov, vpisovanje
posebnih načinov uresničevanja volilne pravice in izdajo volilnih kart.
(2) S tem zakonom se v pravni red Republike
Slovenije delno prenašata naslednji direktivi Evropske unije:
-       
Direktiva Sveta 93/109/ES z dne 6. decembra 1993 o podrobni
ureditvi uresničevanja aktivne in pasivne volilne pravice na volitvah v
Evropski parlament za državljane Unije, ki prebivajo v državi članici, niso pa
njeni državljani (UL L št. 329 z dne 30. 12. 1993, str. 34), zadnjič
spremenjena z Direktivo Sveta 2013/1/EU z dne 20. decembra 2012 o spremembi
Direktive 93/109/ES v zvezi z nekaterimi podrobnimi ureditvami za uresničevanje
pasivne volilne pravice na volitvah v Evropski parlament za državljane Unije,
ki prebivajo v državi članici, niso pa njeni državljani (UL L št. 26 z dne
26. 1. 2013, str. 27).
-       
Direktiva Sveta 80/1994/ES z dne 19. decembra 1994 o določitvi
podrobne ureditve za uresničevanje volilne pravice in pravice do kandidiranja
na lokalnih volitvah državljanov Unije, ki prebivajo v državi članici, v kateri
nimajo državljanstva (UL L št. 368 z dne 31. 12. 1994, str. 38),
zadnjič spremenjena z Direktivo Sveta 2013/19/EU z dne 13. maja 2013 o
prilagoditvi Direktive 94/80/ES o določitvi podrobne ureditve za uresničevanje
volilne pravice in pravice do kandidiranja na lokalnih volitvah državljanov
Unije, ki prebivajo v državi članici, v kateri nimajo državljanstva, zaradi
pristopa Republike Hrvaške (UL L št. 158 z dne 10. 6. 2013, str. 231).
2. člen
(uporaba zakona)
(1) Določbe tega zakona se uporabljajo pri
volitvah v državni zbor, predsednika republike, poslancev iz Republike
Slovenije v Evropski parlament in glasovanju na referendumu na državni ravni.
(2) Določbe tega zakona se smiselno
uporabljajo pri lokalnih volitvah in glasovanju na lokalnih referendumih.
3. člen
(stroški)
(1) Stroške za sestavljanje in tiskanje
volilnih imenikov in stroške za pripravo podatkov za obvestila volivcev za
volitve v državni zbor, predsednika republike, poslancev iz Republike Slovenije
v Evropski parlament in glasovanje na referendumu na državni ravni krije
ministrstvo, pristojno za notranje zadeve (v nadaljnjem besedilu: ministrstvo).
(2) Stroške za sestavljanje in tiskanje
volilnih imenikov in stroške za pripravo podatkov za obvestila volivcev za
lokalne volitve in glasovanje na lokalnih referendumih krijejo občine.
II. EVIDENCA VOLILNE PRAVICE
4. člen
(vsebina in sestava evidence volilne
pravice)
(1) V evidenco volilne pravice se po uradni
dolžnosti vpiše volivka ali volivec (v nadaljnjem besedilu: volivec):
1.     
državljanka in državljan Republike Slovenije (v nadaljnjem besedilu:
državljan Republike Slovenije);
2.     
državljanka in državljan druge države članice Evropske unije z
dovoljenjem za stalno prebivanje in prijavljenim stalnim prebivališčem ali
potrdilom o prijavi prebivanja in prijavljenim začasnim prebivališčem v
Republiki Sloveniji (v nadaljnjem besedilu: državljan Evropske unije);
3.     
tujka ali tujec (v nadaljnjem besedilu: tujec) z dovoljenjem za stalno
prebivanje in prijavljenim stalnim prebivališčem v Republiki Sloveniji.
(2) V evidenci volilne pravice se
obdelujejo podatki o:
1.     
osebnem imenu;
2.     
EMŠU, datumu rojstva in spolu;
3.     
državljanstvu;
4.     
stalnem prebivališču oziroma za državljane Evropske unije tudi začasnem
prebivališču;
5.     
naslovu za uresničevanje volilne pravice;
6.     
potrdilu o prijavi prebivanja oziroma dovoljenju za stalno prebivanje;
7.     
odvzemu volilne pravice oziroma omejitvah pri uresničevanju volilne
pravice;
8.     
volilni pravici državljana Evropske unije in njenem prenehanju;
9.     
prenehanju volilne pravice državljana Republike Slovenije za volitve v
Evropski parlament v Republiki Sloveniji;
10.  
volilni pravici državljanov Republike Slovenije, pripadnikov avtohtone
italijanske oziroma madžarske narodne skupnosti;
11.  
volilni pravici državljanov Republike Slovenije, pripadnikov romske
skupnosti;
12.  
načinu uresničevanja volilne pravice;
13.  
datumu izdaje in vrsti izdane volilne karte;
14.  
naslovu za pošiljanje volilne karte;
15.  
neuspešno vročeni volilni karti, poslani po pošti v tujino.
(3) Za objavo števila volilnih upravičencev,
sestavo volilnih imenikov in izdajo volilnih kart se uporabljajo samo podatki o
volivcih, za katere se vodijo vsi popolni podatki od 1. do 11. točke
drugega odstavka tega člena in za katere ni bila na istem naslovu v tujini
dvakrat zaporedoma vpisana neuspešna vročitev iz 15. točke drugega odstavka
tega člena.
5. člen
(dolžnost sporočanja sprememb podatkov)
Državljan Republike Slovenije, ki nima
stalnega prebivališča v Republiki Sloveniji, mora zaradi zagotovitve točnosti
podatkov v evidenci volilne pravice upravni enoti ali diplomatskemu
predstavništvu ali konzulatu Republike Slovenije v tujini sporočiti vsako
spremembo podatkov od 1. do 4. točke drugega odstavka prejšnjega člena in zanjo
predložiti ustrezno dokazilo. Smrt morajo sporočiti svojci oziroma osebe, s
katerimi je umrli živel v tujini.
6. člen
(vpisovanje volilne pravice državljanov
Republike Slovenije za volitve v Evropski parlament)
(1) Če državljan Republike Slovenije
ministrstvo obvesti, da bo volilno pravico za volitve v Evropski parlament
uresničeval v drugi državi članici Evropske unije oziroma če je ministrstvo s
strani druge države članice Evropske unije obveščeno, da je državljan Republike
Slovenije vpisan v evidenco volilne pravice oziroma v volilni imenik za volitve
v Evropski parlament v drugi državi članici Evropske unije, državljanu
Republike Slovenije v evidenci volilne pravice vpiše prenehanje volilne pravice
za volitve v Evropski parlament v Republiki Sloveniji.
(2) Ministrstvo mora državljana Republike
Slovenije obvestiti o prenehanju volilne pravice v Republiki Sloveniji.
(3) Prenehanje volilne pravice državljana
Republike Slovenije za volitve v Evropski parlament v Republiki Sloveniji velja
do izbrisa iz volilnega imenika druge države članice Evropske unije.
7. člen
(vpisovanje volilne pravice državljanov
Evropske unije za volitve v Evropski parlament v Republiki Sloveniji)
(1) Ministrstvo mora najpozneje deset dni
po razpisu volitev v Evropski parlament v Republiki Sloveniji o pogojih in
podrobni ureditvi za uresničevanje aktivne in pasivne volilne pravice na
volitvah v Republiki Sloveniji obvestiti vse državljane Evropske unije.
(2) Državljan Evropske unije se vpiše v
evidenco volilne pravice za volitve v Evropski parlament v Republiki Sloveniji
na podlagi zahteve.
(3) Državljan Evropske unije lahko vloži
zahtevo za vpis v evidenco volilne pravice kadar koli, na ministrstvo.
(4) Zahteva vsebuje te podatke
državljana Evropske unije:
1.     
osebno ime;
2.     
EMŠO oziroma datum rojstva in spol, če EMŠO ni določen;
3.     
državljanstvo;
4.     
stalno prebivališče, če tega nima, pa začasno prebivališče v Republiki
Sloveniji;
5.     
prebivališče v tujini;
6.     
podatke o državi in kraju oziroma volilni enoti, v kateri je bil
nazadnje vpisan v volilni imenik v drugi državi članici Evropske unije, če jih
pozna;
7.     
podpisano izjavo, da ima volilno pravico;
8.     
podpisano izjavo, da bo volilno pravico za volitve v Evropski parlament
uresničeval v Republiki Sloveniji.
(5) Ob zahtevi mora volivec izkazati
identiteto, predložiti dokazilo o državljanstvu in izjavo, da mu volilna pravica
ni bila odvzeta. Kot dokazilo o državljanstvu države članice Evropske unije se
štejejo potna listina, potrdilo o državljanstvu, izpisek o rojstvu ali drug
identifikacijski dokument, če dokazuje državljanstvo volivca.
(6) O zahtevi državljana Evropske unije
mora ministrstvo odločiti najpozneje v 30 dneh po prejemu zahteve. Utemeljenost
zahteve se preveri skladno z 8. členom tega zakona. Če je zahteva za vpis v
evidenco volilne pravice za volitve v Evropski parlament v Republiki Sloveniji
utemeljena in državljanu Evropske unije volilna pravica ni bila odvzeta,
ministrstvo državljanu Evropske unije v evidenco volilne pravice vpiše podatek
o obstoju volilne pravice. Če pogoji za vpis v evidenco volilne pravice niso
izpolnjeni, ministrstvo zahtevo zavrne z odločbo.
(7) Ob vpisu ali njegovi zavrnitvi vpisa
mora ministrstvo obvestiti državljana Evropske unije, državo, katere državljan
je, in državo, v kateri je bil nazadnje vpisan v volilni imenik.
(8) Zoper odločbo iz šestega odstavka tega
člena ni dovoljena pritožba, dovoljen pa je upravni spor. Tožba se lahko vloži
na pristojno sodišče najpozneje v 24 urah po vročitvi odločbe. Sodišče mora o
tožbi odločiti v 48 urah po prejemu. Če je zoper sodbo pristojnega sodišča
dovoljena pritožba na vrhovno sodišče, se mora vložiti najpozneje v 24 urah po
vročitvi sodbe. Vrhovno sodišče mora o pritožbi odločiti najpozneje v 48 urah
po prejemu.
(9) Volilna pravica državljana Evropske
unije za volitve v Evropski parlament v Republiki Sloveniji preneha z izbrisom
na njegovo zahtevo ali s prenehanjem izpolnjevanja pogojev za vpis v evidenco
volilne pravice. O izbrisu mora ministrstvo obvestiti državljana Evropske unije
in državo, katere državljan je.
8. člen
(izmenjava informacij in preverjanje
podatkov za volitve v Evropski parlament)
(1) Ministrstvo je točka za stike za
izmenjavo informacij in preverjanje podatkov o volivcu in njegovi volilni
pravici z drugimi državami članicami Evropske unije.
(2) Ministrstvo mora poslati ali preveriti
podatke iz prejšnjega odstavka v čim krajšem mogočem času, najpozneje pa v
petih delovnih dneh po prejemu zahteve.
(3) Če druga država članica Evropske unije
ob preverjanju podatka o volilni pravici državljana Evropske unije ministrstvu
odgovora ne pošlje najpozneje 20. dan pred dnem glasovanja, zadostuje za vpis v
evidenco volilne pravice podpisana izjava iz 7. točke četrtega odstavka
prejšnjega člena.
9. člen
(vpisovanje volilne pravice državljanov
Republike Slovenije, pripadnikov avtohtone italijanske oziroma madžarske
narodne skupnosti)
(1) V evidenci volilne pravice podatke iz
10. točke drugega odstavka 4. člena tega zakona vzpostavi po uradni dolžnosti
upravna enota na podlagi volilnih imenikov državljanov Republike Slovenije,
pripadnikov avtohtone italijanske oziroma madžarske narodne skupnosti, ki so
bili uporabljeni na območju te upravne enote na zadnjih volitvah.
(2) Upravna enota iz prejšnjega odstavka
državljanu Republike Slovenije podatek o volilni pravici pripadnika avtohtone
italijanske oziroma madžarske narodne skupnosti na novo vpiše v evidenco
volilne pravice na podlagi zahteve komisije samoupravne narodne skupnosti.
10. člen
(vpisovanje volilne pravice državljanov
Republike Slovenije, pripadnikov romske skupnosti)
(1) V evidenci volilne pravice podatke iz
11. točke drugega odstavka 4. člena tega zakona vzpostavi po uradni dolžnosti
upravna enota, na območju katere so občine, kjer imajo v skladu z zakonom
pravico do predstavnika v občinskem svetu pripadniki romske skupnosti, na
podlagi volilnih imenikov državljanov Republike Slovenije, pripadnikov romske
skupnosti, ki so bili uporabljeni na zadnjih lokalnih volitvah v teh občinah.
(2) Upravna enota iz prejšnjega odstavka
državljanu Republike Slovenije podatek o volilni pravici pripadnika romske
skupnosti na novo vpiše v evidenco volilne pravice na podlagi zahteve komisije
romske skupnosti.
11. člen
(ustanovitev in imenovanje komisij
avtohtonih narodnih skupnosti in komisij romskih skupnosti)
(1) Komisiji samoupravnih narodnih
skupnosti ustanovita in imenujeta samoupravni narodni skupnosti.
(2) Komisije romskih skupnosti ustanovijo
in imenujejo občinski sveti v občinah, v katerih imajo v skladu z zakonom
pravico do predstavnika v občinskem svetu tudi pripadniki romske skupnosti,
oziroma državna volilna komisija, če tega ne stori občinski svet.
(3) Komisije iz prvega in drugega odstavka
tega člena imajo predsednika in dva člana. Komisije imajo petletni mandat.
(4) Nove komisije iz prvega in drugega
odstavka tega člena se imenujejo najprej 60 dni in najkasneje 30 dni pred
potekom mandata starih komisij.
12. člen
(ugotavljanje volilne pravice državljana
Republike Slovenije, pripadnika avtohtone italijanske oziroma madžarske narodne
skupnosti ali romske skupnosti)
(1) Državljan Republike Slovenije, ki želi
uveljavljati volilno pravico kot pripadnik avtohtone italijanske oziroma
madžarske narodne skupnosti ali kot pripadnik romske skupnosti, poda izjavo o
pripadnosti komisiji ustrezne narodne skupnosti iz prvega odstavka prejšnjega
člena oziroma komisiji romske skupnosti iz drugega odstavka prejšnjega člena.
(2) Volilna pravica državljana Republike
Slovenije, pripadnika avtohtone italijanske oziroma madžarske narodne skupnosti
ali romske skupnosti, se ugotavlja na podlagi izjave iz prejšnjega odstavka ter
podrobnejših meril za ugotavljanje volilne pravice pripadnika avtohtone
italijanske oziroma madžarske narodne skupnosti oziroma romske skupnosti, ki
jih določita samoupravni narodni skupnosti oziroma Svet romske skupnosti
Republike Slovenije.
(3) Samoupravni narodni skupnosti oziroma
Svet romske skupnosti Republike Slovenije merila iz prejšnjega odstavka
določijo zlasti na podlagi:
-       
ohranjanja dolgotrajne, trdne in trajajoče vezi s svojo skupnostjo, ali
-       
skrbi za ohranjanje vsega, kar konstituira skupno identiteto posamezne
skupnosti, vključno z njihovo kulturo ali jezikom, ali
-       
sorodstvene vezi do drugega kolena v ravni vrsti z državljanom, ki mu je
že priznana volilna pravica pripadnika avtohtone italijanske oziroma madžarske
narodne skupnosti ali pripadnika romske skupnosti.
(4) Podrobnejša merila za ugotavljanje
volilne pravice pripadnika avtohtone italijanske oziroma madžarske narodne
skupnosti se objavijo v uradnem glasilu občin, kjer prebivajo pripadniki
avtohtone italijanske oziroma madžarske narodne skupnosti, in v Uradnem listu
Republike Slovenije v slovenskem jeziku in jeziku avtohtone italijanske oziroma
madžarske narodne skupnosti.
(5) Podrobnejša merila za ugotavljanje
volilne pravice pripadnika romske skupnosti se objavijo v uradnem glasilu
občin, v katerih imajo posebno volilno pravico pripadniki romske skupnosti, in
v Uradnem listu Republike Slovenije.
(6) Volilno pravico pripadnika avtohtone
italijanske oziroma madžarske narodne skupnosti na podlagi določenih meril in
ob uporabi določb zakona, ki ureja splošni upravni postopek, ugotavlja komisija
avtohtone italijanske oziroma madžarske narodne skupnosti iz prvega odstavka
prejšnjega člena.
(7) Volilno pravico pripadnika romske
skupnosti na podlagi določenih meril in ob uporabi določb zakona, ki ureja
splošni upravni postopek, ugotavlja komisija romske skupnosti iz drugega
odstavka prejšnjega člena, ustanovljena na območju občine stalnega prebivališča
državljana Republike Slovenije, pripadnika romske skupnosti.
(8) Če komisija iz prvega oziroma drugega
odstavka prejšnjega člena volilno pravico državljanu Republike Slovenije,
pripadniku avtohtone italijanske oziroma madžarske narodne skupnosti ali romske
skupnosti, prizna, zahteva, da jo upravna enota vpiše v evidenco volilne
pravice. Če pogoji za priznanje volilne pravice državljanu Republike Slovenije,
pripadniku avtohtone italijanske oziroma madžarske narodne skupnosti oziroma
romske skupnosti niso izpolnjeni, komisija o tem izda odločbo.
(9) Zoper izdano odločbo je zagotovljeno
sodno varstvo tako, kot je določeno v osmem odstavku 7. člena tega zakona.
13. člen
(način vodenja in pridobivanja podatkov)
(1) Za vodenje evidence volilne pravice so
pristojni upravne enote in ministrstvo, ki upravlja evidenco volilne pravice
centralno.
(2) Evidenca volilne pravice se vodi v
registru stalnega prebivalstva in v centralnem registru prebivalstva Republike
Slovenije. Podatki iz 1., 2., 3., 4., 5. in 6. točke drugega odstavka 4. člena tega zakona se pridobivajo neposredno iz matičnega registra, registra stalnega
prebivalstva in registra tujcev.
(3) Za vpis podatkov od 1. do 7. ter 10. in 11. točke drugega odstavka 4. člena tega zakona so pristojne upravne enote.
(4) Za vpis podatkov iz 8. in 9. točke drugega odstavka 4. člena tega zakona je pristojno ministrstvo. Ministrstvo je
pristojno tudi za vpis podatkov od 12. do 14. točke drugega odstavka 4. člena
tega zakona, kadar se volilna karta izda po uradni dolžnosti na podlagi 35.
člena tega zakona.
(5) Za vpis podatkov od 12. do 14. točke
drugega odstavka 4. člena tega zakona je pristojna državna volilna komisija
oziroma za to pristojna volilna komisija.
(6) Za vpis in izbris podatkov iz 15. točke
drugega odstavka 4. člena tega zakona je pristojna državna volilna komisija.
III. NASLOV ZA URESNIČEVANJE VOLILNE PRAVICE
14. člen
(naslov za uresničevanje volilne pravice)
(1) Naslov za uresničevanje volilne pravice
je naslov, ki določa volilno enoto, volilni okraj in volišče volivca.
(2) Volišča in območja volišč za izvedbo
volitev ali glasovanja določi pristojna volilna komisija s sklepom.
15. člen
(določitev naslova za uresničevanje
volilne pravice)
(1) Naslov za uresničevanje volilne pravice
volivca se določi na podlagi njegovega stalnega prebivališča v Republiki
Sloveniji, če državljan Evropske unije nima stalnega prebivališča v Republiki
Sloveniji, pa na podlagi njegovega začasnega prebivališča v Republiki
Sloveniji.
(2) Naslov za uresničevanje volilne pravice
državljana Republike Slovenije, ki nima stalnega prebivališča v Republiki
Sloveniji, in državljana Republike Slovenije, ki je bil v postopku ugotavljanja
dejanskega stalnega prebivališča na podlagi zakona, ki ureja vodenje tega
postopka, izbrisan iz registra stalnega prebivalstva, določi po uradni
dolžnosti upravna enota, na podlagi njegovega zadnjega stalnega prebivališča v
Republiki Sloveniji. Če to ni mogoče, ker sam ni imel stalnega prebivališča na
območju Republike Slovenije, mu upravna enota po uradni dolžnosti določi naslov
za uresničevanje volilne pravice po zadnjem stalnem prebivališču matere v
Republiki Sloveniji, če to ni mogoče, ker mati nima ali ni imela stalnega
prebivališča v Republiki Sloveniji, pa po zadnjem stalnem prebivališču očeta v
Republiki Sloveniji.
(3) Če upravna enota naslova za
uresničevanje volilne pravice ne more določiti po uradni dolžnosti, lahko
državljan Republike Slovenije naslov za uresničevanje volilne pravice izbere
sam na podlagi zahteve, ki jo vloži na kateri koli upravni enoti ali
diplomatskemu predstavništvu ali konzulatu Republike Slovenije v tujini.
(4) Diplomatsko predstavništvo ali konzulat
Republike Slovenije v tujini prejeto zahtevo odstopi upravni enoti, na območju
katere je izbran naslov za uresničevanje volilne pravice.
16. člen
(vsebina zahteve za določitev naslova za
uresničevanje volilne pravice)
(1) Zahteva iz tretjega odstavka prejšnjega
člena vsebuje osebno ime, EMŠO oziroma datum rojstva in spol, če ni bila
določena, in izjavo, v kateri volilni enoti in volilnem okraju bo državljan
Republike Slovenije uresničeval volilno pravico. Zahtevi je treba predložiti
dokazilo o državljanstvu, če državljanstva ne more preveriti upravna enota sama
z vpogledom v evidence.
(2) Če upravna enota ugotovi, da vlagatelj
izpolnjuje pogoje za določitev naslova za uresničevanje volilne pravice, v
evidenco volilne pravice vpiše podatek iz 5. točke drugega odstavka 4. člena tega
zakona.
(3) Če upravna enota ugotovi, da vlagatelj
ne izpolnjuje pogojev za določitev naslova za uresničevanje volilne pravice,
zahtevo z odločbo zavrne. Zoper izdano odločbo je zagotovljeno sodno varstvo
tako, kot je določeno v osmem odstavku 7. člena tega zakona.
(4) Upravna enota mora o zahtevi odločiti
najpozneje v 15 dneh od prejema zahteve, če je to potrebno zaradi uresničevanja
volilne pravice, pa takoj, ko je mogoče.
(5) Ne glede na določbo prejšnjega odstavka
upravna enota, če državljanstvo vlagatelja ni ugotovljeno, postopek vpisa v
evidenco volilne pravice prekine in počaka na dokončno odločitev o predhodnem
vprašanju ugotavljanja državljanstva.
IV. VPOGLED V EVIDENCO VOLILNE PRAVICE
17. člen
(vpogled v evidenco volilne pravice)
(1) Vsak volivec lahko na kateri koli
upravni enoti ali diplomatskem predstavništvu ali konzulatu Republike Slovenije
v tujini kadar koli vpogleda v podatke iz drugega odstavka 4. člena, ki se o
njem vodijo v evidenci volilne pravice. Vpogled je mogoč tudi prek državnega
portala e-uprava z elektronskim podpisom, ki ustreza lastnoročnemu podpisu
skladno z zakonom, ki ureja elektronski podpis in elektronsko poslovanje.
(2) Volivec lahko zahteva vpis, če ni
vpisan v evidenco volilne pravice, ali popravek, če je vpisan z napačnimi podatki.
(3) Zahteva za vpis ali popravek v evidenci
volilne pravice se lahko vloži na kateri koli upravni enoti ali diplomatskem
predstavništvu ali konzulatu Republike Slovenije v tujini. Zahteva se lahko
poda pisno ali ustno na zapisnik skladno z zakonom, ki ureja splošni upravni
postopek.
(4) Če upravna enota ali diplomatsko
predstavništvo ali konzulat Republike Slovenije v tujini, ki prejme zahtevo za
vpis ali popravek podatka iz drugega odstavka tega člena, ni pristojna za vpis
ali popravek na podlagi posebnega zakona, mora zahtevo odstopiti pristojni
upravni enoti.
(5) Volivec lahko kadarkoli pri
diplomatskemu predstavništvu ali konzulatu Republike Slovenije v tujini,
upravni enoti, ministrstvu ali državni volilni komisiji zahteva izbris podatka
iz 15. točke drugega odstavka 4. člena tega zakona.
18. člen
(odločanje o zahtevi za vpis ali popravek
podatka in sodno varstvo)
(1) Pristojna upravna enota iz četrtega
ostavka prejšnjega člena mora o zahtevi iz drugega odstavka prejšnjega člena
tega zakona odločiti najpozneje v 30 dneh od prejema, če je to potrebno zaradi
uresničevanja volilne pravice, pa takoj, ko je mogoče.
(2) Če je zahteva za vpis oziroma popravek
v evidenci volilne pravice utemeljena, upravna enota vpiše ali vnese popravek v
evidenco volilne pravice oziroma v register iz drugega stavka drugega odstavka
13. člena tega zakona. O izvedenem vpisu ali popravku se na zahtevi naredi
uradni zaznamek.
(3) Če zahteva ni utemeljena, jo pristojni
organ zavrne z odločbo.
(4) Zoper izdano odločbo je zagotovljeno
sodno varstvo tako, kot je določeno v osmem odstavku 7. člena tega zakona.
19. člen
(uporaba in pošiljanje podatkov)
(1) Podatke iz evidence volilne pravice
lahko uporabljajo upravne enote, ministrstvo in diplomatska predstavništva ali
konzulati Republike Slovenije v tujini za izpolnjevanje nalog, določenih z
zakonom.
(2) Neposreden vpogled in uporaba podatkov
iz evidence volilne pravice se zaradi volilnih opravil in preverjanja
kandidatur omogočita državni volilni komisiji in volilnim komisijam, pristojnim
za izvedbo posameznih volitev oziroma glasovanja.
(3) Ministrstvo mora državni volilni
komisiji na njeno zahtevo poslati statistične podatke iz evidence volilne
pravice in podatke o volivcih, potrebne za volilna opravila, če sama nima dostopa
do podatkov.
(4) Neposreden vpogled v podatke iz
evidence volilne pravice se lahko omogoči tudi drugim organom in institucijam,
če tako določa zakon.
(5) Vpogled in uporaba podatkov o volilni
pravici državljanov Republike Slovenije, pripadnikov avtohtone italijanske in
madžarske narodne skupnosti in romske skupnosti, sta za izvedbo volilnih
opravil dovoljena upravni enoti iz 9. in 10. člena tega zakona, ministrstvu in komisijam iz 11. člena tega zakona.
(6) Z namenom obveščanja volivcev o
možnosti pridobitve volilne pravice iz 10. točke drugega odstavka 4. člena tega
zakona posreduje ministrstvo komisiji iz prvega odstavka 11. člena tega zakona
podatke o imenu, priimku, datumu rojstva in naslovu stalnega prebivališča vseh
državljanov, ki so dopolnili 18 let starosti in v evidenci volilne pravice
nimajo vpisanega podatka iz 10. točke drugega odstavka 4. člena tega zakona, ta
podatek pa ima vpisan vsaj eden od staršev. Ministrstvo je dolžno posredovati
podatke v roku petih dni po razpisu volitev v državni zbor ali lokalnih volitev
ali kadarkoli na zahtevo komisije iz prvega odstavka 11. člena tega zakona.
(7) Z namenom obveščanja volivcev o
možnosti pridobitve volilne pravice iz 11. točke drugega odstavka 4. člena tega
zakona posreduje ministrstvo komisiji iz drugega odstavka 11. člena tega zakona
podatke o imenu, priimku, datumu rojstva in naslovu stalnega prebivališča vseh
državljanov, ki so dopolnili 18 let starosti in v evidenci volilne pravice
nimajo vpisanega podatka iz 11. točke drugega odstavka 4. člena tega zakona, ta
podatek pa ima vpisan vsaj eden od staršev. Ministrstvo je dolžno posredovati
podatke v roku petih dni po razpisu lokalnih volitev ali kadarkoli na zahtevo
komisije iz drugega odstavka 11. člena tega zakona.
V. VOLILNI IMENIKI
20. člen
(vrste volilnih imenikov in pristojnost za
sestavo)
(1) Za vsake volitve oziroma glasovanje se
na podlagi evidence volilne pravice sestavijo volilni imeniki.
(2) Volilni imeniki so:
1.     
splošni volilni imenik;
2.     
posebni volilni imenik;
3.     
volilni imenik državljanov Republike Slovenije, pripadnikov avtohtone
italijanske in madžarske narodne skupnosti;
4.     
volilni imenik državljanov Republike Slovenije, pripadnikov romske
skupnosti.
(3) Volivci uresničujejo volilno pravico na
volišču, na katerem so vpisani v volilni imenik, razen če zakon ne določa
drugače.
(4) Volilne imenike sestavi ministrstvo.
(5) Volilni imenik je javna listina.
(6) Če je isti dan več vrst volitev ali
glasovanj, se lahko po možnosti za vse volitve in glasovanja uporabi isti
volilni imenik. Če uporaba istega volilnega imenika zaradi različne vrste
volitev ali glasovanj ni mogoča, se lahko za drugo vrsto volitev ali glasovanja
pripravi samo dopolnitev k volilnemu imeniku.
21. člen
(uporaba in vsebina splošnega volilnega
imenika)
(1) Splošni volilni imenik je namenjen
uporabi na voliščih na območju Republike Slovenije.
(2) Če zakon določa, da imajo volilno
pravico, so v splošnem volilnem imeniku vpisani:
1.     
državljani Republike Slovenje s stalnim prebivališčem v Republiki
Sloveniji;
2.     
državljani Evropske unije in tujci za lokalne volitve;
3.     
državljani Evropske unije za volitve v Evropski parlament v Republiki
Sloveniji.
(3) Splošni volilni imenik se sestavi za
posamezno volilno enoto, volilni okraj in volišče v Republiki Sloveniji in vsebuje
te podatke:
1.     
ime volilnega imenika;
2.     
datum sestave;
3.     
volilno enoto, volilni okraj in volišče;
4.     
zaporedno številko volivca;
5.     
osebno ime volivca;
6.     
rojstni datum in spol volivca;
7.     
stalno oziroma začasno prebivališče volivca;
8.     
državljanstvo volivca;
9.     
prostor za opombe;
10.  
prostor za podpis volivca;
11.  
zaključek z navedbo števila volivcev ob potrditvi volilnega imenika.
22. člen
(pregled in popravek splošnega volilnega
imenika)
(1) Pristojna volilna komisija sporoči
najpozneje sedem dni po razpisu volitev območja volišč Geodetski upravi Republike
Slovenije.
(2) Geodetska uprava Republike Slovenije
najpozneje 14 dni po razpisu volitev uskladi območja volišč v registru
prostorskih enot.
(3) Ministrstvo najpozneje 20 dni po
razpisu volitev sestavi za posamezno volišče splošni volilni imenik in ga
pošlje upravni enoti na območju volišča v pregled v elektronski obliki.
(4) Upravna enota pregleda volilne imenike
za območje svoje krajevne pristojnosti. Če ugotovi neskladje podatkov, jih po
uradni dolžnosti popravi v evidenci volilne pravice oziroma v registru iz
drugega stavka drugega odstavka 13. člena tega zakona najpozneje 15 dni pred
dnem glasovanja.
(5) Če upravna enota iz prejšnjega odstavka
ni pristojna za popravek podatkov, pošlje zahtevek za popravek pristojni
upravni enoti.
(6) Če upravna enota ugotovi neskladje
območja volišča, to nemudoma sporoči pristojni volilni komisiji in Geodetski
upravi Republike Slovenije.
23. člen
(roki za izdelavo, predajo in potrditev
splošnih volilnih imenikov)
(1) Ministrstvo sestavi za posamezno
volišče splošni volilni imenik za izvedbo volitev oziroma glasovanja s podatki
o volivcih v evidenci volilne pravice 15 dni pred dnem glasovanja.
(2) Če rok razpisa volitev pri ponovnem
glasovanju za predsednika republike oziroma župana ter pri ponovnih ali
naknadnih volitvah ali glasovanjih ne omogoča sestave volilnih imenikov s
podatki o volivcih v evidenci volilne pravice 15 dni pred dnem glasovanja,
se volilni imeniki sestavijo s podatki o volivcih v evidenci volilne pravice 12
dni pred dnem glasovanja.
(3) Upravne enote volilne imenike potrdijo
s podpisom in žigom ter jih deveti dan pred dnem glasovanja predajo pristojnim
volilnim komisijam.
24. člen
(uporaba in vsebina posebnega volilnega
imenika)
(1) Posebni volilni imenik se sestavi
za volitve oziroma glasovanje na voliščih na diplomatskih predstavništvih ali
konzulatih Republike Slovenije v tujini.
(2) Če zakon določa, da imajo volilno
pravico, so v posebnem volilnem imeniku vpisani državljani Republike Slovenije,
ki nimajo stalnega prebivališča v Republiki Sloveniji.
(3) Namesto v splošnem volilnem imeniku iz
21. člena tega zakona so v posebnem volilnem imeniku vpisani tudi državljani
Republike Slovenije s stalnim prebivališčem v Republiki Sloveniji, če so na
podlagi zakona, ki ureja volitve v državni zbor, sporočili, da bodo
uresničevali volilno pravico na volišču na diplomatskemu predstavništvu ali
konzulatu Republike Slovenije v tujini.
(4) Posebni volilni imenik se sestavi po
državah v tujini in vsebuje te podatke:
1.     
ime volilnega imenika
2.     
datum sestave;
3.     
ime države;
4.     
zaporedno številko vpisa volivca v volilni imenik;
5.     
osebno ime volivca;
6.     
rojstni datum in spol volivca;
7.     
stalno prebivališče volivca;
8.     
državljanstvo volivca;
9.     
naslov za uresničevanje volilne pravice v Republiki Sloveniji;
10.  
prostor za opombe;
11.  
prostor za podpis volivca;
12.  
zaključek z navedbo števila volivcev ob potrditvi volilnega imenika.
(5) Posebni volilni imeniki se sestavijo
tudi za uporabo na okrajnih volilnih komisijah, in sicer po območjih posameznih
volilnih enot, okrajev in volišč, ter vsebujejo:
1.     
ime volilnega imenika;
2.     
datum sestave;
3.     
volilno enoto in volilni okraj;
4.     
državo;
5.     
tekočo zaporedno številko vpisa volivca v volilni imenik;
6.     
zaporedno številko vpisa volivca v volilni imenik iz 4. točke
četrtega odstavka tega člena;
7.     
osebno ime volivca;
8.     
rojstni datum in spol volivca;
9.     
stalno prebivališče volivca;
10.  
državljanstvo volivca;
11.  
naslov za uresničevanje volilne pravice v Republiki Sloveniji;
12.  
prostor za opombe;
13.  
prostor za podpis volivca;
14.  
zaključek z navedbo števila volivcev ob potrditvi volilnega imenika.
25. člen
(pregled in popravek posebnega volilnega
imenika)
(1) Ministrstvo sestavi najpozneje 20 dni
po razpisu volitev za posamezno državo v tujini posebni volilni imenik in ga
pošlje diplomatskim predstavništvom oziroma konzulatom Republike Slovenije v
tujini v pregled v elektronski obliki.
(2) Diplomatsko predstavništvo oziroma
konzulat Republike Slovenije v tujini pregleda volilne imenike za območje svoje
pristojnosti. Če ugotovi neskladje podatkov o naslovih v tujini, jih popravi po
uradni dolžnosti. Za druge popravke oziroma neskladja podatkov pošlje zahtevek
upravni enoti, pristojni za vpis ali popravek podatka v evidenci volilne
pravice oziroma v registru iz drugega stavka drugega odstavka 13. člena tega
zakona. Upravna enota mora popravek vnesti najpozneje 15 dni pred dnem glasovanja.
(3) Upravna enota mora o izvedenem popravku
obvestiti diplomatsko predstavništvo oziroma konzulat Republike Slovenije v
tujini, ki je poslalo zahtevek za popravek.
26. člen
(roki za izdelavo, potrditev in predajo
posebnih volilnih imenikov)
(1) Ministrstvo sestavi posebne volilne
imenike za izvedbo volitev oziroma glasovanja s podatki o volivcih v evidenci
volilne pravice 15 dni pred dnem glasovanja oziroma 12 dni pred dnem volitev
oziroma glasovanja, če rok razpisa volitev pri ponovnem glasovanju za
predsednika republike ter pri ponovnih ali naknadnih volitvah ali glasovanjih
ne omogoča sestave volilnih imenikov s podatki o volivcih v evidenci volilne
pravice 15 dni pred dnem glasovanja.
(2) Posebni volilni imeniki iz četrtega
odstavka 24. člena tega zakona se za izvedbo volitev oziroma glasovanja
natisnejo samo za diplomatska predstavništva in konzulate Republike Slovenije v
tujini, na katerih potekajo volitve oziroma glasovanje. Posebni volilni imeniki
iz petega odstavka 24. člena tega zakona, ki so namenjeni uporabi na
okrajnih volilnih komisijah, se natisnejo za vse države v tujini, kjer
prebivajo državljani Republike Slovenije.
(3) Ministrstvo posebne volilne imenike
potrdi s podpisom in žigom. Deveti dan pred dnem glasovanja preda volilne
imenike iz četrtega odstavka 24. člena tega zakona ministrstvu, pristojnemu za
zunanje zadeve, volilne imenike iz petega odstavka 24. člena tega zakona pa
okrajnim volilnim komisijam.
(4) Ministrstvo, pristojno za zunanje
zadeve, pošlje volilne imenike na vsa diplomatska predstavništva in konzulate
Republike Slovenije v tujini, na katerih bodo potekale volitve oziroma
glasovanje.
27. člen
(uporaba in vsebina volilnega imenika
državljanov Republike Slovenije, pripadnikov avtohtone italijanske oziroma
madžarske narodne skupnosti, in državljanov Republike Slovenije, pripadnikov
romske skupnosti)
(1) Volilni imenik državljanov
Republike Slovenije, pripadnikov avtohtone italijanske oziroma madžarske
narodne skupnosti, in volilni imenik državljanov Republike Slovenije,
pripadnikov romske skupnosti, je namenjen uporabi na voliščih na območju
Republike Slovenije, na katerem imajo volilno pravico državljani Republike
Slovenije, pripadniki avtohtone italijanske oziroma madžarske narodne skupnosti,
oziroma državljani Republike Slovenije, pripadniki romske skupnosti.
(2) V volilnih imenikih iz prejšnjega
odstavka so vpisani državljani Republike Slovenije, za katere se v evidenci
volilne pravice poleg podatkov od 1. do 5. točke drugega odstavka 4. člena
tega zakona vodi tudi podatek iz 10. oziroma 11. točke drugega odstavka 4.
člena tega zakona.
(3) Volilni imeniki iz prvega odstavka tega
člena se sestavijo za posamezno volilno enoto, volilni okraj in volišče v
Republiki Sloveniji, na katerem lahko glasujejo pripadniki avtohtone
italijanske oziroma madžarske narodne oziroma romske skupnosti, in vsebujejo:
1.     
ime volilnega imenika;
2.     
datum sestave;
3.     
volilno enoto, volilni okraj in volišče;
4.     
zaporedno številko volivca;
5.     
osebno ime volivca;
6.     
rojstni datum in spol volivca;
7.     
stalno oziroma začasno prebivališče volivca;
8.     
državljanstvo volivca;
9.     
prostor za opombe;
10.  
prostor za podpis volivca;
11.  
zaključek z navedbo števila volivcev ob potrditvi volilnega imenika.
(4) Za določitev volišča, na katerem bo
uresničeval volilno pravico državljan Republike Slovenije, pripadnik avtohtone
italijanske oziroma madžarske narodne skupnosti, ki stalno ne prebiva na
območju, določenem z zakonom, na katerem živi avtohtona italijanska oziroma
madžarska narodna skupnost, je pristojna volilna komisija avtohtone italijanske
oziroma madžarske narodne skupnosti.
(5) Pristojna volilna komisija vpiše
podatek o volišču iz prejšnjega odstavka v evidenco volilne pravice najpozneje
15 dni pred dnem volitev oziroma glasovanja.
(6) Volilni imenik za volišče na območju,
na katerem živijo skupaj s pripadniki slovenskega naroda tudi pripadniki
avtohtone italijanske oziroma madžarske narodne skupnosti, se sestavi poleg v
slovenskem tudi v italijanskem oziroma madžarskem jeziku.
28. člen
(pregled in popravek volilnega imenika
državljanov Republike Slovenije, pripadnikov avtohtone italijanske oziroma
madžarske narodne skupnosti, in državljanov Republike Slovenije, pripadnikov
romske skupnosti)
(1) Pristojna volilna komisija sporoči
najpozneje sedem dni po razpisu volitev območja volišč Geodetski upravi
Republike Slovenije.
(2) Geodetska uprava Republike Slovenije
najpozneje 14 dni po razpisu volitev uskladi območja volišč v registru
prostorskih enot.
(3) Ministrstvo najpozneje 20 dni po
razpisu volitev sestavi za posamezno volišče volilni imenik državljanov
Republike Slovenije, pripadnikov avtohtone italijanske oziroma madžarske
narodne skupnosti, oziroma državljanov Republike Slovenije, pripadnikov romske
skupnosti, in ga komisijam iz 11. člena tega zakona in upravnim enotam, na
območju katerih so določena volišča, pošlje v pregled v elektronski obliki.
(4) Pristojna komisija iz 11. člena tega
zakona in upravna enota pregledata volilne imenike za območje svoje krajevne
pristojnosti.
(5) Če komisija iz 11. člena tega zakona
ugotovi neskladje podatkov, pošlje zahtevek za popravek upravni enoti, ki je
pristojna za vodenje evidence volilne pravice oziroma registra iz drugega
stavka drugega odstavka 13. člena tega zakona. Upravna enota, pristojna za
vpis, mora popravek vnesti najpozneje 15 dni pred dnem glasovanja in o tem
obvestiti komisijo. Upravna enota mora po uradni dolžnosti popraviti tudi
podatke, če neskladje ugotovi sama.
29. člen
(roki za pripravo, potrditev in predajo
volilnega imenika državljanov Republike Slovenije, pripadnikov avtohtone
italijanske oziroma madžarske narodne skupnosti, in državljanov Republike
Slovenije, pripadnikov romske skupnosti)
(1) Ministrstvo sestavi za posamezno
volišče imenik državljanov Republike Slovenije, pripadnikov avtohtone
italijanske oziroma madžarske narodne skupnosti, oziroma volilni imenik
državljanov Republike Slovenije, pripadnikov romske skupnosti, za izvedbo
volitev oziroma glasovanja s podatki o volivcih v evidenci volilne pravice 15
dni pred dnem glasovanja oziroma 12 dni pred dnem volitev oziroma glasovanja,
če rok razpisa pri ponovnem glasovanju za župana ter pri ponovnih ali naknadnih
volitvah ali glasovanjih ne omogoča sestave volilnih imenikov s podatki o
volivcih v evidenci volilne pravice 15 dni pred dnem glasovanja, ter ga preda
upravni enoti za volišča, ki so na njenem območju.
(2) Upravna enota volilni imenik pregleda
ter ga preda pristojni komisiji iz 11. člena tega zakona.
(3) Pristojna komisija iz 11. člena tega
zakona volilni imenik potrdi s podpisom in žigom ter ga deveti dan pred dnem
glasovanja preda pristojni volilni komisiji.
30. člen
(hramba volilnih imenikov)
(1) Volilni imeniki, ki se uporabijo za
pregled in so sestavljeni v elektronski obliki, se izbrišejo eno leto od dneva
volitev oziroma glasovanja.
(2) Volilne imenike, ki se uporabijo za
izvedbo volitev oziroma glasovanja, hranijo pristojne volilne komisije pet let
od dneva glasovanja, nato z njimi ravnajo v skladu s strokovnimi navodili
pristojnega arhiva.
31. člen
(potrdilo iz evidence volilne pravice)
(1) Če volivec ni vpisan v volilni imenik,
lahko uresničuje volilno pravico na podlagi potrdila iz evidence volilne
pravice.
(2) Potrdilo iz prejšnjega odstavka izda
upravna enota na območju stalnega prebivalšča volivca v Republiki Sloveniji ali
ministrstvo, če volivec nima stalnega prebivališča v Republiki Sloveniji.
(3) Potrdilo iz evidence volilne pravice se
na območju, določenem z zakonom, kjer živita avtohtoni italijanska oziroma
madžarska narodna skupnost, izda poleg v slovenskem tudi v italijanskem oziroma
madžarskem jeziku.
VI. NAČIN URESNIČEVANJA VOLILNE PRAVICE IN IZDAJA VOLILNE
KARTE
32. člen
(način uresničevanja volilne pravice)
(1) Volivec uresničuje volilno pravico na
volišču, na katerem je vpisan v volilni imenik. Če volivec ni vpisan v volilni
imenik, glasuje na volišču, za katerega je izdano potrdilo iz prejšnjega člena.
(2) Volivcem, ki so vpisani v evidenco
volilne pravice s popolnimi podatki od 1. do 11. točke drugega odstavka
4. člena tega zakona, se za posebni način uresničevanja volilne pravice po
uradni dolžnosti ali na podlagi sporočila o izbranem načinu uresničevanja
volilne pravice izda volilna karta, če tako določa zakon.
(3) Posebni način uresničevanja volilne
pravice iz prvega odstavka 34. člena tega zakona se vpiše v evidenco volilne
pravice in opombo volilnega imenika.
33. člen
(način uresničevanja volilne pravice
volivcev s spremenjenimi podatki o prebivališču)
Volivec, ki je spremenil prebivališče v
obdobju od sestave volilnega imenika za izvedbo glasovanja do dneva volitev
oziroma glasovanja, uresničuje volilno pravico v volilni enoti, okraju in na
volišču, ki ga je imel na dan sestave volilnega imenika, razen če ni sporočil,
da bo uveljavljal posebni način uresničevanja volilne pravice.
34. člen
(posebni načini uresničevanja volilne
pravice)
(1) Posebni načini uresničevanja volilne
pravice, ki jih določa zakon, ki ureja volitve v državni zbor, in se vodijo v
evidenci volilne pravice, so:
1.     
glasovanje po pošti iz tujine za državljane Republike Slovenije, ki
nimajo stalnega prebivališča v Republiki Sloveniji;
2.     
glasovanje po pošti iz tujine za državljane Republike Slovenije s
stalnim prebivališčem v Republiki Sloveniji;
3.     
glasovanje na volišču na diplomatskemu predstavništvu ali konzulatu
Republike Slovenije v tujini za državljane Republike Slovenije s stalnim
prebivališčem v Republiki Sloveniji;
4.     
glasovanje po pošti v Republiki Sloveniji;
5.     
glasovanje na domu;
6.     
glasovanje zunaj okraja stalnega prebivališča.
(2) Posebne načine uresničevanja volilne
pravice vpiše v evidenco volilne pravice državna volilna komisija oziroma
pristojna volilna komisija, ki je prejela sporočilo volivca.
(3) Določbe tega člena se smiselno
uporabljajo za vpis posebnih načinov uresničevanja volilne pravice za izvedbo
lokalnih volitev in glasovanj na lokalnih referendumih.
35. člen
(izdaja volilne karte po uradni dolžnosti)
(1) Volilno karto za glasovanje iz 1. točke
prvega odstavka prejšnjega člena izda po uradni dolžnosti, če tako določa
posebni zakon, ministrstvo.
(2) Izdana volilna karta je potrjena s
faksimilom žiga in podpisom uradne osebe.
(3) Volivcu pošlje volilno karto iz
prejšnjega odstavka državna volilna komisija.
36. člen
(izdaja volilne karte na podlagi sporočila
o posebnem načinu uresničevanja volilne pravice)
(1) Volilne karte za glasovanje iz 1., 2. in 4. točke prvega odstavka 34. člena tega zakona izda, če je za to volivec poslal sporočilo in če
poseben zakon dopušča tovrstno glasovanje, državna volilna komisija oziroma za
to pristojna volilna komisija. Za glasovanje na lokalnih volitvah lahko na
zaprosilo pristojne volilne komisije izda volilne karte iz 4. točke prvega
odstavka 34. člena tega zakona tudi upravna enota stalnega prebivališča
volivca.
(2) Izdana volilna karta je potrjena z
žigom in podpisom uradne osebe.
(3) Volivcu pošlje volilno karto iz
prejšnjega odstavka državna volilna komisija oziroma za to pristojna volilna
komisija.
37. člen
(vsebina volilne karte in obvestila
volivca)
(1) Volilna karta se izda na obrazcu, ki se
tiska v slovenskem jeziku in vsebuje: osebno ime volivca, datum rojstva, naslov
stalnega prebivališča, naslov za uresničevanje volilne pravice, faksimile žiga
in podpis uradne osebe iz drugega odstavka 35. člena tega zakona oziroma žig in
podpis uradne osebe iz drugega odstavka prejšnjega člena ter prostor za podpis
volivca.
(2) Ne glede na določbo prejšnjega odstavka
se državljanu s prijavljenim stalnim prebivališčem na območju, določenem z
zakonom, kjer živita avtohtoni italijanska oziroma madžarska narodna skupnost,
izda volilna karta na obrazcu, ki se tiska poleg v slovenskem tudi v italijanskem
oziroma madžarskem jeziku.
(3) Obrazec volilne karte predpiše državna
volilna komisija.
(4) Vsebino obvestila, s katerim volivec
sporoči poseben način uresničevanja volilne pravice in morebitne načine pošiljanja
sporočila, določi služba državne volilne komisije.
VII. PREHODNE IN KONČNE DOLOČBE
38. člen
(vzpostavitev evidence volilne pravice)
(1) Evidenca volilne pravice se vzpostavi v
skladu s tem zakonom, do začetka uporabe tega zakona.
(2) Podatek iz 10. točke drugega odstavka
4. člena tega zakona upravna enota iz 9. člena tega zakona vzpostavi na podlagi
volilnih imenikov za volitve v državni zbor v letu 2011 najpozneje v treh
mesecih po začetku uporabe tega zakona.
(3) Podatek iz 11. točke drugega odstavka
4. člena tega zakona upravna enota iz 10. člena tega zakona vzpostavi na
podlagi volilnih imenikov z zadnjih lokalnih volitev v občinah, v katerih imajo
v skladu z zakonom pravico do predstavnika v občinskem svetu tudi pripadniki
romske skupnosti, najpozneje v treh mesecih po začetku uporabe tega zakona.
(4) Za vzpostavitev podatkov iz drugega in
tretjega odstavka tega člena morajo pristojne volilne komisije poslati volilne
imenike krajevno pristojnim upravnim enotam najpozneje mesec dni po začetku
uporabe zakona.
39. člen
(ustanovitev in imenovanje prvih komisij
avtohtonih narodnih skupnosti in komisij romskih skupnosti)
(1) Prvi komisiji samoupravnih narodnih
skupnosti iz prvega odstavka 11. člena tega zakona ustanovita in imenujeta
samoupravni narodni skupnosti najpozneje 30 dni po začetku uporabe tega zakona.
(2) Prve komisije romskih skupnosti iz
drugega odstavka 11. člena tega zakona ustanovijo in imenujejo občinski sveti v
občinah, v katerih imajo v skladu z zakonom pravico do predstavnika v občinskem
svetu tudi pripadniki romske skupnosti, najpozneje 30 dni po začetku uporabe
tega zakona. Če tega v danem roku ne stori občinski svet, komisijo imenuje državna
volilna komisija v roku 30 dni.
(3) Določbe 12. člena tega zakona se ne
uporabljajo za volivce, ki jim je bila pred uporabo tega zakona že priznana
volilna pravica pripadnika avtohtone italijanske oziroma madžarske narodne
skupnosti oziroma volilna pravica pripadnika romske skupnosti.
40. člen
(hramba starih volilnih imenikov)
Volilni imeniki, ki so bili uporabljeni
pred začetkom uporabe tega zakona, se hranijo skladno s 30. členom tega zakona.
41. člen
(izvajanje 82. člena Zakona o volitvah v
državni zbor)
Za namen izvajanja 82. člena Zakona o
volitvah v državni zbor (Uradni list RS, št. 109/06 – uradno prečiščeno
besedilo) se šteje, da so volivci, ki so vpisani v evidenco volilne pravice
državljanov Republike Slovenije, ki nimajo stalnega prebivališča v Republiki
Sloveniji, volivci, državljani Republike Slovenije, za katere se na podlagi 4.
točke drugega odstavka 4. člena tega zakona vodi podatek o stalnem prebivališču
v tujini.
42. člen
(uporaba do sedaj veljavnega zakona)
Če v skladu z zakonom začnejo teči roki za
volilna opravila ali opravila, potrebna za izvedbo referenduma, med uporabo
Zakona o evidenci volilne pravice (Uradni list RS, št. 1/07 – uradno prečiščeno
besedilo), se opravijo v skladu z Zakonom o evidenci volilne pravice (Uradni
list RS, št. 1/07 – uradno prečiščeno besedilo).
43. člen
(prenehanje veljavnosti)
Z dnem uveljavitve tega zakona preneha
veljati Zakon o evidenci volilne pravice (Uradni list RS, št. 1/07 – uradno
prečiščeno besedilo), ki pa se uporablja do začetka uporabe tega zakona.
44. člen
(začetek veljavnosti in uporaba zakona)
Ta zakon začne veljati petnajsti dni po
objavi v Uradnem listu Republike Slovenije, uporabljati pa se začne devet
mesecev po njegovi uveljavitvi, razen določb 6., 7. in 8. člena, ki se začnejo uporabljati z dnem uveljavitve tega zakona.
Št. 213-12/13-1/26
Ljubljana, dne 19. novembra 2013
EPA 1338-VI
Državni zbor
Republike Slovenije
Janko Veber l.r.
Predsednik