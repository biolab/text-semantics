1. POGLAVJE
SPLOŠNE DOLOČBE
1. člen
(vsebina)
(1) Ta zakon določa ravnanja in opustitve podjetij, ki se
štejejo za nepoštene poslovne prakse v razmerju do potrošnikov ali potrošnic (v
nadaljnjem besedilu: »potrošnik«) ter ureja upravno in sodno varstvo pred
nepoštenimi poslovnimi praksami v razmerju do potrošnikov. 
(2) Ta zakon prenaša v pravni red Republike Slovenije
Direktivo Evropskega parlamenta in Sveta 2005/29/ES z dne 11. maja 2005 o
nepoštenih poslovnih praksah podjetij v razmerju do potrošnikov na notranjem
trgu ter o spremembi Direktive Sveta 84/450/EGS, direktiv Evropskega parlamenta
in Sveta 97/7/ES, 98/27/ES in 2002/65/ES ter Uredbe (ES) št. 2006/2004
Evropskega parlamenta in Sveta (UL L št. 149 z dne 11. 6. 2005, str. 22).
2. člen
(izključitev uporabe tega zakona)
(1) Ta zakon ne posega v: 
-       
del pogodbenega prava, ki ureja veljavnost, sklenitev in učinke pogodb; 
-       
predpise, ki urejajo varstvo zdravja in varnost proizvodov; 
-       
predpise, ki urejajo pristojnost sodišč; 
-       
zakon, ki ureja kazniva dejanja; 
-       
pogoje ustanavljanja ali sisteme izdajanja dovoljenj, deontološke
kodekse ravnanja ali druga posebna pravila za zakonsko urejene poklice, katerih
namen je vzdrževati visoko raven poštenosti oseb, ki opravljajo te poklice. 
(2) Ta zakon ne posega v uporabo predpisov, ki urejajo
izdajanje potrdil in označevanje čistosti predmetov iz plemenitih kovin. 
(3) Ta zakon se uporablja za nepoštene poslovne prakse v
razmerju do potrošnikov, če drug zakon, ki ureja posebne vidike nepoštenih
poslovnih praks v razmerju do potrošnikov, ne določa drugače.
3. člen
(pomen izrazov)
Izrazi, uporabljeni v tem zakonu, pomenijo: 
-       
»potrošnik« je fizična oseba, ki pridobiva ali uporablja blago in
storitve za namene, ki niso povezani z njeno poklicno ali pridobitno
dejavnostjo; 
-       
»podjetje« je pravna ali fizična oseba, ki opravlja pridobitno
dejavnost, ne glede na pravnoorganizacijsko obliko. Obveznosti, ki jih ima
podjetje po tem zakonu, imajo tudi zavodi in druge pravne osebe ter fizične
osebe, ki ne opravljajo pridobitne dejavnosti, če zagotavljajo potrošnikom
blago in storitve; 
-       
»izdelek« je blago ali storitev, vključno z nepremičninami, pravicami in
obveznostmi; 
-       
»poslovne prakse podjetij v razmerju do potrošnikov« so vsa dejanja,
opustitve, ravnanja, izjave ali tržno komuniciranje podjetij, vključno z
oglaševanjem in trženjem, ki so neposredno povezani s promocijo, prodajo ali
dobavo izdelka potrošnikom; 
-       
»bistveno izkrivljanje ekonomskega obnašanja potrošnikov« je uporaba
poslovne prakse v razmerju do potrošnikov z namenom bistveno omejiti
potrošnikovo sposobnost sprejeti odločitev ob poznavanju vseh pomembnih dejstev
(odločitev na podlagi prejetih informacij) in tako povzročiti, da potrošnik
sprejme odločitev o poslu, ki je sicer ne bi sprejel; 
-       
»kodeks ravnanja« je sporazum ali zbirka pravil, ki jih ne določa zakon
ali drug predpis, in določa ravnanje podjetij, ki se zavežejo, da bodo
upoštevala kodeks v zvezi z eno ali več poslovnimi praksami v razmerju do
potrošnikov ali poslovnimi področji; 
-       
»tvorec ali tvorka kodeksa« (v nadaljnjem besedilu: »tvorec kodeksa«) je
pravna ali fizična oseba, vključno s podjetjem ali skupino podjetij, ki je
odgovorna za sestavo ter revizijo kodeksa ravnanja ter izvajanje nadzora nad
spoštovanjem kodeksa s strani podjetij, ki so se zavezala, da ga bodo
spoštovala; 
-       
»poklicna skrbnost« je standard posebne veščine in skrbnosti, za
katerega se upravičeno pričakuje, da ga bo podjetje uporabljalo na področju
svoje dejavnosti v razmerju do potrošnikov v skladu z dobrimi poslovnimi
običaji ali s spoštovanjem splošnega načela dobre vere; 
-       
»vabilo k nakupu« je tržno komuniciranje, pri katerem se navajajo
značilnosti izdelka in cena na način, ki ustreza uporabljenemu sredstvu tržnega
komuniciranja in s tem omogoča potrošniku nakup; 
-       
»nedopustno vplivanje« je izkoriščanje premoči v razmerju do potrošnika
z namenom izvajati pritisk, tudi brez uporabe ali brez grožnje uporabe sile, na
način, ki bistveno omejuje potrošnikovo sposobnost, da sprejme odločitev ob
poznavanju vseh pomembnih dejstev; 
-       
»odločitev o poslu« je vsaka odločitev potrošnika, ne glede na to, ali
se odloči za dejanje ali opustitev dejanja, ki jo sprejme v zvezi z vprašanji:
kupiti izdelek ali ne, kako in pod kakšnimi pogoji kupiti izdelek, ali ga
plačati v celoti ali deloma, ga obdržati ali z njim nadalje razpolagati in ali
v zvezi z izdelkom uveljavljati katero od pogodbenih pravic; 
-       
»zakonsko urejen poklic« je poklicna dejavnost ali skupina poklicnih
dejavnosti pri katerih so dostop, opravljanje ali eden od načinov opravljanja
pogojeni s posebnimi poklicnimi kvalifikacijami, ki jih neposredno ali posredno
urejajo zakoni in drugi predpisi.
2. POGLAVJE
NEPOŠTENE POSLOVNE PRAKSE
4. člen
(prepoved nepoštenih poslovnih praks)
(1) Nepoštene poslovne prakse podjetij v razmerju do
potrošnikov (v nadaljnjem besedilu: nepoštene poslovne prakse) so prepovedane
pred, med in po sklenitvi posla, ki je povezan z nakupom izdelka. 
(2) Poslovna praksa je nepoštena, če nasprotuje zahtevam
poklicne skrbnosti in v zvezi z izdelkom bistveno izkrivlja ali bi lahko
izkrivljala ekonomsko obnašanje: 
-       
povprečnega potrošnika, ki ga doseže ali mu je namenjena, ali 
-       
povprečnega člana posebne ciljne skupine potrošnikov, če je namenjena
posebni ciljni skupini potrošnikov. 
(3) Poslovne prakse, ki bi lahko povzročile bistveno
izkrivljanje ekonomskega obnašanja samo ene od jasno določljivih ciljnih skupin
potrošnikov, ki so zaradi telesne ali duševne bolezni, posebne lastnosti,
starosti ali lahkovernosti še posebej dovzetni za določeno poslovno prakso ali
izdelek, na katerega se ta praksa nanaša, na učinke ki jih podjetje pričakovano
lahko predvidi, se presojajo z vidika povprečnega člana ciljne skupine. To ne
vpliva na običajne oglaševalske trditve, ki vsebujejo očitna pretiravanja, če
so ta za ciljne skupine jasno prepoznavna kot namerna in očitna pretiravanja,
ki niso mišljena dobesedno. 
(4) Zlasti so nepoštene poslovne prakse tiste, ki so: 
-       
zavajajoče ali 
-       
agresivne.
Zavajajoče poslovne prakse
5. člen
(zavajajoča dejanja)
(1) Poslovna praksa se šteje za zavajajočo, če vsebuje
napačne informacije in je torej neresnična. Poslovna praksa se šteje za
zavajajočo tudi, če kakor koli, vključno s celotno predstavitvijo, zavaja ali
bi utegnila zavajati povprečnega potrošnika, čeprav je informacija točna glede
enega ali več naštetih elementov, ter v vsakem primeru povzroči ali bi utegnila
povzročiti, da povprečen potrošnik sprejme odločitev o poslu, ki je sicer ne bi
sprejel, in sicer: 
1.     
glede obstoja ali narave izdelka; 
2.     
glede glavnih značilnosti izdelka, na primer njegove razpoložljivosti,
prednosti, tveganj, izvedbe, sestave, dodatkov, poprodajnih storitev za
potrošnike in obravnavanja pritožb, postopka in datuma izdelave ali dobave,
dostave, primernosti za namen, uporabe, količine, specifikacije, geografskega
ali tržnega porekla ali rezultatov, ki se lahko pričakujejo od njegove uporabe,
ali rezultatov in stvarnih značilnosti preizkusov ali pregledov izdelka; 
3.     
glede obsega obveznosti podjetja, motivov za uporabo določenih poslovnih
praks in narave prodaje, kakršne koli izjave ali znaka v povezavi s posrednim
ali neposrednim sponzorstvom ali odobritvijo podjetja ali izdelka; 
4.     
glede cene ali načina izračunavanja cene ali določene cenovne prednosti;
5.     
glede potrebe po storitvi, nadomestnem delu, zamenjavi ali popravilu; 
6.     
glede narave, lastnosti in pravic podjetja ali njegovega zastopnika, na
primer njegove identitete in premoženja, kvalifikacij, statusa, odobritve,
članstva ali povezav ter imetništva pravic intelektualne lastnine ali nagrad in
priznanj, ki jih je prejel; 
7.     
glede pravic, ki jih ima potrošnik v skladu z zakonom, ki ureja varstvo
potrošnikov, vključno s pravico do zamenjave blaga, vračila kupnine, garancije,
stvarnih napak in nepravilno opravljenih storitev ali drugih tveganj, s
katerimi se lahko sreča. 
(2) Poslovna praksa se šteje za zavajajočo tudi, če v
konkretnem primeru ob upoštevanju vseh njenih značilnosti in okoliščin povzroči
ali bi utegnila povzročiti, da povprečen potrošnik sprejme odločitev o poslu,
ki je sicer ne bi sprejel, in vključuje: 
1.     
kakršenkoli način trženja izdelka, vključno s primerjalnim oglaševanjem,
ki ustvarja zmedo s kakršnimkoli drugim izdelkom, znamko, trgovskim imenom ali
drugim znakom razlikovanja konkurenta; 
2.     
kršitev kodeksa, za katerega se je podjetje zavezalo, da ga bo
spoštovalo, če: 
- 
pri zavezi ne gre zgolj za namero, temveč za trdno zavezo, ki jo je
mogoče preveriti, in 
- 
podjetje v okviru določene poslovne prakse navaja, da ga zavezuje kodeks.
6. člen
(zavajajoče opustitve)
(1) Poslovna praksa se šteje za zavajajočo, če podjetje v
določenem primeru ob upoštevanju vseh značilnosti in okoliščin ter omejitev
sredstva komuniciranja izpusti bistvene informacije, ki jih glede na dejanske
okoliščine povprečen potrošnik potrebuje za sprejem odločitve ob poznavanju
vseh pomembnih dejstev, in tako povzroči ali bi utegnilo povzročiti, da
povprečen potrošnik sprejme odločitev o poslu, ki je sicer ne bi sprejel. 
(2) Za zavajajočo opustitev se šteje tudi: 
-       
če podjetje ob upoštevanju vidikov, opisanih v prejšnjem odstavku,
prikriva ali nejasno, nerazumljivo, dvoumno ali ob neprimernem času navede
bistvene informacije iz prejšnjega odstavka ali 
-       
če podjetje ne opredeli komercialnega namena poslovne prakse ali če ta
ni razviden iz njene vsebine, in s tem povzroči ali bi utegnilo povzročiti, da
povprečen potrošnik sprejme odločitev o poslu, ki je sicer ne bi sprejel. 
(3) Če so za sredstvo komuniciranja, ki je uporabljeno za
poslovne prakse, značilne prostorske ali časovne omejitve, se te omejitve in
vsi ukrepi, ki jih podjetje sprejme, da bi potrošnikom zagotovilo informacije
prek drugih sredstev komuniciranja upoštevajo pri odločanju o tem, ali so bile
informacije opuščene. 
(4) Pri vabilu k nakupu se za bistvene štejejo naslednje
informacije, če niso razvidne že iz njegove vsebine: 
-       
glavne značilnosti izdelka v obsegu, ki ustreza sredstvu komuniciranja
in izdelku; 
-       
geografski naslov in identiteta podjetja, kot na primer njegovo ime in
po potrebi geografski naslov in identiteta podjetja, v imenu katerega nastopa; 
-       
cena, vključno z davki, ali če je zaradi narave izdelka ceno nemogoče
razumno izračunati vnaprej, način izračunavanja cene, ter po potrebi vključno z
dodatnimi prevoznimi, dostavnimi ali poštnimi stroški, ali če teh stroškov ni
mogoče razumno izračunati vnaprej, dejstvo, da bo take dodatne stroške morebiti
treba plačati; 
-       
način plačila, dostave, izpolnitve in obravnavanja pritožb, če ti
odstopajo od zahtev poklicne skrbnosti; 
-       
za izdelke in posle, ki vključujejo pravico do odstopa ali pravico do
preklica, obstoj take pravice. 
(5) Za bistvene se štejejo tiste zahteve po informacijah
glede tržnega komuniciranja, vključno z oglaševanjem in trženjem, ki so zajete
s predpisi o varstvu potrošnikov, predpisi o vrednostnih papirjih,
zavarovalništvu in zdravilih ter so v skladu s predpisi Skupnosti.
7. člen
(zavajajoče poslovne prakse, ki v vseh okoliščinah veljajo
za nepoštene)
Zavajajoče poslovne prakse so predvsem, če podjetje: 
1.     
trdi, da je podpisnik kodeksa ravnanja, čeprav ni; 
2.     
prikazuje znak zaupanja, kakovosti ali podobno, ne da bi za to pridobil
ustrezno dovoljenje; 
3.     
trdi, da je kodeks ravnanja odobrila javna ali druga organizacija,
čeprav to ni res; 
4.     
trdi, da izpolnjuje pogoje za pridobitev ustreznega dovoljenja ali da je
za podjetje (vključno z njegovimi poslovnimi praksami) ali za izdelek izdal
ustrezno dovoljenje javni organ ali druga organizacija, čeprav to ni res; 
5.     
vabi k nakupu izdelkov po določeni ceni, ne da bi razkrilo, da obstajajo
utemeljeni razlogi, spričo katerih: 
- 
ne bo moglo zagotoviti dobave določenih izdelkov ali njim enakovrednih
izdelkov po navedeni ceni, za ustrezno obdobje in v ustreznih količinah glede
na izdelek, obseg oglaševanja izdelka in ponujeno ceno, ali 
- 
ne bo moglo zagotoviti, da bi izdelke pod pogoji iz prejšnje alineje
zagotovilo drugo podjetje (»bait« oglaševanje). 
6.     
vabi k nakupu izdelkov po določeni ceni, pa potrošnikom ne pokaže
izdelka, ki se oglašuje, ali noče sprejeti naročil zanj ali ga dostaviti v
razumnem času ali pokaže vzorec z napako z namenom pospeševati prodajo drugega
izdelka (»bait-and-switch« tehnika); 
7.     
lažno zatrjuje, da bo izdelek na voljo zelo omejen čas ali da bo na
voljo samo pod posebnimi pogoji zelo omejen čas, da bi tako potrošnika
napeljalo k takojšnji odločitvi in ga prikrajšalo za možnost ali čas, za izbiro
na podlagi informacij; 
8.     
se obveže, da bo potrošnikom, s katerimi se je pred sklenitvijo posla
sporazumevalo v jeziku, ki ni uradni jezik države članice, v kateri ima
podjetje sedež, zagotavljalo poprodajno storitev, potem pa to storitev ponuja
izključno v drugem jeziku, ne da bi bili potrošniki na to jasno opozorjeni,
preden so se zavezali k sklenitvi posla; 
9.     
izjavi ali sicer ustvari vtis, da se izdelek lahko zakonito prodaja,
čeprav to ni res; 
10.  
pravice, ki jih imajo potrošniki po zakonu, predstavlja kot posebnost
ponudbe; 
11.  
uporabi programske vsebine medijev za promocijo izdelka in samo plača
tako promocijo, ne da bi bilo to jasno označeno v vsebini, slikah ali zvokih,
ki jih potrošnik z lahkoto prepozna. Ta določba ne posega v določbe zakona, ki
ureja področje medijev; 
12.  
navaja vsebinsko netočno trditev glede narave in obsega tveganja za
osebno varnost potrošnika ali njegove družine, če potrošnik ne kupi izdelka; 
13.  
izdelek, ki je podoben izdelku drugega proizvajalca ali proizvajalke (v
nadaljnem besedilu: proizvajalca), predstavlja tako, da namerno zavaja
potrošnika v prepričanje, da je izdelek proizvedel ta proizvajalec, čeprav to
ni res; 
14.  
ustanovi, vodi ali spodbuja piramidni sistem pospeševanja prodaje, pri
katerem se potrošnik nadeja plačila ali nagrade predvsem zato, ker je v sistem
uvedel nove potrošnike, ne pa toliko zaradi prodaje ali uporabe izdelkov; 
15.  
trdi, da bo v kratkem prenehalo z dejavnostjo ali preselilo poslovne
prostore, čeprav tega ne namerava storiti; 
16.  
trdi, da lahko izdelki pripomorejo k zmagi v igrah na srečo; 
17.  
lažno zatrjuje, da lahko izdelek pozdravi bolezni, motnje v delovanju
organov ali telesne hibe; 
18.  
daje bistveno netočne informacije o tržnih pogojih ali o možnostih, da
se izdelek najde, da bi tako napeljalo potrošnika k nakupu izdelka pod pogoji,
ki so manj ugodni kot običajni tržni pogoji; 
19.  
v okviru poslovne prakse trdi, da se razpisuje nagradno tekmovanje, ali
da je mogoče prejeti promocijsko nagrado, ne da bi se napovedane nagrade ali
ustrezna nadomestila tudi dejansko razdelile; 
20.  
izdelke označi kot »gratis«, »zastonj«, »brezplačno« ali podobno, če
mora potrošnik plačati kakršen koli strošek razen neizogibnih stroškov, nastalih,
ker se je odzval na poslovno prakso, kot so stroški prevzema ali dostave
izdelka; 
21.  
v marketinško gradivo vključi račun ali podoben dokument za plačilo, ki
daje potrošniku vtis, da je že naročil izdelek, ki se oglašuje, čeprav tega ni
storil; 
22.  
lažno zatrjuje ali daje vtis, da ne deluje za namene, ki so povezani z
njegovo trgovsko, poslovno, obrtno dejavnostjo ali svobodno poklicno
dejavnostjo, ali se lažno predstavlja za potrošnika; 
23.  
ustvarja lažni vtis, da so poprodajne storitve za izdelek na voljo v
državi članici, ki ni tista, v kateri se izdelek prodaja.
Agresivne poslovne prakse
8. člen
(agresivne poslovne prakse)
Poslovna praksa se šteje za agresivno, če v določenem primeru
ob upoštevanju vseh značilnosti in okoliščin z nadlegovanjem, prisilo, vključno
z uporabo sile ali nedopustnim vplivanjem, bistveno zmanjša ali bi utegnila
bistveno zmanjšati svobodo izbire ali ravnanja povprečnega potrošnika v zvezi z
izdelkom ter s tem povzroči ali bi utegnila povzročiti, da potrošnik sprejme
odločitev o poslu, ki je sicer ne bi sprejel.
9. člen
(uporaba nadlegovanja, prisile in nedopustnega vplivanja)
Pri ugotavljanju, ali se v poslovni praksi uporabljajo
nadlegovanje, prisila, vključno z uporabo sile, in nedopustno vplivanje, se
upoštevajo: 
1.     
časovni trenutek in kraj odvijanja poslovne prakse, njena narava in
vztrajnost; 
2.     
uporaba grozečega ali žaljivega jezika ali ravnanja; 
3.     
izkoriščanje nesrečnega dogodka ali okoliščin, ki zaradi svoje resnosti
zmanjšujejo potrošnikovo sposobnost presoje, česar se podjetje zaveda, pa to
kljub temu izkoristi, da bi tako vplivalo na potrošnikovo odločitev glede
izdelka; 
4.     
vsaka težavna ali nesorazmerna nepogodbena ovira, ki jo vsili podjetje,
ko želi potrošnik uveljavljati pogodbene pravice, vključno s pravicami do
odstopa od pogodbe, do izbire drugega izdelka ali do izbire drugega podjetja; 
5.     
vsaka grožnja s protipravnim ravnanjem.
10. člen
(agresivne poslovne prakse, ki v vseh okoliščinah veljajo za
nepoštene)
Poslovna praksa je agresivna zlasti, če podjetje: 
1.     
ustvari vtis, da potrošnik ne more zapustiti poslovnih prostorov, dokler
pogodba ni sklenjena; 
2.     
potrošnika obiskuje na domu in ne upošteva potrošnikove prošnje, da
zapusti njegov dom ali da se ne vrača, razen v okoliščinah in mejah v skladu z
zakonom, če je to potrebno zaradi izpolnjevanja pogodbene obveznosti; 
3.     
z namenom pridobivanja novih kupcev potrošnika vztrajno in brez
njegovega soglasja nadleguje po telefonu, telefaksu, elektronski pošti ali
drugem sredstvu za sporazumevanje na daljavo, razen v okoliščinah in mejah v
skladu z zakonom zaradi izpolnjevanja pogodbene obveznosti. To se ne nanaša na
pogodbe, sklenjene na daljavo, kakor so opredeljene v zakonu, ki ureja varstvo
potrošnikov, zakonu, ki ureja varstvo osebnih podatkov, in zakonu, ki ureja
elektronsko komuniciranje; 
4.     
zahteva, da potrošnik, ki želi vložiti odškodninski zahtevek iz
zavarovalne police, predloži dokumente, ki jih ni mogoče utemeljeno šteti za
pomembne pri določanju veljavnosti zahtevka, ali sistematično opušča
odgovarjanje na upravičeno pošto z namenom potrošnika odvrniti od uveljavljanja
njegovih pogodbenih pravic; 
5.     
v oglasnem sporočilu neposredno nagovarja otroke k nakupu oglaševanih
izdelkov ali prepričuje starše ali druge odrasle, da otrokom kupijo oglaševane
izdelke. To se ne nanaša na določbe zakona o medijih, ki urejajo varstvo otrok
pred nedovoljenim oglaševanjem; 
6.     
zahteva takojšnje ali odloženo plačilo za izdelke ali vračilo ali hrambo
izdelkov, ki jih je podjetje dobavilo, vendar jih potrošnik ni naročil. Če
potrošnik naroči blago ali storitev, podjetje pa mu namesto tega preskrbi blago
ali storitev enake kakovosti in cene ter je bilo to dogovorjeno v pogodbi ali
določeno pred sklenitvijo pogodbe, se ne šteje, da gre za dobavo nenaročenega
blaga ali storitve. Potrošnik mora biti o tem jasno in razumljivo obveščen,
nastale stroške vračila blaga ali storitve po uveljavitvi pravice do odstopa pa
krije podjetje; 
7.     
potrošnika izrecno obvesti, da ogroža posamično delovno mesto ali obstoj
podjetja, če ne kupi izdelka ali storitve; 
8.     
ustvari lažen vtis, da je potrošnik tudi brez nakupa že dobil, bo dobil
ali bo na podlagi določenega dejanja dobil nagrado ali drugo enakovredno
ugodnost, čeprav: 
- 
nagrada ali druga enakovredna ugodnost dejansko ne obstaja ali 
- 
dejanje, na podlagi katerega je mogoče zahtevati nagrado ali drugo
enakovredno ugodnost, vključuje potrošnikovo plačilo ali izpostavljanje
potrošnika stroškom.
3. POGLAVJE
TVOREC KODEKSA
11. člen
(nadzor in postopek pred tvorcem kodeksa)
(1) Tvorec kodeksa lahko opravlja nadzor nad nepoštenimi
poslovnimi praksami in na zahtevo državnega organa, organizacije potrošnikov,
potrošnika ali na lastno pobudo poda mnenje o tem, ali je neka poslovna praksa
nepoštena. 
(2) Zahteva za uvedbo postopka pred tvorcem kodeksa se ne
šteje za odpoved pravici do upravnega in sodnega varstva.
4. POGLAVJE
UPRAVNI NADZOR IN SODNO VARSTVO
12. člen
(upravni nadzor)
(1) Za inšpekcijski nadzor nad izvajanjem tega zakona so
pristojni Tržni inšpektorat Republike Slovenije in drugi inšpekcijski organi v
skladu s svojimi pristojnostmi. 
(2) Če tržni inšpektorat ali drug pristojni inšpekcijski
organ ugotovi, da podjetje uporablja nepošteno poslovno prakso ali je tik pred
tem, da jo uporabi, podjetju z odločbo prepove uporabo take prakse, če presodi,
da bi lahko povzročila oškodovanje potrošnikov ne glede na obliko krivde
podjetja.
13. člen
(sodno varstvo)
Podjetje, ki v razmerju do potrošnikov uporablja nepoštene
poslovne prakse, lahko oseba, ki imajo aktivno legitimacijo po zakonu, ki ureja
varstvo potrošnikov, toži zaradi takega ravnanja, pri čemer se uporabljajo
določbe o premoženjskopravnem varstvu, kot je to določeno v zakonu, ki ureja
varstvo potrošnikov.
14. člen
(dokazno breme)
(1) Sodišče in upravni organ iz 12. člena tega zakona lahko
od podjetja zahtevata, da v roku, ki ne sme biti daljši od osmih dni, predloži
dokaze o resničnosti spornih navedb v njegovi poslovni praksi, če se taka
zahteva zdi primerna glede na okoliščine posameznega primera ter ob upoštevanju
upravičenih interesov podjetja in vseh drugih strank v postopku. 
(2) Če podjetje ne predloži dokazov iz prejšnjega odstavka,
ali če predloži pomanjkljive dokaze, se šteje, da sporne navedbe v njegovi
poslovni praksi niso resnične.
5. POGLAVJE
KAZENSKE DOLOČBE
15. člen
(prekrški)
(1) Z globo od 3.000 do 40.000 eurov se kaznuje za prekršek
pravna oseba in samostojni podjetnik posameznik ali podjetnica posameznica (v
nadaljnjem besedilu: samostojni podjetnik posameznik), ki uporabi: 
-       
zavajajočo poslovno prakso z zavajajočim ravnanjem (5. člen); 
-       
zavajajočo poslovno prakso z zavajajočo opustitvijo (6. člen); 
-       
zavajajočo poslovno prakso, ki vseh okoliščinah velja za nepošteno (7.
člen); 
-       
agresivno poslovno prakso (8. člen); 
-       
agresivno poslovno prakso, ki v vseh okoliščinah velja za nepošteno (10.
člen). 
(2) Z globo od 300 do 2.000 eurov se lahko kaznuje za
prekršek odgovorna oseba pravne osebe in samostojnega podjetnika posameznika,
ki stori dejanje iz prejšnjega odstavka. 
(3) Z globo od 1.200 do 15.000 eurov se kaznuje za prekršek
posameznik ali posameznica, ki v zvezi s samostojnim opravljanjem dejavnosti
stori dejanje iz prvega odstavka tega člena.
6. POGLAVJE
KONČNA DOLOČBA
16. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije, uporabljati pa se začne 1. decembra 2007, razen
drugega in tretjega stavka šeste točke 10. člena, ki se začneta uporabljati 12.
junija 2013.
Št. 700-01/07-94/1
Ljubljana, dne 31. maja 2007
EPA 1356-IV
Predsednik 
Državnega zbora 
Republike Slovenije 
France Cukjati, dr. med., l.r.