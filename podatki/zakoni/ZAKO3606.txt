I. SPLOŠNE DOLOČBE
1. člen
(vsebina zakona)
Ta zakon ureja področje obveznega izvoda
publikacij, določa namen in predmet obveznega izvoda, zavezanke in zavezance (v
nadaljnjem besedilu: zavezanec) za obvezni izvod, naloge depozitarnih
organizacij, financiranje ter inšpekcijski nadzor.
2. člen
(pomen izrazov)
Posamezni izrazi, uporabljeni v tem zakonu,
imajo naslednji pomen:
1.    
»arhivski izvod« je tisti izvod publikacije v
okviru obveznega izvoda, ki ga depozitarna organizacija po določbah tega zakona
trajno hrani;
2.    
»brošura« je monografska publikacija, ki obsega
brez ovitka najmanj pet in največ 48 strani;
3.    
»CIP« je predhodni nepopolni kataložni zapis o
publikaciji (angleško: Cataloguing In Publication);
4.    
»depozitarna organizacija« je organizacija, ki
sprejema, hrani, obdeluje in daje v uporabo obvezni izvod publikacije ter je
kot taka določena v tem zakonu;
5.    
»distributerka ali druga primerljiva posrednica
ali distributer ali drug primerljivi posrednik (v nadaljnjem besedilu:
distributer ali drug primerljivi posrednik)« je pravna ali fizična oseba, ki
razširja publikacijo ali jo uvozi, zato da omogoči njeno dostopnost javnosti,
ali jo razširja v Republiki Sloveniji, tako da jo prilagodi slovenskemu trgu;
6.    
»dotis« je naknadni nespremenjeni natis že
distribuirane publikacije; dotis mora biti izveden v istem koledarskem letu,
kot natis publikacije, za katero se z dotisom poveča v prvotnem natisu navedena
naklada;
7.    
»drobni tísk« je publikacija, ki obsega največ
štiri strani (npr. razglednica, lepak ali plakat, prospekt, zgibanka, letak ipd.) ali publikacija, ki ima več strani, a je brez strnjenega besedila (npr.
koledarji, katalogi, gledališki in drugi programi ipd.);
8.    
»elektronske publikacije« so elektronske
knjige, elektronski časopisi in časniki, spletne strani in podobno, ki so
objavljene na fizičnih nosilcih (npr. na magnetnih trakovih, kasetah, disketah,
CD-romih ipd.) ali so dostopne na računalniških omrežjih ali svetovnem spletu;
9.    
»faksimile« je naknadna nespremenjena izdaja
publikacije, ki je že bila distribuirana v preteklosti, ponovno pa jo zaradi
njene umetniške ali zgodovinske vrednosti izda praviloma drug založnik;
10. 
»ISBN« je mednarodna oznaka knjige, ki
nezamenljivo označuje eno izdajo dela pri enem založniku (angleško:
International Standard Book Number);
11. 
»ISMN« je mednarodna oznaka glasbene tiskane
publikacije, ki omogoča njeno nezamenljivo identifikacijo (angleško:
International Standard Music Number);
12. 
»ISSN« je mednarodna oznaka serijske
publikacije, ki skupaj s ključnim naslovom nezamenljivo označuje določeni
naslov serijske publikacije (angleško: International Standard Serial Number);
13. 
»izdaja« je oblika osnovne publikacije, ki je
deloma spremenjena, izide hkrati z njo ali pozneje (nova izdaja), v drugem
jeziku, pisavi, vezavi ali na drugem nosilcu zapisa;
14. 
»javnost« pomeni večje število oseb, ki so
izven običajnega kroga družine ali kroga osebnih znancev;
15. 
»knjiga« je tiskana monografska publikacija, ki
brez ovitka obsega najmanj 49 strani;
16. 
»kolofon« je del besedila publikacije, ki
vsebuje v strnjenem nizu obvezne, lahko pa tudi nekatere druge, podatke o
publikaciji;
17. 
»monografska publikacija« je publikacija, ki
izide navadno v enem kosu, enem zvezku ali v naprej določenem dokončnem številu
zvezkov;
18. 
»naklada« je celotno število natisnjenih, izdelanih
izvodov ene izdaje publikacije;
19. 
»natís« je tiskano delo, kot izide v enkratni
nakladi; če se natisi štejejo zaporedno, govorimo o ponatisu ali dotisu;
20. 
»nižja naklada« je naklada, ki obsega manj kot
150 izvodov ene izdaje publikacije;
21. 
»nova izdaja« je naknadni in deloma spremenjeni
ali dopolnjeni izid publikacije, ki je že bila distribuirana, s spremenjeno
naslovno stranjo ali z dopolnjenim ali spremenjenim besedilom, z novimi ali
dopolnjenimi slikami, kartami, preglednicami, prilogami in podobnim, z drugačnimi
platnicami ali na drugačnem nosilcu zapisa;
22. 
»nova različica« je objava elektronske
publikacije s spremenjenimi značilnostmi;
23. 
»obvezni izvod publikacije« (v nadaljnjem
besedilu: obvezni izvod) je določeno število publikacij istega naslova, ki so izdane,
založene, izdelane, prirejene ali fizično ali elektronsko distribuirane za
uporabo v Republiki Sloveniji (v nadaljnjem besedilu: izdane) in ki jih mora
zavezanec v skladu s tem zakonom poslati ali predložiti nacionalni depozitarni
organizaciji ali ji mora omogočiti njihov prevzem;
24. 
»ponatís« je ponovni natis razprodane ali kako
drugače nedostopne publikacije z možnimi manjšimi popravki ali spremembami, kot
so sprememba pri navedbi leta izida ali natisa ali izdelave;
25. 
»publikacija« je po tem zakonu vsak zapis
informacije na kateremkoli nosilcu, ki je izdan, založen, izdelan, prirejen ali
fizično ali elektronsko distribuiran za uporabo v javnosti;
26. 
»separat« je samostojno natisnjen del besedila
iz že izdane publikacije;
27. 
»serijske publikacije« so časopisi, časniki,
bilteni, letne in druge publikacije, ki izhajajo periodično;
28. 
»slikovni zapis« je zapis mirujočih ali
gibljivih slik na nosilcih, kakršni so diapozitivi, diafilmi, mikrofilmske
oblike, prosojnice, videokasete, digitalne videoplošče – DVD in drugi nosilci
slike;
29. 
»spletne publikacije« so vse elektronske
publikacije, ki so dostopne preko spleta in so lahko v besedilni, avdio ali
video obliki ali so kombinacija naštetih oblik, vključno s spletnimi stranmi in
podobno;
30. 
»večji plakat« je plakat, ki je večji od enega
kvadratnega metra, kot so npr. t. i. jumbo plakat (velikost 400 X 300 cm) ali Bill-board (504 X 238 cm) ali Citylight (118,5 X 175 cm);
31. 
»založnica ali založnik ali drug primerljivi
subjekt (v nadaljnjem besedilu: založnik)« je pravna ali fizična oseba, ki v
Republiki Sloveniji zase ali za drugo osebo izdaja ali objavlja publikacije z
namenom, da so dostopne javnosti. Založnik, ki zase in v svojem imenu izdaja
ali objavlja publikacije z namenom, da so dostopne javnosti, se lahko imenuje
tudi izdajateljica ali izdajatelj (v nadaljnjem besedilu: izdajatelj);
32. 
»zavezanka ali zavezanec za obvezni izvod (v
nadaljnjem besedilu: zavezanec)« je pravna ali fizična oseba, ki je dolžna
posredovati obvezni izvod depozitarni organizaciji;
33. 
»zvočni zapis« je zapis zvoka na nosilcih,
kakršni so magnetni trakovi, kasete, gramofonske plošče, zgoščenke-CD in drugi
nosilci zvoka.
3. člen
(namen obveznega izvoda)
Namen obveznega izvoda je zagotoviti
ohranjanje in dostopnost določenega števila izvodov vseh publikacij, ki so bile
izdane, založene, objavljene, izdelane ali razmnožene v Republiki Sloveniji ali
pa uvožene in prilagojene (npr. z uvodno besedo, podnapisi v slovenščini
ipd.) za distribucijo v Republiki Sloveniji, kot nacionalne kulturne
dediščine ter omogočiti izvajanje bibliografskega nadzora, izdelavo nacionalne
bibliografije, pripravo podatkov o slovenski založniški produkciji in uporabo v
skladu s strokovnimi navodili.
II. PREDMET OBVEZNEGA IZVODA
4. člen
(predmet obveznega izvoda)
(1) Obvezni izvod zajema publikacije,
ki so bile objavljene v Republiki Sloveniji ali so bile proizvedene zunaj nje,
če imajo njihovi založniki sedež ali podružnico v Republiki Sloveniji in so
namenjene za distribucijo ali dostopnost v Republiki Sloveniji ter vsebujejo
besedilne, zvočne, slikovne ali notne zapise ali njihove kombinacije.
(2) Obvezni izvod zajema tudi
publikacije, ki so izšle v tujini in so namenjene za dostopnost ali
distribucijo v Republiki Sloveniji ter so v slovenščini ali so prilagojene
slovenskemu trgu.
(3) Publikacije, ki so izdane na
fizičnih nosilcih, so predmet obveznega izvoda, če so v enem natisu izdane v
nakladi najmanj 50 izvodov. Faksimile je predmet obveznega izvoda ne glede na
število izdanih izvodov.
5. člen
(število obveznih izvodov)
(1) Zavezanci so dolžni nacionalni
depozitarni organizaciji poslati ali predložiti kot obvezni izvod po štiri
izvode publikacij iz prejšnjega člena.
(2) Če je bila publikacija izdana z
javnimi sredstvi (sredstva Republike Slovenije, Evropske unije, lokalne
skupnosti, javnega sklada, javne agencije ipd.) ali če je njen založnik
ali sozaložnik domača pravna oseba javnega prava ali tuja pravna oseba javnega
prava s podružnico v Republiki Sloveniji, je zavezanec dolžan nacionalni
depozitarni organizaciji predložiti kot obvezni izvod po 16 izvodov publikacij
iz prejšnjega člena.
6. člen
(zmanjšano število obveznih izvodov)
(1) Ne glede na določbe prvega
odstavka prejšnjega člena so zavezanci dolžni nacionalni depozitarni
organizaciji kot obvezni izvod poslati ali predložiti manjše število
publikacij, in sicer:
-      
en izvod elektronskih publikacij na
računalniških omrežjih ali svetovnem spletu;
-      
dva izvoda doktorskih disertacij;
-      
dva izvoda izjemno dragih publikacij, katerih
prodajna cena za izvod je višja od 1.000 eurov.
(2) Ne glede na določbe drugega
odstavka prejšnjega člena so zavezanci dolžni nacionalni depozitarni
organizaciji kot obvezni izvod poslati ali predložiti manjše število
publikacij, in sicer:
-      
štiri izvode drobnega tiska;
-      
štiri izvode publikacij, ki so izšle v nižji
nakladi;
-      
en izvod večjih plakatov v elektronski obliki.
(3) Zavezanci niso dolžni predajati
obveznega izvoda dotisov že izdanih publikacij, razen publikacij iz tretjega
odstavka 4. člena tega zakona v primerih, ko je njihova naklada skupaj z
dotisom najmanj 50 izvodov.
7. člen
(obvezni izvod elektronskih publikacij)
(1) Elektronske publikacije, ki so
predmet obveznega izvoda, morajo biti predložene brez elektronske zaščite
dostopa ali pa morajo zanje založniki ali drugi primerljivi subjekti zagotoviti
nacionalni depozitarni organizaciji dostopno geslo za prevzem.
(2) Dostopno geslo za prevzem
elektronske publikacije z njenimi bistvenimi spremembami in dopolnitvami, ki
ustrezajo pojmu izdaje iz 13. točke 2. člena tega zakona, zagotavlja nacionalni
depozitarni organizaciji prevzem publikacije in njeno trajno hranjenje v
pomnilniških kapacitetah organizacije.
(3) Dostopna gesla za končne
uporabnice ali uporabnike elektronskih publikacij in pogoji uporabe se določijo
s posebnimi dogovori med založniki oziroma izdelovalkami ali izdelovalci (v
nadaljnjem besedilu: izdelovalci) elektronskih publikacij in nacionalno
depozitarno organizacijo, tako da je mogoča uporaba obveznega izvoda vsaj v
prostorih te organizacije ali za študijske in raziskovalne namene.
8. člen
(kolofon)
(1) Kolofon je obvezen element
publikacije na kateremkoli mediju in vsebuje v strnjenem nizu naslednje obvezne
podatke:
-      
ime ali naslov publikacije, pri prevodu tudi
ime ali naslov izvirne publikacije;
-      
oznako ISBN, ISSN, ISMN ali drugo mednarodno
oznako publikacije;
-      
navedbo naziva ali imena nosilca avtorskih
pravic;
-      
navedbo izdaje, dotisa, ponatisa, dopolnitve,
ponovitve ipd.;
-      
osebno ime avtorice ali avtorja publikacije;
-      
osebno ime in naslov ali firmo in sedež
založnika;
-      
leto izida publikacije;
-      
leto natisa ali izdelave publikacije;
-      
število natisnjenih izvodov publikacije (možna
so odstopanja dejanskega števila natisnjenih izvodov v višini do pet odstotkov
pri nakladi do 1.000 izvodov ter v višini do tri odstotke pri višjih nakladah
od navedenega podatka v kolofonu);
-      
maloprodajno ceno publikacije (velja za
monografije in serijske publikacije, če cena ni natisnjena drugje v
publikaciji);
-      
navedbo javnega financerja, če je publikacija
izdana tudi z javnimi sredstvi.
(2) Kolofon lahko poleg obveznih podatkov
vsebuje tudi druge podatke, kot so npr. navedba korektorja, lektorja,
notografa, tehničnega urednika, tiskarja.
(3) V kolofonu nove izdaje ali
ponatisa publikacije se obvezno navedejo vrsta izdaje, zaporedna številka
izdaje ali ponatisa in drugi podatki v skladu s prejšnjim odstavkom. Pri
faksimilu se v dodatnem kolofonu ali drugje v publikaciji navede podatek, da
gre za faksimile in drugi podatki v skladu s prejšnjim odstavkom. V kolofonu
dotisa se obvezno navede, da gre za dotis, in dopolni navedba o obsegu naklade,
tako da se navedeta prvotna naklada in naklada dotisa.
(4) Kolofon je obvezni del elektronske
publikacije, ki je predmet obveznega izvoda, in vsebuje tiste podatke iz prvega
odstavka tega člena, ki jih je glede na značilnosti medija mogoče navesti,
poleg tega pa podatek o spletni lokaciji publikacije. Ob vsaki spremembi se v
njen kolofon doda novi podatek o spletni lokaciji.
(5) Kolofon ni obvezni element pri
drobnem tisku.
III. ZAVEZANCI ZA OBVEZNI IZVOD
9. člen
(zavezanci za obvezni izvod)
(1) Zavezanci za obvezni izvod so
založniki, izdajatelji, distributerji in drugi primerljivi subjekti (v
nadaljnjem besedilu: zavezanci), ki izdajajo, razširjajo ali objavljajo publikacije
iz 4. člena tega zakona, tako da so dostopne javnosti, in so pravne ali fizične
osebe s sedežem, podružnico ali prebivališčem v Republiki Sloveniji.
(2) Če ima publikacija več založnikov,
je zavezanec tisti, ki je v kolofonu naveden na prvem mestu.
10. člen
(obveznosti zavezancev)
(1) Za izpolnitev namena iz 3. člena
tega zakona morajo zavezanci po tem zakonu pošiljati nacionalni depozitarni
organizaciji brezplačno in na svoje stroške s tem zakonom določeno število
izvodov vsake svoje publikacije ali zagotoviti nacionalni depozitarni
organizaciji dostop do svojih elektronskih publikacij in njihov prevzem.
(2) Nacionalna depozitarna
organizacija poišče obvezni izvod elektronskih publikacij s postopki iskanja po
spletu. Če to ni mogoče, ga mora zavezanec posredovati sam.
(3) Publikacije, ki so predmet
obveznega izvoda, morajo biti brezhibne ter v takem stanju in oblikah, v
kakršnih so namenjene razširjanju v javnosti. Če nacionalna depozitarna
organizacija prejme poškodovan ali drugače nepopoln izvod, ga je zavezanec na
njeno zahtevo dolžan nadomestiti z novim brezhibnim izvodom takoj po prejemu
zahteve, najpozneje pa v dveh tednih.
(4) Obveznost predložitve obveznega
izvoda velja za prvo in vse naslednje izdaje, ponatise, različice in podobne
publikacije ter za vse priloge in dodatke, s katerimi se publikacija razširja v
javnosti, razen za dotise.
11. člen
(roki za izpolnitev obveznosti zavezanca)
(1) Zavezanci morajo obvezne izvode
vsake publikacije poslati nacionalni depozitarni organizaciji najpozneje v
15 dneh po objavi ali začetku prodaje ali distribucije.
(2) Zavezanci za obvezni izvod
elektronskih publikacij na spletu, ki so zaščitene z dostopnim geslom, pošljejo
nacionalni depozitarni organizaciji podatek o spletni lokaciji in geslo za
prevzem publikacije najpozneje v 15 dneh po objavi na spletu in s tem omogočijo
dostop do publikacije in prevzem obveznega izvoda.
12. člen
(potrditev prejema)
(1) Zavezanci morajo skupaj z
ustreznim številom obveznih izvodov publikacije predložiti dobavnico v dveh
izvodih nacionalni depozitarni organizaciji. Ta potrdi datum prejema in število
prejetih obveznih izvodov za vsako publikacijo.
(2) Nacionalna depozitarna
organizacija obvesti zavezanca za predajo obveznega izvoda elektronskih
publikacij na spletu o datumu prevzema in naslovu vsake prevzete publikacije,
razen pri zajemanju obveznega izvoda prosto dostopnih elektronskih publikacij
na računalniških omrežjih in na spletu, pri katerih to ni potrebno.
IV. DEPOZITARNE ORGANIZACIJE
13. člen
(depozitarna organizacija)
(1) Depozitarna organizacija je dolžna
sprejemati, zbirati, obdelovati, hraniti in dajati v uporabo za študijske,
raziskovalne in podobne namene obvezni izvod v skladu s tem zakonom.
(2) Nacionalna depozitarna
organizacija je Narodna in univerzitetna knjižnica v Ljubljani (v nadaljnjem
besedilu: Narodna in univerzitetna knjižnica).
(3) Narodna in univerzitetna knjižnica
izda pravilnik, na podlagi katerega depozitarne organizacije hranijo,
uporabljajo in izločajo arhivske in druge obvezne izvode. Ob dvomu, ali gre za
gradivo, za katero veljajo določbe tega zakona, izda strokovno mnenje.
(4) Druge depozitarne organizacije so:
-      
Univerzitetna knjižnica Maribor;
-      
osrednje območne knjižnice: Goriška knjižnica
Franceta Bevka Nova Gorica, Knjižnica Ivana Potrča Ptuj, Knjižnica Mirana Jarca
Novo mesto, Mestna knjižnica Ljubljana, Mariborska knjižnica, Koroška osrednja
knjižnica dr. Franca Sušnika Ravne na Koroškem, Osrednja knjižnica Celje,
Osrednja knjižnica Kranj, Osrednja knjižnica Srečka Vilharja Koper, Pokrajinska
in študijska knjižnica Murska Sobota;
-      
osrednji knjižnici Slovencev v zamejstvu:
Narodna in študijska knjižnica, Trst in Slovenska študijska knjižnica, Celovec.
14. člen
(distribucija obveznega izvoda)
(1) Narodna in univerzitetna knjižnica
kot nacionalna depozitarna organizacija obdrži po dva obvezna izvoda publikacij
iz prvega odstavka 5. člena tega zakona, dva pa pošlje Univerzitetni knjižnici
Maribor.
(2) Narodna in univerzitetna knjižnica
obdrži po dva obvezna izvoda publikacij iz drugega odstavka 5. člena tega
zakona, po dva pošlje Univerzitetni knjižnici Maribor, po enega pa knjižnicam
iz druge in tretje alinee četrtega odstavka 13. člena tega zakona.
(3) Pri publikacijah iz prvega
odstavka in tretje alineje drugega odstavka 6. člena tega zakona Narodna in
univerzitetna knjižnica obdrži vse obvezne izvode. Narodna in univerzitetna
knjižnica obdrži po dva obvezna izvoda publikacij iz prve in druge alineje
drugega odstavka 6. člena tega zakona, dva pa pošlje Univerzitetni knjižnici
Maribor.
(4) Obvezni izvod publikacij z oznako
tajnosti so zavezanci sami dolžni trajno hraniti v dveh izvodih. Ob prenehanju
tajnosti se tako gradivo izroči Narodni in univerzitetni knjižnici, prav tako
ob prenehanju obstoja zavezanca, pri čemer mora biti dostopnost omejena v
skladu s stopnjo tajnosti.
15. člen
(pridobivanje podatkov o zavezancih)
Narodna in univerzitetna knjižnica vodi
seznam zavezancev po tem zakonu. V seznamu se vodijo naslednji podatki: osebno
ime in naslov ali firma in sedež založnika ter njuna telefonska številka in
elektronski poštni naslov. Narodna in univerzitetna knjižnica pridobiva podatke
iz zbirk javnega značaja, ki jih vodijo pristojni organi, ter od zavezancev in
jih uporablja samo za potrebe pridobivanja obveznega izvoda v skladu s tem
zakonom.
16. člen
(bibliografski nadzor)
(1) Vsaka depozitarna organizacija je
dolžna ustrezno bibliografsko obdelati publikacije iz obveznega izvoda in
omogočiti javni dostop do podatkov o njih.
(2) Narodna in univerzitetna knjižnica
je dolžna izvajati bibliografski nadzor izdanih publikacij, ki se nanaša
predvsem na pripravo in zbiranje bibliografskih podatkov za nacionalno
bibliografijo, in brezplačno zagotavljati založnikom kataložni zapis v
publikaciji (CIP) ter mednarodne oznake ISBN, ISSN, ISMN in druge. Mednarodne
oznake se dodeljuje v skladu z veljavnimi mednarodnimi standardi, izbor
gradiva, ki dobi CIP zapis, določi Narodna in univerzitetna knjižnica. Na
podlagi bibliografske obdelave prejetega obveznega izvoda, za katerega je
pristojna, je dolžna izdelovati Slovensko narodno bibliografijo ter
pripravljati podatke o slovenskih publikacijah za statistične preglede ter za
domače in mednarodne podatkovne zbirke.
(3) Bibliografski ter drugi formalni
in vsebinski podatki o obveznem izvodu morajo biti dostopni v vzajemnem
katalogu slovenskih knjižnic.
17. člen
(zajemanje obveznega izvoda elektronskih
publikacij na spletu)
(1) Pravilnik o vrstah in naboru
elektronskih publikacij, katerih obvezni izvod se zbira v skladu s tem zakonom,
o načinu in pogostosti zajemanja obveznega izvoda prosto dostopnih elektronskih publikacij na računalniških
omrežjih in na spletu ter elektronskih publikacij, zaščitenih z gesli, izda
Narodna in univerzitetna knjižnica.
(2) Zajemajo se tudi spremenjene
različice in izdaje elektronskih publikacij, pri čemer Narodna in univerzitetna
knjižnica v pravilniku iz prejšnjega odstavka opredeli, v katerih primerih gre
za novo različico ali izdajo elektronske publikacije.
18. člen
(hranjenje in uporaba obveznega izvoda)
(1) Narodna in univerzitetna knjižnica
in Univerzitetna knjižnica Maribor obvezne izvode trajno hranita v svojih
zbirkah. Druge depozitarne organizacije izločajo obvezne izvode v skladu s
pravilnikom iz tretjega odstavka 13. člena tega zakona.
(2) Primerki obveznega izvoda, ki
nimajo statusa arhivskih izvodov, se uporabljajo za izvajanje knjižničnih
informacijskih storitev ali morajo biti na voljo vsaj za študijske in
raziskovalne namene v skladu s pravilnikom iz tretjega odstavka 13. člena tega
zakona.
(3) Obvezni izvod elektronskih
publikacij, ki so zaščitene z geslom, se uporablja skladno z določbami dogovora
o uporabi obveznega izvoda med zavezancem in Narodno in univerzitetno
knjižnico, ki tak dogovor lahko sklene tudi z organizacijo, zastopnico
založnikov teh publikacij, vendar mora biti publikacija na voljo vsaj za
študijske in raziskovalne namene. Narodna in univerzitetna knjižnica je
odgovorna za zakonito uporabo in varovanje obveznega izvoda elektronskih
publikacij pred zlorabo.
(4) Če ima publikacija oznako tajnosti
ali je bila zanjo s sodno odločbo naknadno določena prepoved distribucije, mora
depozitarna organizacija ustrezno omejiti dostopnost obveznega izvoda.
19. člen
(arhivski izvod)
(1) Arhivski izvodi po tem zakonu so:
po dva izvoda vsake publikacije iz 5. člena tega zakona, od katerih enega hrani
Narodna in univerzitetna knjižnica, drugega pa Univerzitetna knjižnica Maribor,
in po en izvod publikacij iz 6. člena tega zakona, ki jih hrani Narodna in
univerzitetna knjižnica. Arhivski izvod elektronskih publikacij se uporablja v
skladu z dogovorom iz tretjega odstavka 18. člena tega zakona.
(2) Narodna in univerzitetna knjižnica
in Univerzitetna knjižnica Maribor trajno zagotavljata hranjenje in dostop do
arhivskih izvodov publikacij razen tistih, pri katerih to zaradi fizičnega
propada ali tehnološke zastarelosti ni mogoče. Pri teh sta dolžni zagotoviti
trajno ohranjanje vsebine na nadomestnih medijih.
(3) Uporaba arhivskih izvodov je
mogoča samo, če v javni knjižnični mreži v Republiki Sloveniji ni dostopen
noben drug izvod iste publikacije.
(4) Kadar ni dostopnega drugega
izvoda, depozitarna organizacija za potrebe splošne dostopnosti zagotovi
uporabo in prenos arhivskega izvoda na nadomestni medij v skladu z navodili.
(5) Arhivski izvod se kot kulturni
spomenik lahko uporablja v predstavitvene namene, če ni drugega dostopnega ali
popolnega izvoda.
20. člen
(možnost reproduciranja)
(1) Depozitarna organizacija lahko
obvezni izvod publikacije, ki na trgu najmanj dve leti ni več dostopna, v
primeru izgube ali poškodbe, reproducira v enem izvodu iz obveznega izvoda, ki
ga hrani druga depozitarna organizacija, za potrebe ohranjanja in dostopnosti
ter za uporabo znotraj organizacije, tako da reproducirano publikacijo daje v
uporabo samo v svojih prostorih.
(2) Dovoljene so tehnične spremembe
zajetega obveznega izvoda elektronskega gradiva ali konvertiranje v druge
oblike, če je to potrebno zaradi omogočanja dostopnosti ali hranjenja. Pri tem
pa je treba zagotoviti, da se ohrani informacijska, slikovna in slišna vsebina
dokumenta. Če to ni mogoče ali če je originalna publikacija uničena ali zastarela
in je bila narejena nova kopija ali različica, lahko knjižnica prvotno
neuporabno obliko izloči iz zbirke, ne sme pa je izbrisati iz katalogov.
V. FINANCIRANJE
21. člen
(financiranje)
Izvajanje nalog iz tega zakona financirajo
pristojna ministrstva iz proračuna Republike Slovenije, in sicer na podlagi
letnih programov dela in finančnih načrtov depozitarnih organizacij ter v
skladu s postopki, določenimi v zakonodaji posameznih področij.
VI. INŠPEKCIJSKI NADZOR
22. člen
(inšpekcijski nadzor nad izvajanjem
zakona)
Inšpekcijski nadzor nad izvajanjem tega
zakona opravlja inšpektorat, pristojen za kulturo.
23. člen
(kazenske določbe)
(1) Z globo od 400 do 2.000 eurov se
kaznuje za prekršek pravna oseba ali samostojna podjetnica posameznica ali
samostojni podjetnik posameznik:
-       če
ne posreduje v predpisanem roku s tem zakonom določene vrste in števila
obveznih izvodov publikacije (4., 5., 6., 10. in 11. člen),
-       če
ne omogoči dostopa do elektronskih publikacij na računalniškem omrežju oziroma
spletu in prevzema obveznega izvoda teh publikacij (7. člen),
-       če
ne objavi kolofona s predpisanimi podatki (8. člen),
-      
če v zahtevanem roku ne nadomesti poškodovanih
ali drugače nepopolnih publikacij z novimi brezhibnimi izvodi (tretji odstavek
10. člena).
(2) Z globo od 120 do 400 eurov se
kaznuje odgovorna oseba pravne osebe ali fizična oseba, zavezanec po tem
zakonu, ki stori prekršek iz prejšnjega odstavka.
(3) Z globo od 400 do 2.000 eurov se
kaznuje za prekršek pravna oseba:
-       če
z gradivom iz obveznega izvoda ne ravna v skladu s prvim odstavkom 13. člena,
-       če
pri uporabi in izločanju obveznega izvoda ne ravna v skladu s pravilnikom iz
tretjega odstavka 13. člena,
-       če
ne vodi seznama zavezancev iz 15. člena,
-       če
ne izpolnjuje določb 17. člena,
-       če
omogoča uporabo obveznega izvoda v nasprotju s četrtim odstavkom 18. člena,
-      
če reproducira publikacije iz obveznega izvoda
v nasprotju z določbami 20. člena.
(4) Z globo od 120 do 400 eurov se
kaznuje odgovorna oseba pravne osebe, ki stori prekršek iz prejšnjega odstavka.

Zakon o obveznem izvodu publikacij – ZOIPub (Uradni list RS, št. 69/06)
vsebuje naslednje prehodne in končne določbe:
»VII. PREHODNE IN KONČNE DOLOČBE
24. člen
(izdaja
pravilnikov)
(1) Narodna in univerzitetna knjižnica
izda pravilnik iz tretjega odstavka 13. člena tega zakona v roku treh mesecev
po uveljavitvi tega zakona.
(2) Narodna in univerzitetna knjižnica
izda pravilnik iz prvega odstavka 17. člena tega zakona v roku treh mesecev po
uveljavitvi tega zakona.
25. člen
(prenehanje
veljavnosti)
(1) Z dnem uveljavitve tega zakona
prenehajo veljati:
-      
Zakon o obveznem pošiljanju tiskov (Uradni list
SRS, št. 55/72, 42/86 in 13/93),
-      
drugi in tretji odstavek 4. člena in sedma
točka 7. člena Zakona o pogojih za opravljanje reproduktivne video in
avdio dejavnosti (Uradni list RS, št. 42/94, 50/94 in 1/95),
-      
četrti odstavek 14. člena in četrta alinea
prvega odstavka 145. člena Zakona o medijih (Uradni list RS, št. 35/01, 62/03,
113/03 – odločba US, 16/04 – odločba US, 123/04 – odločba US in 96/05 –
ZRTVS-1).
(2) Določbe predpisov iz prejšnjega
odstavka se uporabljajo do začetka uporabe tega zakona.
26. člen
(uveljavitev in
začetek uporabe zakona)
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne po preteku
treh mesecev od uveljavitve.«.

Zakon o spremembah in dopolnitvah Zakona o obveznem izvodu publikacij – ZOIPub-A (Uradni
list RS, št. 86/09)
vsebuje naslednjo končno določbo:
»KONČNA DOLOČBA
13. člen
Ta zakon začne veljati naslednji dan po
objavi v Uradnem listu Republike Slovenije.«.