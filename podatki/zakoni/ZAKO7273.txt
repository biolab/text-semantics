1. Splošne določbe
1. člen
(namen in vsebina zakona)
(1) Ta zakon določa varstvo vsakega posameznika in
posameznice (v nadaljnjem besedilu: posameznik) pred diskriminacijo ne glede na
spol, narodnost, raso ali etnično poreklo, jezik, vero ali prepričanje,
invalidnost, starost, spolno usmerjenost, spolno identiteto in spolni izraz,
družbeni položaj, premoženjsko stanje, izobrazbo ali katero koli drugo osebno
okoliščino (v nadaljnjem besedilu: osebna okoliščina) na različnih področjih
družbenega življenja, pri uresničevanju človekovih pravic in temeljnih
svoboščin, pri uveljavljanju pravic in obveznosti ter v drugih pravnih
razmerjih na političnem, gospodarskem, socialnem, kulturnem, civilnem ali
drugem področju.
(2) S tem zakonom se kot samostojen državni organ na področju
varstva pred diskriminacijo ustanovi zagovornik oziroma zagovornica načela
enakosti (v nadaljnjem besedilu: zagovornik) ter določijo njegove naloge in
pooblastila.
(3) Varstvo pred diskriminacijo velja tudi za pravne osebe,
ki jih opredeljuje pravni red Republike Slovenije, če se okoliščine, ki bi
lahko bile podlaga za diskriminacijo, po vsebini lahko nanašajo na te osebe.
(4) Ta zakon opredeljuje in prepoveduje diskriminacijo,
določa organe in ukrepe za spodbujanje enakega obravnavanja, določa položaj in
pristojnosti zagovornika, postopek pri zagovorniku v primeru ugotavljanja
obstoja diskriminacije in posebnosti pravnega varstva diskriminiranih oseb.
2. člen
(uporaba zakona)
(1) Ta zakon zavezuje državne organe, lokalne skupnosti,
nosilce javnih pooblastil ter pravne in fizične osebe, ki morajo na vseh
področjih oblastnega odločanja, delovanja v pravnem prometu in pri drugem
svojem delovanju oziroma ravnanju v razmerju do tretjih oseb zagotavljati
varstvo pred diskriminacijo oziroma enako obravnavanje vseh oseb, zlasti v
zvezi:
-       
s pogoji za dostop do zaposlitve, samozaposlitve in poklica, vključno z
izbirnimi merili in pogoji zaposlovanja, ne glede na vrsto dejavnosti in na
vseh ravneh poklicne hierarhije, vključno z napredovanjem,
-       
z dostopom do vseh oblik in do vseh ravni karierne orientacije in
svetovanja, poklicnega in strokovnega izobraževanja in usposabljanja,
nadaljnjega poklicnega usposabljanja in preusposabljanja, vključno z delovno
prakso,
-       
z zaposlitvenimi pogoji in pogoji dela, vključno s prenehanjem pogodbe o
zaposlitvi in plačami,
-       
s članstvom in vključevanjem v organizacijo delavcev ali delodajalcev
ali v vsako organizacijo, katere člani opravljajo določen poklic, vključno z
ugodnostmi, ki jih zagotavljajo take organizacije,
-       
s socialno zaščito, vključno s socialno varnostjo in zdravstvenim
varstvom,
-       
s socialnimi ugodnostmi,
-       
z vzgojo in izobraževanjem,
-       
z dostopom do dobrin in storitev, ki so na voljo javnosti, vključno s
stanovanji, in preskrbo z njimi.
(2) Posebni zakoni lahko podrobneje določijo ravnanja, ki
pomenijo diskriminacijo in določijo sankcije zanje na svojem področju
veljavnosti.
(3) Ne glede na določbe drugih zakonov se uporabljajo določbe
tega zakona, če so za diskriminirano osebo ugodnejše.
3. člen
(prenos pravnih aktov Evropske unije)
S tem zakonom se v pravni red Republike Slovenije v zvezi z
varstvom pred diskriminacijo prenašajo naslednji pravni akti Evropske unije:
-       
Direktiva Sveta 2000/43/ES z dne 29. junija 2000 o izvajanju načela
enakega obravnavanja oseb ne glede na raso ali narodnost (UL L št. 180 z dne
19. 7. 2000, str. 22);
-       
Direktiva Sveta 2000/78/ES z dne 27. novembra 2000 o splošnih
okvirih enakega obravnavanja pri zaposlovanju in delu (UL L št. 303 z dne
2. 12. 2000, str. 23);
-       
Direktiva Sveta 2004/113/ES z dne 13. decembra 2004 o izvajanju
načela enakega obravnavanja moških in žensk pri dostopu do blaga in storitev
ter oskrbi z njimi (UL L št. 373 z dne 21. 12. 2004, str. 37);
-       
Direktiva 2006/54/ES Evropskega parlamenta in Sveta z dne 5. julija
2006 o uresničevanju načela enakih možnosti ter enakega obravnavanja moških in
žensk pri zaposlovanju in poklicnem delu (preoblikovano) (UL L št. 204 z dne
26. 7. 2006, str. 23);
-       
Direktiva 2014/54/ES Evropskega parlamenta in Sveta z dne
16. aprila 2014 o ukrepih za lažje uresničevanje pravic, podeljenih
delavcem v okviru prostega gibanja delavcev (UL L št. 128 z dne
30. 4. 2014, str. 8).
2. Oblike diskriminacije in enako obravnavanje
4. člen
(diskriminacija)
(1) Diskriminacija pomeni vsako neupravičeno dejansko ali
pravno neenako obravnavanje, razlikovanje, izključevanje ali omejevanje ali
opustitev ravnanja zaradi osebnih okoliščin, ki ima za cilj ali posledico
oviranje, zmanjšanje ali izničevanje enakopravnega priznavanja, uživanja ali
uresničevanja človekovih pravic in temeljnih svoboščin, drugih pravic, pravnih
interesov in ugodnosti.
(2) Diskriminacija zaradi katere koli osebne okoliščine je
prepovedana.
5. člen
(enako obravnavanje)
(1) Enako obravnavanje pomeni odsotnost neposredne in
posredne diskriminacije zaradi katere koli osebne okoliščine osebe, kakor tudi
odsotnost katerega koli drugega ravnanja, ki v skladu s tem zakonom pomeni
diskriminacijo.
(2) Enako obravnavanje v skladu s tem zakonom je zagotovljeno
tudi:
-       
osebi, ki je dejansko ali pravno povezana z osebo z določeno osebno
okoliščino,
-       
osebi, ki je diskriminirana zaradi napačnega sklepanja o obstoju
določene osebne okoliščine.
6. člen
(neposredna in posredna diskriminacija)
(1) Neposredna diskriminacija obstaja, če je oseba ali
skupina oseb zaradi določene osebne okoliščine bila, je ali bi lahko bila v
enakih ali podobnih situacijah obravnavana manj ugodno, kot se obravnava, se je
obravnavala ali bi se obravnavala druga oseba ali skupina oseb.
(2) Posredna diskriminacija obstaja, kadar je oseba ali
skupina oseb z določeno osebno okoliščino bila, je ali bi lahko bila zaradi
navidezno nevtralne določbe, merila ali prakse v manj ugodnem položaju kot
druge osebe, razen če ta določba, merilo ali praksa objektivno temelji na
legitimnem cilju in so sredstva za doseganje tega cilja ustrezna in nujno
potrebna.
7. člen
(druge oblike diskriminacije)
Diskriminacija vključuje tudi:
-       
nadlegovanje in spolno nadlegovanje ter vsako manj ugodno obravnavanje
osebe zaradi zavrnitve ali dopuščanja takega vedenja,
-       
odredbo, ukaz ali drugo navodilo, da naj se osebo diskriminira zaradi
določene osebne okoliščine (v nadaljnjem besedilu: navodila za diskriminacijo),
-       
pozivanje k diskriminaciji,
-       
povračilne ukrepe (v nadaljnjem besedilu: viktimizacija).
8. člen
(nadlegovanje in spolno nadlegovanje)
(1) Nadlegovanje je nezaželeno ravnanje, povezano s katero
koli osebno okoliščino, ki ima učinek ali namen ustvarjati zastrašujoče,
sovražno, ponižujoče, sramotilno ali žaljivo okolje za osebo in žali njeno
dostojanstvo.
(2) Spolno nadlegovanje je kakršna koli oblika neželenega
verbalnega, neverbalnega ali fizičnega ravnanja ali vedenja spolne narave z
učinkom ali namenom prizadeti dostojanstvo osebe, zlasti kadar gre za
ustvarjanje zastraševalnega, sovražnega, ponižujočega, sramotilnega ali
žaljivega okolja.
9. člen
(navodila za diskriminacijo)
Navodila za diskriminacijo so vsakršna navodila, katerih
posledica je bila, je ali bi lahko bila diskriminacija v smislu tega zakona,
kar vključuje tudi navodilo, da se diskriminacije ne prepreči oziroma odpravi.
10. člen
(pozivanje k diskriminaciji)
(1) Pozivanje k diskriminaciji pomeni vsako spodbujanje
drugih oseb k dejanjem, katerih posledica je bila, je ali bi lahko bila
diskriminacija po določbah tega zakona. K hujšim prepovedanim ravnanjem šteje
zlasti podajanje ali širjenje rasističnih, versko, narodnostno in spolno
razlikovalnih pozivov, napeljevanje, ščuvanje, hujskanje k sovraštvu in
diskriminaciji ter širše javno pozivanje, ki spodbuja k diskriminaciji.
(2) Kot diskriminacija je prepovedano tudi javno
opravičevanje zapostavljanja ali preziranja oseb ali skupine oseb zaradi
osebnih okoliščin iz 1. člena tega zakona, kot tudi opravičevanje idej o
prevladi ali večvrednosti osebe ali skupine oseb z določenimi značilnostmi, ki
izvirajo iz navedenih osebnih okoliščin nad tistimi, ki niso člani te skupine.
11. člen
(viktimizacija)
Viktimizacija je izpostavljanje diskriminirane osebe ali
osebe, ki ji pomaga, neugodnim posledicam zaradi njenega ukrepanja, katerega
namen je preprečiti ali odpraviti diskriminacijo.
12. člen
(hujše oblike diskriminacije)
Za hujše oblike diskriminacije štejejo:
-       
večkratna diskriminacija, ki je podana, kadar je oseba diskriminirana
zaradi več osebnih okoliščin hkrati,
-       
množična diskriminacija, ki je podana, kadar je s spornim ravnanjem
diskriminiranih več oseb hkrati, zlasti če je motivirana s sovraštvom ali
prezirom do oseb z določeno osebno okoliščino,
-       
dolgotrajna oziroma ponavljajoča se diskriminacija,
-       
diskriminacija, ki vsebuje ali bi lahko vsebovala težko popravljive
posledice za diskriminirano osebo glede povzročitve škode njenemu pravnemu
položaju, pravicam ali obveznostim, zlasti če je storjena v razmerju do otrok
ali drugih slabotnih oseb.
13. člen
(izjeme od prepovedi neposredne diskriminacije)
(1) Ne glede na prvi odstavek 5. člena tega zakona neenako
obravnavanje zaradi določene osebne okoliščine ne pomeni diskriminacije po tem
zakonu, če takšno različno obravnavanje temelji na legitimnem cilju in so
sredstva za doseganje tega cilja ustrezna, potrebna in sorazmerna. Ne glede na
prejšnji stavek je neenako obravnavanje na področjih iz prve do četrte alineje
prvega odstavka 2. člena tega zakona zaradi spola, rase ali narodnosti, vere
ali prepričanja, invalidnosti, starosti ali spolne usmerjenosti vedno
prepovedano, razen v primerih, določenih v tem ali drugem zakonu.
(2) Ne glede na prvi odstavek 5. člena tega zakona neenako
obravnavanje na področjih iz prve do četrte alineje prvega odstavka 2. člena
tega zakona zaradi spola, rase ali narodnosti, vere ali prepričanja,
invalidnosti, starosti ali spolne usmerjenosti ne pomeni diskriminacije, če
zaradi narave določene poklicne dejavnosti ali konteksta njenega opravljanja
taka značilnost predstavlja bistveno in odločilno poklicno zahtevo, pod
pogojem, da je cilj legitimen, zahteva pa ustrezna, potrebna in sorazmerna.
(3) Ne glede na prvi odstavek 5. člena tega zakona neenako
obravnavanje zaradi starosti na področjih iz prve do četrte alineje prvega
odstavka 2. člena tega zakona ne pomeni diskriminacije, če je to objektivno in
razumno utemeljeno z legitimnim ciljem, vključno z legitimnimi cilji politike
zaposlovanja, trga dela in poklicnega usposabljanja, in če so sredstva za
dosego tega cilja ustrezna, potrebna in sorazmerna.
(4) Ne glede na prvi odstavek 5. člena tega zakona neenako
obravnavanje na področjih iz prve do četrte alineje prvega odstavka 2. člena
tega zakona zaradi vere ali prepričanja posameznika pri poklicnem delu v
cerkvah in drugih verskih skupnostih ali v drugih javnih ali zasebnih
organizacijah, katerih etika temelji na veri ali prepričanju, ne pomeni
diskriminacije, če zaradi narave tega dela ali zaradi konteksta, v katerem se
izvaja, vera ali prepričanje predstavlja legitimno in upravičeno poklicno
zahtevo glede na etiko organizacije.
(5) Ne glede na prvi odstavek 5. člena tega zakona neenako
obravnavanje v zvezi z ugodnejšim varstvom žensk zaradi nosečnosti in
materinstva na področjih iz prve do četrte alineje prvega odstavka 2. člena
tega zakona ne pomeni diskriminacije.
(6) Ne glede na prvi odstavek tega člena je na področjih iz
pete do osme alineje prvega odstavka 2. člena tega zakona neenako obravnavanje
zaradi spola, narodnosti, rase ali etničnega porekla vedno prepovedano, razen
če gre za zagotavljanje blaga ali storitev izključno ali predvsem osebam enega
spola, če takšno različno obravnavanje upravičuje legitimen cilj in so sredstva
za doseganje tega cilja ustrezna, potrebna in sorazmerna.
3. Spodbujanje enakega obravnavanja
14. člen
(nosilci nalog)
(1) Državni organi, lokalne skupnosti, samoupravne narodne
skupnosti in nosilci javnih pooblastil na svojem področju v okviru svojih
pristojnosti ustvarjajo pogoje za enako obravnavanje vseh oseb, ne glede na
katero koli osebno okoliščino, z osveščanjem in spremljanjem položaja na tem
področju ter z ukrepi normativne in politične narave.
(2) Ministrstva in vladne službe, pristojne za področja iz 2.
člena tega zakona oziroma za skupine oseb z določeno osebno okoliščino,
pripravijo predloge ukrepov na svojem delovnem področju.
15. člen
(sodelovanje s socialnimi partnerji in nevladnimi organizacijami)
Vlada Republike Slovenije (v nadaljnjem besedilu: vlada) in
drugi državni organi pri oblikovanju rešitev in predlogov za doseganje namena
tega zakona sodelujejo s socialnimi partnerji in nevladnimi organizacijami, ki
delujejo na področju enakega obravnavanja, varstva človekovih pravic in
temeljnih svoboščin, varstva pred diskriminacijo ranljivih skupin ali pravne
ali socialne pomoči diskriminiranim osebam.
16. člen
(zbiranje podatkov)
(1) Zagovornik in pristojne inšpekcije iz 44. člena tega
zakona zbirajo anonimizirane podatke o številu obravnavanih primerov
diskriminacije po posameznih osebnih okoliščinah, po oblikah diskriminacije in
po posameznih področjih iz 2. člena tega zakona. Inšpekcije enkrat letno
posredujejo te podatke zagovorniku.
(2) Podatki iz prejšnjega odstavka se zbirajo in uporabljajo
za namene spremljanja, načrtovanja in vodenja nediskriminacijske politike ter
za znanstvenoraziskovalne namene.
17. člen
(posebni ukrepi za zagotavljanje enakosti)
(1) Posebni ukrepi so začasni ukrepi, ki imajo za cilj
zagotoviti uresničevanje pravice do enakega obravnavanja, enake možnosti ali
dejansko enakost in udeležbo na področjih družbenega življenja oseb, ki so v
manj ugodnem položaju zaradi določene osebne okoliščine. Posebni ukrepi se
sprejmejo z namenom preprečevanja ali odpravljanja posledic takšnega položaja
oziroma predstavljajo nadomestilo za manj ugoden položaj.
(2) Posebni ukrepi so zlasti:
-       
spodbujevalni ukrepi, ki dajejo posebne ugodnosti ali uvajajo posebne
spodbude za osebe v manj ugodnem položaju na določenem področju ali v določenem
okolju,
-       
pozitivni ukrepi, ki ob enakem izpolnjevanju predpisanih meril in
pogojev dajejo prednost osebam z določeno osebno okoliščino in se lahko
uporabijo zlasti, kadar pri teh osebah obstaja očitno nesorazmerje v možnostih
dostopa do uveljavljanja pravic, dobrin, storitev ali ugodnosti.
18. člen
(sprejemanje posebnih ukrepov)
(1) Posebne ukrepe lahko pod pogoji iz tega zakona sprejmejo
državni organi, samoupravne lokalne skupnosti, nosilci javnih pooblastil,
delodajalci, vzgojno-izobraževalne institucije, gospodarski subjekti in drugi
subjekti glede na naravo dela in področje delovanja na področjih iz 2. člena
tega zakona.
(2) Posebni ukrepi zasledujejo legitimen cilj odprave manj
ugodnega položaja oseb z določeno osebno okoliščino, utemeljen na analizah o
obstoju manj ugodnega položaja, ter so potrebno in ustrezno sredstvo za odpravo
takšnega položaja. Subjekti iz prejšnjega odstavka, ki sprejmejo posebne
ukrepe, redno preverjajo njihovo utemeljenost oziroma upravičenost njihovega
nadaljnjega izvajanja. Če ugotovijo, da je cilj njihovega izvajanja dosežen,
jih nemudoma prenehajo izvajati.
4. Zagovornik
19. člen
(položaj zagovornika)
(1) Zagovornik deluje kot samostojen državni organ, s
pristojnostmi, kot jih določa ta zakon.
(2) Zagovornik opravlja svoje naloge po tem zakonu ali po
drugih zakonih samostojno v okviru in na podlagi ustave in zakonov.
20. člen
(samostojnost zagovornika)
Zagovorniku se ne sme dajati obvezujočih napotkov, ki bi se
nanašali na strokovna vprašanja v zvezi z njegovim delom, zlasti glede:
-       
vsebine objavljenih študij in raziskav s področja diskriminacije ter
odločitev o izdelavi raziskav v zvezi z diskriminacijo na določenem področju
ali glede skupine oseb z določeno osebno okoliščino;
-       
priporočil, ki jih zagovornik daje v zvezi z ugotovljeno diskriminacijo
državnim organom, lokalnim skupnostim ali nosilcem javnih pooblastil in drugim
subjektom po tem zakonu;
-       
vsebine poročil, ki jih zagovornik objavi v zvezi z ugotovljeno
diskriminacijo;
-       
odločitve zagovornika v obravnavanem primeru;
-       
odločitve o tem, ali bo v konkretnem primeru sodeloval v sodnem postopku
v skladu s tem zakonom.
21. člen
(naloge in pooblastila zagovornika)
Naloge zagovornika so:
-       
opravlja neodvisne raziskave o položaju oseb z določeno osebno
okoliščino, zlasti spola, narodnosti, rase ali etničnega porekla, vere ali
prepričanja, invalidnosti, starosti in spolne usmerjenosti ter ostalih vprašanj
v zvezi z diskriminacijo oseb z določeno osebno okoliščino;
-       
objavlja neodvisna poročila in daje priporočila državnim organom,
lokalnim skupnostim, nosilcem javnih pooblastil, delodajalcem, gospodarskim
subjektom in drugim subjektom v zvezi z ugotovljenim položajem oseb z določeno
osebno okoliščino, in sicer glede preprečevanja in odpravljanja diskriminacije
ter sprejemanja posebnih in drugih ukrepov za odpravo diskriminacije;
-       
opravlja naloge inšpekcijskega nadzora na podlagi predlogov iz 5.
poglavja tega zakona glede spoštovanja določb tega ali drugega zakona, ki
določa njegovo pristojnost;
-       
zagotavlja neodvisno pomoč diskriminiranim osebam pri uveljavljanju
njihovih pravic v zvezi z varstvom pred diskriminacijo v smislu svetovanja in
pravne pomoči strankam v drugih upravnih in sodnih postopkih, povezanih z
diskriminacijo;
-       
osvešča splošno javnost o diskriminaciji in ukrepih za njeno
preprečevanje;
-       
spremlja splošno stanje v Republiki Sloveniji na področju varstva pred
diskriminacijo in položaja oseb z določenimi osebnimi okoliščinami;
-       
predlaga sprejetje posebnih ukrepov za izboljšanje položaja oseb, ki so
v manj ugodnem položaju zaradi določene osebne okoliščine;
-       
sodeluje v sodnih postopkih zaradi diskriminacije v skladu s tem
zakonom;
-       
zagotavlja izmenjavo razpoložljivih informacij o diskriminaciji z organi
Evropske unije;
-       
opravlja druge naloge, določene s tem zakonom.
22. člen
(poročila)
(1) Zagovornik Državnemu zboru Republike Slovenije (v
nadaljnjem besedilu: državni zbor) z rednimi letnimi ali posebnimi poročili
poroča o svojem delu in ugotovitvah o obstoju diskriminacije posameznih skupin
oseb z določeno osebno okoliščino.
(2) Redno letno poročilo zagovornik predloži državnemu zboru
najpozneje do 30. aprila za preteklo leto.
(3) Državni zbor v skladu s svojimi pristojnostmi sprejme
opredelitve in priporočila glede poročil iz prvega odstavka tega člena. Vlada
poda predhodno mnenje o poročilih.
(4) Osebni podatki pobudnikov se v poročilih iz prvega
odstavka tega člena uporabijo v anonimizirani obliki.
23. člen
(imenovanje zagovornika)
(1) Zagovornika imenuje državni zbor na predlog predsednice
oziroma predsednika republike (v nadaljnjem besedilu: predsednik republike). Za
zagovornika je lahko imenovana oseba, ki na dan poteka roka iz javnega poziva
izpolnjuje naslednje pogoje:
-       
ima državljanstvo Republike Slovenije,
-       
ima univerzitetno izobrazbo družboslovne ali humanistične smeri ali
visoko strokovno izobrazbo iste smeri s specializacijo oziroma magisterijem ali
izobrazbo iste smeri, pridobljeno po študijskem programu druge stopnje v skladu
z zakonom, ki ureja visoko šolstvo,
-       
ima najmanj pet let delovnih izkušenj, od tega najmanj tri leta na
področju uresničevanja načela enakosti ali človekovih pravic in temeljnih
svoboščin,
-       
ni članica organov politične stranke,
-       
ni bila pravnomočna obsojena na nepogojno kazen zapora in
-       
ni v kazenskem postopku za kaznivo dejanje, ki se preganja po uradni
dolžnosti.
(2) Zagovornik je imenovan za dobo petih let in je lahko
največ enkrat ponovno imenovan.
24. člen
(javni poziv)
(1) Zagovornik obvesti predsednika republike o izteku
njegovega mandata vsaj šest mesecev pred iztekom.
(2) Javni poziv za zbiranje predlogov možnih kandidatk
oziroma kandidatov (v nadaljnjem besedilu: kandidat) za zagovornika se objavi v
30 dneh po prejemu obvestila iz prejšnjega odstavka v Uradnem listu Republike
Slovenije.
(3) Rok za prijavo ne sme biti daljši od 30 dni, v primeru
predčasnega prenehanja mandata pa ne daljši od 15 dni po objavi poziva.
(4) Predlogi morajo biti obrazloženi, posebej mora biti
priloženo pisno soglasje možnega kandidata, da je kandidaturo pripravljen
sprejeti.
25. člen
(predlog predsednika republike)
(1) Predsednik republike predlaga kandidata za prosto mesto
zagovornika izmed predlaganih kandidatov, lahko pa predlaga tudi druge
kandidate. Predsednik republike lahko državnemu zboru predlaga tudi več
kandidatov.
(2) Predsednik republike obrazložen predlog s priloženim
pisnim soglasjem kandidata posreduje državnemu zboru.
(3) Predsednik republike predlog poda najpozneje v
30 dneh po izteku roka iz tretjega odstavka prejšnjega člena.
26. člen
(glasovanje o kandidatu)
(1) Državni zbor mora glasovati o predlaganem kandidatu za
zagovornika v 30 dneh po predložitvi obrazloženega predloga predsednika
republike.
(2) Do začetka glasovanja lahko kandidat odstopi od
kandidature.
(3) Če je predsednik republike predlagal več kandidatov, se
vrstni red kandidatov na glasovnici določi z žrebom. Če v prvem krogu
glasovanja noben kandidat ni dobil predpisane večine, se volitve ponovijo med
kandidati, ki so dobili največ glasov.
27. člen
(postopek v primeru nezadostnega števila glasov)
(1) Če predlagani kandidat za zagovornika ne dobi potrebne
večine poslanskih glasov, predsednik državnega zbora o tem takoj obvesti
predsednika republike, ki najpozneje v sedmih dneh po dnevu glasovanja v
državnem zboru sporoči predsedniku državnega zbora svojo odločitev o nadaljnjem
postopku za izvolitev zagovornika.
(2) Če zagovornik tudi na podlagi novega obrazloženega
predloga predsednika republike ni izvoljen, se volitve opravijo na podlagi
novega postopka v skladu s 24. in 25. členom tega zakona. V tem primeru
predsednik republike poziv objavi najpozneje v sedmih dneh po dnevu ponovnega
glasovanja v državnem zboru. Rok za zbiranje predlogov možnih kandidatov ne sme
biti daljši od 15 dni po objavi poziva.
28. člen
(status zagovornika in njegova razrešitev)
(1) Zagovornik ima status funkcionarja.
(2) Zagovornika lahko državni zbor predčasno razreši samo:
-       
če to sam zahteva,
-       
če ne izpolnjuje več pogojev za opravljanje funkcije iz prvega odstavka
23. člena tega zakona,
-       
zaradi trajne izgube delovne zmožnosti za opravljanje svoje funkcije ali
-       
če se pri njem ugotovijo kršitve zakona ali ustave, ki onemogočajo
zakonito ali samostojno izvajanje njegove funkcije po tem zakonu.
(3) Postopek za razrešitev zagovornika se začne na predlog
predsednika republike.
29. člen
(nezdružljivost funkcij)
(1) Funkcija zagovornika ni združljiva s funkcijami v
državnih organih, organih lokalnih skupnosti, organih političnih strank in
sindikatov ter z drugimi funkcijami in dejavnostmi, ki po zakonu niso
združljive z opravljanjem javne funkcije.
(2) Funkcija, ki ni združljiva s funkcijo zagovornika,
zagovorniku z dnem nastopa funkcije preneha ali miruje, če tako določa zakon.
30. člen
(strokovna služba zagovornika)
(1) Zagovornik ima strokovno službo, ki opravlja strokovne,
administrativne in druge naloge.
(2) Javni uslužbenci iz strokovne službe lahko po pooblastilu
zagovornika opravljajo naloge vodenja postopkov iz 5. poglavja tega zakona.
31. člen
(proračun zagovornika)
Sredstva za delo zagovornika se zagotavljajo iz proračuna
Republike Slovenije in jih določi državni zbor.
32. člen
(sedež in organiziranost)
(1) Sedež zagovornika je v Ljubljani.
(2) Naziv organa je »Zagovornik načela enakosti« oziroma
»Zagovornica načela enakosti«.
(3) Zagovornik svojo organiziranost in postopek uredi s
poslovnikom in drugimi splošnimi akti.
5. Postopek pri zagovorniku v primeru diskriminacije
33. člen
(postopek na predlog diskriminirane osebe)
(1) Oseba, ki meni, da je bila diskriminirana, lahko pri
zagovorniku vloži predlog za obravnavo.
(2) Oseba iz prejšnjega odstavka ima položaj stranke v
postopku.
(3) Oseba iz prvega odstavka tega člena lahko predlog za
obravnavo umakne do vročitve odločitve zagovornika.
34. člen
(postopek po uradni dolžnosti)
(1) Zagovornik lahko začne obravnavo diskriminacije po uradni
dolžnosti, če je o obstoju diskriminacije seznanjen na podlagi anonimnega
predloga, predloga tretje osebe ali na drug način.
(2) Za obravnavo po uradni dolžnosti zagovornik pridobi
soglasje diskriminirane osebe, razen če diskriminirane osebe ni mogoče določiti
ali je diskriminirana (večja) skupina oseb ali gre za primer, ki je splošno
pomemben za varstvo pred diskriminacijo, kar zagovornik oceni za vsak primer
posebej.
(3) Diskriminirana oseba, ki ni predlagateljica, ima pravico
udeleževati se postopka.
35. člen
(splošni določbi)
(1) Postopek pri zagovorniku je za stranke brezplačen.
(2) Stranke imajo pravico vpogleda v spis zadeve, ki ga zagovornik
vodi v zvezi z obravnavanim primerom, razen v občutljive osebne podatke, ki jih
kot takšne opredeli zagovornik.
36. člen
(osebni podatki)
(1) Predlog za potrebe obravnavanja in nadzorov po tem zakonu
vsebuje vsaj naslednje sestavine:
-       
osebno ime oziroma firmo oziroma drug naziv predlagatelja, naslov
stalnega ali začasnega prebivališča oziroma sedež;
-       
navedbo nasprotne strani oziroma kršitelja, če je ta predlagatelju znan,
njegov naslov stalnega ali začasnega prebivališča oziroma sedež;
-       
navedbo okoliščin, osebnih imen in kontaktnih podatkov morebitnih prič
ali drugih podatkov v zvezi z zadevo, ki izkazujejo, da je prišlo do
diskriminacije;
-       
kontaktni podatki predlagatelja;
-       
lastnoročni podpis predlagatelja.
(2) Če je predlog anonimen, zadoščajo podatki iz druge in
tretje alineje prejšnjega odstavka.
37. člen
(postopek)
(1) Po prejetju predloga zagovornik preveri navedbe pri
kršitelju oziroma drugih subjektih, od katerih lahko zahteva posredovanje
tistih podatkov in dokumentov, ki so v skladu z načelom sorazmernosti nujno
potrebni za obravnavo posameznega primera za ugotovitev obstoja diskriminacije.
Državni organi, lokalne skupnosti, nosilci javnih pooblastil ter pravne in
fizične osebe zagovorniku na njegovo zahtevo brezplačno posredujejo vse
podatke, tudi osebne, in dokumente, ki jih zagovornik nujno potrebuje za
ugotovitev, ali v obravnavanem primeru obstaja diskriminacija. Prejšnji stavek
ne velja za posredovanje podatkov iz zaupnih razmerij, določenih z zakonom, ali
za podatke, za pridobitev katerih je potrebna predhodna odločba sodišča
Republike Slovenije.
(2) V primeru viktimizacije lahko zagovornik pozove
kršitelja, da z ustreznimi ukrepi zavaruje diskriminirano osebo ali osebo, ki
ji pomaga, pred viktimizacijo oziroma odpravi nastale posledice viktimizacije.
(3) V postopku iz prvega odstavka tega člena zagovornik
lahko, v kolikor je to v skladu z načelom sorazmernosti nujno potrebno za
obravnavo posameznega primera, zahteva posredovanje osebnih podatkov, kot na
primer:
-       
osebno ime,
-       
rojstni podatki (dan, mesec, leto, kraj),
-       
spol,
-       
naslov stalnega oziroma začasnega prebivališča,
-       
državljanstvo,
-       
funkcija, položaj ali status v določenem subjektu,
-       
plače, drugi dohodki oziroma premoženjsko stanje,
-       
napredovanja in drugi pogoji dela,
-       
družinski status,
-       
zdravstveno stanje,
-       
status aktivnosti,
-       
članstvo v sindikatu ali drugih organizacijah.
38. člen
(ocena ustavnosti in zakonitosti)
Če zagovornik oceni, da je kakšen zakon ali drug predpis
diskriminatoren, o tem lahko obvesti predlagatelja postopka za oceno ustavnosti
in zakonitosti ali z zahtevo začne postopek za oceno ustavnosti oziroma
zakonitosti predpisa ali splošnega akta, izdanega za izvrševanje javnih
pooblastil.
6. Posebnosti pravnega varstva pred diskriminacijo
39. člen
(pravno varstvo)
(1) Oseba, ki meni, da je bila ali je diskriminirana, lahko s
tožbo zahteva prenehanje diskriminacije, izplačilo nadomestila zaradi
diskriminacije oziroma objavo sodbe v medijih.
(2) Diskriminirana oseba je zaradi izpostavljenosti
diskriminaciji upravičena do denarnega nadomestila, ki ga izplača povzročitelj
diskriminacije. Denarno nadomestilo se prizna v znesku od 500 do 5.000 eurov.
(3) Pri določitvi višine nadomestila se upošteva trajanje
diskriminacije, izpostavljenost hujšim oblikam diskriminacije in druge
okoliščine primera.
(4) Zahtevi za objavo sodbe v medijih se ugodi, če sodišče
glede na okoliščine primera oceni, da je objava sodbe potrebna zaradi odprave
posledic diskriminacije ali zaradi preprečevanja diskriminacije v drugih
podobnih primerih. Sodba se objavi v anonimizirani obliki.
(5) Za odločanje o tožbi iz tega člena se uporabljajo določbe
zakona, ki ureja pravdni postopek.
40. člen
(obrnjeno dokazno breme)
(1) Kadar diskriminirana oseba v postopku pri zagovorniku,
pristojni inšpekciji ali drugem postopku, v katerem zahteva obravnavo
diskriminacije, izkaže dejstva, ki upravičujejo domnevo, da je bila kršena
prepoved diskriminacije, mora kršitelj dokazati, da v obravnavanem primeru ni
kršil te prepovedi, oziroma da je neenako obravnavanje dopustno v skladu s tem
zakonom.
(2) Prejšnji odstavek se ne uporablja v kazenskem postopku.
41. člen
(vloga zagovornika in nevladnih organizacij)
(1) Ne glede na določbe zakona, ki ureja pravdni postopek,
lahko diskriminirana oseba za zastopanje v sodnih postopkih iz 39. člena tega
zakona pooblasti zagovornika ali nevladno organizacijo, ki deluje na področju
varstva pred diskriminacijo in varstva človekovih pravic. V imenu zagovornika
ali nevladne organizacije lahko opravlja procesna dejanja le oseba, ki je
zaposlena pri zagovorniku ali je predstavnik nevladne organizacije in ima
opravljen pravniški državni izpit.
(2) Šteje se, da gre za nevladno organizacijo, ki deluje na
področju varstva pred diskriminacijo in varstva človekovih pravic, če ima
priznan status delovanja v javnem interesu na področju varstva pred
diskriminacijo ali varstva človekovih pravic.
(3) Status nevladne organizacije v javnem interesu na
področju iz prejšnjega odstavka podeli pristojno ministrstvo v skladu z
zakonom, ki ureja status nevladne organizacije v javnem interesu.
(4) Zagovornik ali predstavnik nevladne organizacije iz
prejšnjega odstavka lahko diskriminirano osebo spremlja v sodnih postopkih iz
39. člena tega zakona, ne da bi jo zastopala, če diskriminirana oseba s tem
soglaša. Za prisotnost spremljevalca v sodnih postopkih zadostuje, da
diskriminirana oseba pred pričetkom postopka ali v postopku izjavi, da jo
določena oseba spremlja in da želi, da je v postopku prisotna.
7. Nadzor nad izvajanjem zakona
42. člen
(inšpekcijski nadzor)
(1) Inšpekcijski nadzor nad izvajanjem določb tega zakona
opravljajo zagovornik in pristojne inšpekcije. Zagovornik pri izvajanju
inšpekcijskega nadzora uporablja določbe zakona, ki ureja inšpekcijski nadzor
in določbe zakona, ki ureja splošni upravni postopek, če ta zakon ne določa
drugače.
(2) V okviru inšpekcijskega nadzora zagovornik in pristojna
inšpekcija nadzorujeta izvajanje določb tega in drugih zakonov glede prepovedi
posameznih oblik diskriminacije na področjih iz 2. člena tega zakona.
(3) Če inšpekcijski nadzor pokaže, da je bila kršena prepoved
diskriminacije iz 45. člena tega zakona, lahko zagovornik:
-       
odredi odpravo nepravilnosti, ugotovljenih pri izvajanju inšpekcijskega
nadzora, v roku, ki ga določi,
-       
predlaga sprejetje ustreznih ukrepov za preprečitev nadaljnje diskriminacije
oziroma odpravo posledic diskriminacije, v roku, ki ga določi,
-       
prepove nadaljnjo diskriminacijo.
(4) Če zagovornik presodi, da izdaja odločbe iz prejšnjega
odstavka v konkretnem primeru ne bi bila smiselna, lahko primer takoj odstopi
pristojni inšpekciji, da začne postopek o prekršku.
(5) Zoper odločitev zagovornika iz tretjega odstavka tega
člena ni pritožbe, dovoljen pa je upravni spor, ki ne zadrži izvršitve
odločitve zagovornika. V upravnem sporu odloča Upravno sodiščem Republike
Slovenije na sedežu v Ljubljani.
(6) Kršitelj zagovorniku poroča o izvršitvi odločitve
zagovornika iz prve in druge alineje tretjega odstavka tega člena v osmih dneh
po poteku roka.
43. člen
(odstop zadeve pristojni inšpekciji)
Če kršitelj v postavljenem roku ne izvrši odločbe iz
prejšnjega člena, zagovornik pa meni, da je bila kršena prepoved
diskriminacije, pripravi predlog za uvedbo postopka o prekršku v skladu z
zakonom, ki ureja prekrške, in ga pošlje pristojni inšpekciji v nadaljnjo
obravnavo. Pristojna inšpekcija mora primer obravnavati in o odločitvi
obvestiti tudi zagovornika.
44. člen
(prekrškovni organ)
(1) Prekrškovni organ po tem zakonu so pristojne inšpekcije,
ki so na posameznem upravnem področju po zakonu pristojne za inšpekcijski
nadzor na področju, na katerem je prišlo do diskriminacije.
(2) Pristojne inšpekcije vodijo postopek o prekršku in o njem
odločajo na podlagi predpisov, ki urejajo njihovo delovanje v okviru
pristojnosti, ki jih imajo v skladu z zakonom.
8. Kazenska določba
45. člen
(globe)
(1) Z globo od 3.000 eurov do 20.000 eurov se kaznuje pravna
oseba, samostojni podjetnik posameznik oziroma posameznik, ki samostojno
opravlja dejavnost, če na področjih iz 2. člena tega zakona:
-       
osebo izpostavlja diskriminaciji (6. člen),
-       
osebo izpostavlja nadlegovanju ali spolnemu nadlegovanju (8. člen),
-       
da navodila za diskriminacijo (9. člen),
-       
viktimizira osebo, ki pomaga diskriminirani osebi (11. člen).
(2) Z globo od 3.000 do 30.000 eurov se kaznuje pravna oseba,
samostojni podjetnik posameznik oziroma posameznik, ki samostojno opravlja
dejavnost, če na področjih iz 2. člena tega zakona viktimizira
diskriminirano osebo (11. člen) ali če izpostavlja osebo ali več oseb hujšim
oblikam diskriminacije (12. člen).
(3) Posameznik, ki stori prekršek iz prvega odstavka tega
člena, se kaznuje z globo od 250 do 1.200 eurov.
(4) Posameznik, ki stori prekršek iz drugega odstavka tega
člena, se kaznuje z globo od 500 do 3.000 eurov.
(5) Odgovorna oseba v državnem organu ali v samoupravni
lokalni skupnosti, odgovorna oseba pravne osebe ali odgovorna oseba
samostojnega podjetnika posameznika oziroma posameznika, ki samostojno opravlja
dejavnost, pri katerem je bil storjen prekršek iz prvega odstavka tega člena,
se kaznuje z globo od 250 do 2.500 eurov.
(6) Odgovorna oseba v državnem organu ali v samoupravni
lokalni skupnosti, odgovorna oseba pravne osebe ali odgovorna oseba
samostojnega podjetnika posameznika oziroma posameznika, ki samostojno opravlja
dejavnost, pri katerem je bil storjen prekršek iz drugega odstavka tega člena,
se kaznuje z globo od 500 do 5.000 eurov.

Zakon o varstvu pred diskriminacijo – ZVarD
(Uradni list RS, št. 33/16) vsebuje naslednje prehodne in
končne določbe:
»9. Prehodne in končne določbe
46. člen
(postopki v teku)
Obravnavanje pobud diskriminiranih oseb, vloženih pred
uveljavitvijo tega zakona, in postopki o prekrških, začeti pred uveljavitvijo
tega zakona se dokončajo po določbah Zakona o uresničevanju načela enakega obravnavanja
(Uradni list RS, št. 93/07 – uradno prečiščeno besedilo).
47. člen
(imenovanje zagovornika)
(1) Državni zbor imenuje zagovornika na predlog predsednika
republike po tem zakonu v šestih mesecih od uveljavitve tega zakona.
(2) Dosedanji zagovornik načela enakosti z dnem uveljavitve
tega zakona nadaljuje z delom do imenovanja zagovornika iz prejšnjega odstavka
po določbah Zakona o uresničevanju načela enakega obravnavanja (Uradni list RS,
št. 93/07 – uradno prečiščeno besedilo).
(3) Dosedanji zagovornik načela enakosti ima v primeru, da ni
ponovno imenovan za zagovornika po tem zakonu in se ne more zaposliti na drugem
ustreznem delovnem mestu v javni upravi, pravico do treh mesečnih nadomestil
plače v višini 80 odstotkov zadnje mesečne plače, ki jo je prejel, ko je
opravljal naloge zagovornika načela enakosti po Zakonu o uresničevanju načela
enakega obravnavanja (Uradni list RS, št. 93/07 – uradno prečiščeno besedilo).
48. člen
(plačni razred zagovornika)
Do spremembe zakona, ki ureja sistem plač v javnem sektorju,
se za zagovornika kot funkcionarja po tem zakonu določi 55. plačni razred.
49. člen
(prevzem zadev)
Zagovornik prevzame vse nedokončane zadeve in arhiv
zagovornika načela enakosti.
50. člen
(opravljanje
administrativno-tehničnih nalog)
Ministrstvo za delo, družino, socialne zadeve in enake
možnosti še dve leti od uveljavitve tega zakona opravlja
administrativno-tehnične naloge za delovanje zagovornika.
51. člen
(poslovnik zagovornika)
Zagovornik izda poslovnik iz tretjega odstavka 32. člena tega
zakona v treh mesecih od imenovanja.
52. člen
(prenehanje veljavnosti)
Z dnem uveljavitve tega zakona prenehajo veljati 20. do
vključno 29. člen Zakona o enakih možnostih žensk in moških (Uradni list RS,
št. 59/02 in 61/07 – ZUNEO-A) in Zakon o uresničevanju načela enakega
obravnavanja (Uradni list RS, št. 50/04, 61/07 in 93/07 – uradno prečiščeno
besedilo).
53. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o nevladnih organizacijah – ZNOrg
(Uradni list RS, št. 21/18) vsebuje naslednjo končno določbo:
»39. člen
(uveljavitev zakona)
(1) Ta zakon začne veljati petnajsti dan po objavi v Uradnem
listu Republike Slovenije.
(2) Določbe 28. člena tega zakona se začnejo uporabljati 1.
januarja 2019.«.