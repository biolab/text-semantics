I. SPLOŠNE DOLOČBE
1. člen
(vsebina)
(1) Ta zakon v skladu z Direktivo
2009/128/ES Evropskega parlamenta in Sveta z dne 21. oktobra 2009 o
določitvi okvira za ukrepe Skupnosti za doseganje trajnostne rabe pesticidov
(UL L št. 309 z dne 24. 11. 2009, str. 71), zadnjič popravljeno s
Popravkom Direktive 2009/128/ES Evropskega parlamenta in Sveta z dne
21. oktobra 2009 o določitvi okvira za ukrepe Skupnosti za doseganje
trajnostne rabe pesticidov (UL L št. 161 z dne 29. 6. 2010. str. 11), (v
nadaljnjem besedilu: Direktiva 2009/128/ES) ureja promet in uporabo fitofarmacevtskih
sredstev (v nadaljnjem besedilu: FFS), določa nacionalni akcijski program za
doseganje trajnostne rabe FFS, usposabljanje o FFS, preglede za naprave za
nanašanje FFS, posebne ukrepe v zvezi z uporabo FFS, obveščanje javnosti o FFS,
strokovne naloge in raziskovalno delo v zvezi s FFS, zbirke podatkov in
pridobivanje ter uporabo podatkov, laboratorije, kazenske določbe ter
pooblastila organov, ki so odgovorni za izvrševanje tega zakona in nadzor nad
njegovim izvajanjem ter predpisi, izdanimi na podlagi tega zakona.
(2) Ta zakon ureja tudi registracijo
in izdajo dovoljenj FFS, pristojbine in način vodenja podatkov o prometu in
uporabi FFS za izvajanje Uredbe (ES) št. 1107/2009 Evropskega parlamenta in
Sveta z dne 21. oktobra 2009 o dajanju fitofarmacevtskih sredstev v promet
in razveljavitvi direktiv Sveta 79/117/EGS in 91/414/EGS (UL L št. 309 z dne
24. 11. 2009, str. 1; v nadaljnjem besedilu: Uredba 1107/2009/ES).
2. člen
(cilji)
Cilji tega zakona so, da se FFS uporabljajo
na način, ki omogoča razvoj trajnostnega in konkurenčnega kmetijstva ter
zagotavlja visoko raven varstva zdravja ljudi in živali ter varovanja okolja,
uvajanje obvezne uporabe integriranega varstva rastlin pred škodljivimi
organizmi in spodbujanje alternativnih pristopov in tehnik na področju
njihovega zatiranja.
3. člen
(pomen izrazov)
Posamezni izrazi, uporabljeni v tem zakonu,
imajo naslednji pomen:
1.    
poklicni uporabnik pomeni fizično ali pravno osebo, ki uporablja FFS pri
opravljanju svoje dejavnosti;
2.    
nepoklicni uporabnik pomeni fizično ali pravno osebo, ki uporablja FFS,
ki so dovoljena za nepoklicno rabo;
3.    
distributer pomeni vsako fizično ali pravno osebo, ki se ukvarja s
prometom s FFS na debelo oziroma na drobno;
4.    
svetovalec za FFS pomeni fizično osebo, ki pri izvajanju svoje poklicne
dejavnosti svetuje v zvezi z varstvom rastlin pred škodljivimi organizmi in
varno uporabo FFS;
5.    
uporaba FFS pomeni vse oblike ravnanja s FFS od nakupa dalje, vključno s
shranjevanjem oziroma skladiščenjem FFS, ravnanjem s škropilno brozgo ter z
embalažo in ostanki FFS;
6.    
promet s FFS na debelo pomeni dejavnosti nakupa, skladiščenja, prodaje
in sprostitve FFS v prost promet;
7.    
promet s FFS na drobno pomeni prodajo FFS posameznim fizičnim in pravnim
osebam za njihovo osebno uporabo ali uporabo pri opravljanju poklicne
dejavnosti;
8.    
naprave za nanašanje FFS pomenijo naprave, namenjene posebej za
nanašanje FFS, vključno z opremo, ki je bistvena za učinkovito delovanje takšne
naprave, kot so šobe, manometri, filtri, cedila in čistilne naprave za
rezervoar;
9.    
tretiranje je nanašanje FFS na rastline, rastlinske proizvode, v tla ali
objekte zaradi varstva rastlin in rastlinskih proizvodov pred škodljivimi
organizmi, vključno s pleveli;
10.  dobra
praksa varstva rastlin je dobra praksa varstva rastlin kot je opredeljena v 3.
členu Uredbe 1107/2009/ES;
11.  škodljivi
organizmi so škodljivi organizmi, kot so opredeljeni v 3. členu Uredbe
1107/2009/ES;
12.  kazalec
tveganja pomeni rezultat izračuna, ki se uporabi za oceno tveganja FFS za
zdravje ljudi oziroma okolje;
13.  nekemične
metode so ne-kemične metode kot so opredeljene v 3. členu Uredbe 1107/2009/ES;
14.  površinske
vode so celinske vode razen podzemne vode, somornice in obalno morje, ki glede
kemijskega stanja vključujejo tudi teritorialno morje;
15.  podzemne
vode so vode pod zemeljskim površjem v zasičenem območju in v neposrednem stiku
s tlemi ali podtaljem;
16.  FFS
so sredstva v obliki, v kateri se dobavljajo uporabniku, ki so sestavljena iz
aktivnih snovi, varoval ali sinergistov ali te aktivne snovi vsebujejo in se
uporabljajo za namene, določene v 2. členu Uredbe 1107/2009/ES;
17.  aktivne
snovi so snovi kot so opredeljene v 2. členu Uredbe 1107/2009/ES;
18.  varovala
so varovala kot so opredeljena v 2. členu Uredbe 1107/2009/ES;
19.  sinergisti
so sinergisti kot so opredeljeni v 2. členu Uredbe 1107/2009/ES;
20.  dobra
kmetijska praksa pri uporabi s FFS tretiranega semena je praksa, pri kateri se
tretirano seme uporablja na način, ki je v skladu s opozorili in obvestili
navedenimi na etiketi, da se preprečijo mehanske poškodbe semena, zmanjša
odpadni prah pri rokovanju in uporabi tretiranega semena, ki posledično
preprečuje negativne vplive na zdravje ljudi in okolje;
21.  rastline
so rastline kot so opredeljene v 3. členu Uredbe 1107/2009/ES;
22.  rastlinski
proizvodi so rastlinski proizvodi kot so opredeljeni v 3. členu Uredbe
1107/2009/ES;
23.  javna
površina je površina, katere raba je pod enakimi pogoji namenjena vsem, kot so
javna cesta, ulica, trg, tržnica, igrišče, parkirišče, pokopališče, park,
zelenica, rekreacijska površina in podobna površina.
4. člen
(prepoved ali omejitev)
Če so izpolnjeni pogoji iz drugega odstavka
49. člena oziroma 69. člena Uredbe 1107/2009/ES, ministrica ali minister
pristojen za kmetijstvo (v nadaljnjem besedilu: minister) v skladu z 71. členom
Uredbe 1107/2009/ES sprejme odredbo, s katero prepove ali omeji promet oziroma
uporabo FFS oziroma semen, tretiranih s FFS.
II. OCENJEVANJE AKTIVNIH SNOVI IN REGISTRACIJA FFS
5. člen
(registracija in dovoljenja za FFS)
(1) FFS se lahko daje v promet in
uporablja na ozemlju Republike Slovenije le, če ima odločbo o registraciji,
dovoljenje za nujne primere, dovoljenje za vzporedno trgovanje ali dovoljenje
za raziskave in razvoj, izdano v skladu z Uredbo 1107/2009/ES.
(2) O registraciji iz prejšnjega
odstavka odloča organ v sestavi ministrstva pristojnega za kmetijstvo (v
nadaljnjem besedilu: ministrstvo), pristojen za fitofarmacevtska sredstva (v
nadaljnjem besedilu: Uprava) na podlagi soglasja organa, pristojnega za kemikalije.
(3) O dovoljenju iz prvega odstavka
tega člena odloča Uprava.
(4) Uprava v osmih dneh od dokončne
odločbe o registraciji ali dovoljenja iz prvega odstavka tega člena vpiše
podatke o registraciji in dovoljenjih v register FFS iz 42. člena tega zakona.
(5) Vlada Republike Slovenije (v
nadaljnjem besedilu: Vlada) za izvajanje Uredbe 1107/2009/ES predpiše podrobnejše
pogoje za dajanje FFS v promet in uporabo.
6. člen
(ocenjevanje aktivnih snovi in FFS)
(1) Ocenjevanje aktivnih snovi in FFS
v skladu z Uredbo 1107/2009/ES izvaja Uprava.
(2) Uprava dodeli za določeno
strokovno nalogo ocenjevanja aktivnih snovi oziroma FFS javno pooblastilo
fizični ali pravni osebi (v nadaljnjem besedilu: ocenjevalec), ki ima sama ali
oseba, s katero ima sklenjeno pogodbo o zaposlitvi za nedoločen čas,
univerzitetno izobrazbo ustrezne smeri.
(3) Ocenjevalca, ki izpolnjuje pogoj
iz prejšnjega odstavka, se izbere na javnem razpisu na podlagi naslednjih
meril: delovne dobe, strokovnih dosežkov, dodatnega strokovnega izpopolnjevanja
ter sodelovanja v mednarodnih organizacijah z delovnega področja aktivnih snovi
in FFS. Merila se podrobneje določijo v javnem razpisu.
(4) Uprava pooblasti ocenjevalca za
določeno strokovno nalogo ocenjevanja aktivnih snovi oziroma FFS z odločbo v
upravnem postopku za obdobje petih let. Medsebojne pravice in obveznosti Uprava
in ocenjevalec uredita s pogodbo.
(5) Če je ocenjevalec pravna oseba ali
samostojni podjetnik posameznik, se v odločbi iz prejšnjega odstavka določi
tudi osebo, ki izpolnjuje pogoj glede strokovne izobrazbe in bo opravljala
določeno strokovno nalogo ocenjevanja aktivne snovi oziroma FFS.
(6) Sredstva za določeno strokovno
nalogo ocenjevanja aktivnih snovi oziroma FFS, ki jo opravljajo ocenjevalci iz
tega člena, se zagotovijo iz proračuna Uprave.
(7) Nadzor, razen inšpekcijskega
nadzora, nad ocenjevalcem, ki mu je dodeljeno javno pooblastilo, izvaja Uprava.
(8) Javno pooblastilo ocenjevalca
preneha sporazumno, ali če ocenjevalec preneha izpolnjevati pogoje, določene s
tem zakonom ali predpisi, izdanimi na njegovi podlagi, če krši pogodbo, ali če
ravna v nasprotju z navedenimi predpisi, kar ugotovi Uprava z odločbo v
upravnem postopku.
(9) Strokovne naloge ocenjevanja
aktivnih snovi in FFS ter pogoje glede univerzitetne izobrazbe ustrezne smeri
predpiše minister.
7. člen
(testi učinkovitosti FFS)
(1) Teste in analize za pridobitev
podatkov o učinkovitosti FFS, ki so del dokumentacije za registracijo FFS (v
nadaljnjem besedilu: testi učinkovitosti), lahko v Republiki Sloveniji opravlja
izvajalec oziroma izvajalka testov učinkovitosti (v nadaljnjem besedilu:
izvajalec), ki izpolnjuje naslednje pogoje:
-    
je fizična ali pravna oseba, ki je registrirana za opravljanje kmetijske
oziroma raziskovalne dejavnosti na področju kmetijstva,
-    
izpolnjuje predpisane pogoje glede števila, izobrazbe in delovnih
izkušenj osebja, prostorov, kmetijskih površin in opreme, načina izvajanja
standardnih operativnih postopkov in testov učinkovitosti.
(2) Odločbo o imenovanju izda Uprava
izvajalcu za pet let.
(3) Za imenovanje iz prejšnjega
odstavka se pri Upravi vloži vlogo skupaj z dokazili o izpolnjevanju
predpisanih pogojev iz prvega odstavka tega člena v pisni obliki.
(4) Izpolnjevanje pogojev iz tega
člena na podlagi dokumentacije in opravljenega ogleda na kraju samem ugotavlja
komisija, ki jo imenuje predstojnik Uprave.
(5) Uprava vpiše izvajalce, imenovane
v skladu s tem členom, na seznam izvajalcev, ki je dostopen na spletni strani
Uprave. Na seznamu so navedeni firma in sedež ali osebno ime in naslov pri
samostojnem podjetniku posamezniku ter številka in datum odločbe o imenovanju.
(6) Izvajalec mora v 15. dneh od dneva
nastanka spremembe oziroma odkar je zanjo izvedel, Upravi sporočiti vsako
spremembo podatkov, ki bi utegnila vplivati na izpolnjevanje pogojev za imenovanje.
(7) Stroške testov učinkovitosti plača
naročnik testov.
(8) Imenovanje izvajalca preneha
sporazumno, ali če izvajalec preneha izpolnjevati pogoje, določene s tem zakonom
ali predpisi, izdanimi na njegovi podlagi, ali če ravna v nasprotju z navedenimi
predpisi, kar ugotovi Uprava z odločbo v upravnem postopku.
(9) Minister predpiše podrobnejše
pogoje iz druge alineje prvega odstavka tega člena in podrobnejšo vsebino vloge
ter dokazil o izpolnjevanju predpisanih pogojev iz tega člena.
8. člen
(pristojbine)
(1) Za v Republiki Sloveniji nastale
stroške, povezane z ocenjevanjem aktivnih snovi v postopku vključitve oziroma
obnovitve vključitve aktivne snovi v seznam odobrenih aktivnih snovi,
registracije FFS ali izdaje dovoljenja FFS v skladu z Uredbo 1107/2009/ES,
vlagatelj plača pristojbino.
(2) Pristojbina iz prejšnjega odstavka
je prihodek proračuna Republike Slovenije in se vplača na podračun javnofinančnih
prihodkov v skladu s predpisom, ki ureja podračune ter način plačevanja
obveznih dajatev in drugih javnofinančnih prihodkov.
(3) Vlada predpiše vrsto in višino ter
način plačevanja pristojbine iz tega člena.
III. NACIONALNI AKCIJSKI PROGRAM
9. člen
(nacionalni akcijski program)
(1) Vlada sprejme nacionalni akcijski
program za doseganje trajnostne rabe FFS (v nadaljnjem besedilu: nacionalni
akcijski program).
(2) V nacionalnem akcijskem programu
se določijo cilji, ukrepi, kazalniki in roki za doseganje trajnostne rabe FFS,
katere namen je zmanjševanje tveganj in vplivov uporabe FFS na zdravje ljudi in
okolje ter zmanjševanje potrebe po uporabi FFS ter za vzpodbujanje uporabe FFS,
ki se ne razvrščajo kot nevarni za vodno okolje v skladu s predpisi, ki urejajo
razvrščanje, označevanje in pakiranje nevarnih pripravkov, in ki ne vsebujejo
prednostnih nevarnih snovi v skladu s predpisi, ki urejajo stanje površinskih
voda.
(3) Pri oblikovanju nacionalnega
akcijskega programa se upoštevajo zdravstveni, socialni, ekonomski in okoljski
vplivi predvidenih ukrepov, posebni regionalni ter lokalni pogoji.
(4) Predlog nacionalnega akcijskega
programa pripravi ministrstvo, v sodelovanju z drugimi državnimi organi,
strokovnimi institucijami, interesnimi združenji, zbornicami ter nevladnimi
organizacijami.
(5) Ministrstvo oceni nacionalni
akcijski program vsakih pet let in po potrebi predlaga Vladi njegove spremembe
in dopolnitve. Sprejeti nacionalni akcijski program in njegove bistvene
spremembe ministrstvo posreduje Evropski komisiji in drugim državam članicam
Evropske unije.
IV. PROMET IN UPORABA FFS
10. člen
(promet s FFS na debelo in na drobno)
(1) S prometom s FFS na debelo oziroma
na drobno se lahko ukvarjajo distributerji, ki imajo dovoljenje Uprave za
opravljanje prometa s FFS na debelo oziroma na drobno.
(2) Distributerji morajo za pridobitev
dovoljenja za opravljanje prometa s FFS na debelo izpolnjevati naslednje
pogoje:
-    
imeti sedež ali naslov v Republiki Sloveniji ali v kateri od držav
članic Evropske unije in
-    
izpolnjevati zahteve glede prostorov in opreme ter načina skladiščenja
in shranjevanja FFS.
(3) Distributerji morajo za pridobitev
dovoljenja za opravljanje prometa s FFS na drobno izpolnjevati naslednje pogoje:
-    
imeti sedež ali naslov v Republiki Sloveniji ali v kateri od držav
članic Evropske unije,
-    
imeti najmanj eno osebo, s katero imajo sklenjeno pogodbo o zaposlitvi
za nedoločen čas, ki prodaja FFS (v nadaljnjem besedilu: prodajalec FFS) in
izpolnjuje pogoje iz 11. člena tega zakona,
-    
imeti v delovnem ali pogodbenem razmerju najmanj enega svetovalca za
FFS, ki izpolnjuje pogoje iz 11. člena tega zakona,
-    
opravljati dejavnost prodaje FFS v specializirani prodajalni FFS, ki
izpolnjuje predpisane pogoje glede prostorov in opreme ter načina skladiščenja
in shranjevanja FFS (v nadaljnjem besedilu: specializirana prodajalna).
(4) Prodajalec FFS mora biti v
specializirani prodajalni prisoten ves čas prodaje FFS in mora kupcem FFS
zagotavljati zlasti ustrezne informacije v zvezi z uporabo FFS in tveganji za
zdravje ljudi in okolje ter dajati navodila za obvladovanje teh tveganj in
skrbeti za nabavo, skladiščenje in prodajo FFS ter voditi podatke v zvezi s
prometom FFS.
(5) Svetovalec za FFS mora biti v
specializirani prodajalni prisoten določen čas prodaje FFS in kupcem FFS svetovati
v zvezi z varstvom rastlin pred škodljivimi organizmi in uporabo FFS (npr.
prepoznavati bolezni rastlin in škodljivih organizmov ter predlagati ustrezno
uporabo sredstev in metod za varstvo rastlin).
(6) Minister predpiše podrobnejše
zahteve v zvezi z izpolnjevanjem pogojev iz drugega in tretjega odstavka tega
člena, podrobnejše naloge prodajalca FFS in svetovalca za FFS ter določi
časovno obdobje iz prejšnjega odstavka.
11. člen
(pogoji za prodajalca FFS in svetovalca za
FFS)
(1) Prodajalec FFS mora imeti končano
najmanj srednjo poklicno izobrazbo kmetijske smeri in na podlagi opravljenega
usposabljanja o ravnanju s FFS pridobiti izkaznico za prodajalca FFS ali
svetovalca FFS iz drugega odstavka 22. člena tega zakona.
(2) Svetovalec za FFS mora imeti
končano najmanj višjo strokovno izobrazbo kmetijstva – rastlinske smeri in na
podlagi opravljenega usposabljanja o ravnanju s FFS pridobiti izkaznico za
svetovalca FFS iz drugega odstavka 22. člena tega zakona.
12. člen
(dovoljenje za opravljanje prometa s FFS)
(1) Distributer iz drugega oziroma
tretjega odstavka 10. člena tega zakona pošlje vlogo za pridobitev dovoljenja
za opravljanje prometa s FFS na debelo oziroma na drobno na Upravo v pisni
obliki.
(2) Vloga za pridobitev dovoljenja iz
prejšnjega odstavka mora vsebovati zlasti naslednje podatke o distributerju:
-    
osebno ime ali firmo,
-    
naslov ali sedež ter navedbo lokacije opravljanja prometa s FFS,
-    
davčno številko,
-    
vrsto prometa (promet s FFS na debelo, promet s FFS na drobno),
-    
osebno ime in davčno številko prodajalca FFS iz druge alineje tretjega
odstavka 10. člena tega zakona,
-    
osebno ime in davčno številko svetovalca za FFS iz tretje alineje
tretjega odstavka 10. člena tega zakona,
-    
izjavo, da izpolnjuje predpisane pogoje glede prostorov in opreme ter
načina skladiščenja in shranjevanja FFS.
(3) Dovoljenje iz tega člena izda
Uprava, če ugotovi, da so izpolnjeni pogoji iz drugega oziroma tretjega odstavka
10. člena tega zakona.
(4) Distributer mora v 15. dneh od
dneva nastanka spremembe Upravi sporočiti vsako spremembo podatkov, ki bi
utegnila vplivati na izpolnjevanje pogojev za pridobitev dovoljenja.
(5) Dovoljenje preneha, če distributer
preneha izpolnjevati pogoje, določene s tem zakonom ali predpisi, izdanimi na
njegovi podlagi, ali če ravna v nasprotju z navedenimi predpisi, kar ugotovi
Uprava z odločbo v upravnem postopku.
(6) Uprava v osmih dneh po dokončnosti
dovoljenja ali po prenehanju dovoljenja iz tega člena distributerje po uradni
dolžnosti vpiše ali izbriše iz registra distributerjev iz 43. člena tega
zakona.
(7) Minister predpiše podrobnejšo
vsebino vloge za pridobitev dovoljenja iz tega člena.
13. člen
(druge prodajalne z izključno neživilskim
blagom)
(1) Ne glede na določbe 10. člena tega
zakona se s prodajo FFS iz četrtega odstavka 14. člena tega zakona lahko
ukvarjajo tudi druge prodajalne z izključno neživilskim blagom, če so vpisane v
register distributerjev iz 43. člena tega zakona.
(2) Prodajalne iz prejšnjega odstavka
za vpis v register distributerjev iz 43. člena tega zakona pošljejo na Upravo
vlogo v pisni obliki. Vloga mora vsebovati naslednje podatke:
-    
osebno ime ali firmo,
-    
naslov ali sedež ter navedbo lokacije opravljanja prometa s FFS,
-    
davčno številko,
-    
vrsto dejavnosti.
(3) Uprava druge prodajalne z
izključno neživilskim blagom vpiše v register distributerjev iz 43. člena tega
zakona.
(4) Distributer iz prejšnjega odstavka
mora v 15. dneh od prenehanja opravljanja prometa s FFS, o tem obvestiti
Upravo, ki ga izbriše iz registra distributerjev.
(5) Distributerji iz tega člena morajo
pri opravljanju prometa s FFS zagotavljati splošne informacije o tveganju za
zdravje ljudi in okolje pri uporabi FFS.
(6) Splošne informacije iz prejšnjega
odstavka predpiše minister.
14. člen
(promet s FFS na drobno)
(1) FFS v prometu na drobno so FFS, ki
so dovoljena za poklicno rabo, in FFS, ki so dovoljena za nepoklicno rabo.
(2) Minister predpiše kriterije za
določitev, katera FFS so dovoljena za poklicno oziroma nepoklicno rabo, glede
na:
-    
vrsto nevarnosti FFS, na podlagi katere so FFS razvrščena, pakirana in
označena v skladu s predpisi, ki urejajo razvrščanje, pakiranje in označevanje
FFS,
-    
rezultat ocene vpliva FFS na okolje v postopku ocenjevanja FFS v skladu
z Uredbo 1107/2009/ES in
-    
velikost pakiranja FFS.
(3) Uprava na podlagi kriterijev iz
prejšnjega odstavka določi in sproti objavi na svoji spletni strani podatke o
FFS, ki so dovoljena za poklicno oziroma nepoklicno rabo.
(4) FFS iz prvega odstavka tega člena
se lahko prodajajo samo v specializiranih prodajalnah FFS, razen FFS, ki so
dovoljena za nepoklicno rabo, in ki niso razvrščena in označena z nobenim od
grafičnih znakov za opozarjanje na nevarnost ter nobenim od standardnih
opozoril R za označevanje nevarnih pripravkov FFS v skladu s predpisi, ki
urejajo razvrščanje in označevanje FFS, in so pakirana v embalažo z že
pripravljeno škropilno mešanico za neposredno uporabo (npr. razpršilkah) ali so
v obliki gotovih pripravkov (npr. vabe), ki se lahko prodajajo tudi v drugih
prodajalnah z izključno neživilskim blagom, ki so vpisane v register
distributerjev iz 43. člena tega zakona.
15. člen
(nakup in uporaba FFS)
(1) FFS, ki so dovoljena za poklicno
rabo, lahko v specializiranih prodajalnah FFS kupijo in jih uporabljajo samo
osebe, ki imajo izkaznico o opravljenem usposabljanju o ravnanju s FFS iz
drugega odstavka 22. člena tega zakona (v nadaljnjem besedilu: uporabnik FFS za
poklicno rabo).
(2) Za nakup in uporabo FFS, ki so
dovoljena za nepoklicno rabo, ni treba imeti izkaznice.
(3) Zaradi preverjanja istovetnosti
kupca FFS za poklicno rabo lahko prodajalec FFS od kupca na vpogled zahteva
uradni identifikacijski dokument.
16. člen
(podatki o prometu s FFS)
(1) V skladu s 67. členom Uredbe
1107/2009/ES morajo distributerji iz 10. člena tega zakona voditi in hraniti
podatke najmanj o trgovskem imenu in količini FFS v prometu.
(2) Distributerji morajo podatke iz
prejšnjega odstavka posredovati Upravi, najpozneje do 31. marca za
preteklo leto, ki podatke vpiše v evidenco iz 44. člena tega zakona.
(3) Uprava posreduje podatke iz
evidence iz 44. člena tega zakona Statističnemu uradu Republike Slovenije, če
jih potrebuje za namen zbiranja in obdelave statističnih podatkov o prometu s
FFS.
(4) Podrobnejšo vsebino in način
vodenja podatkov iz prvega odstavka tega člena predpiše minister.
17. člen
(pravilna uporaba FFS)
(1) FFS se morajo pravilno
uporabljati.
(2) Pravilna uporaba vključuje zlasti:
-    
uporabo FFS v skladu z etiketo in navodilom za uporabo,
-    
ravnanje s FFS, kar poleg tretiranja vključuje tudi pripravo škropilne
brozge pred tretiranjem, ravnanje z ostanki škropilne brozge v rezervoarjih
naprav po tretiranju ter čiščenje naprav, uporabljenih pri tretiranju, na
način, ki ne ogroža zdravja ljudi in okolja,
-    
skladiščenje oziroma shranjevanje FFS na način, da se prepreči ogrožanje
zdravja ljudi in okolja,
-    
upoštevanje posebnih ukrepov za varstvo čebel,
-    
preprečevanje zanašanja FFS,
-    
časovno omejitev dostopa ljudi na nedavno tretiranih površinah,
-    
upoštevanje dobre prakse varstva rastlin in dobre kmetijske prakse pri
uporabi s FFS tretiranega semena.
(3) Uporabnik FFS mora pri uporabi FFS
upoštevati tudi določbe predpisov, ki urejajo varstvo voda, varstvo okolja,
varnost in zdravje pri delu, odpadke ter javni red in mir ter posebne ukrepe iz
31., 32., 33. in 34. člena tega zakona.
(4) Uporabnik FFS mora nemudoma
obvestiti Upravo ali fitosanitarnega inšpektorja o nezaželenih vplivih FFS, ki
jih opazi pri uporabi FFS (npr. o opažanjih v zvezi z možnostjo nevarnega ali
neželenega vpliva FFS ali ostankov FFS na zdravje ljudi, živali, okolje,
tretirane rastline ali rastline, ki sledijo v kolobarju).
(5) Podrobnejši način pravilne uporabe
iz drugega odstavka tega člena predpiše minister.
18. člen
(ravnanje z embalažo in ostanki FFS)
Distributerji in uporabniki FFS morajo
ravnati z embalažo in ostanki FFS na način, kot je določen s predpisi, ki
urejajo ravnanje z odpadki, predpisi, ki urejajo embalažo in odpadno embalažo
in s predpisom, ki ureja ravnanje z odpadnimi FFS, če gre za FFS, ki vsebujejo
nevarne snovi.
19. člen
(podatki o uporabi FFS)
(1) Uporabnik FFS za poklicno rabo
mora zagotoviti sledljivost vsakega FFS od nakupa do uporabe FFS tako, da vodi
podatke o uporabi FFS.
(2) Za vsako tretiranje posebej mora
voditi podatke o uporabi FFS, ki vsebujejo najmanj podatke iz 67. člena Uredbe
1107/2009/ES.
(3) Podatke o uporabi FFS mora
uporabnik FFS za poklicno rabo hraniti najmanj tri leta od datuma nakupa FFS
oziroma tretiranja.
(4) Uporabnik FFS za poklicno rabo
mora podatke iz drugega odstavka tega člena posredovati Upravi na njeno
zahtevo.
(5) Uprava posreduje podatke iz
prejšnjega odstavka Statističnemu uradu Republike Slovenije, če jih potrebuje
za namen zbiranja in obdelave statističnih podatkov o uporabi FFS.
(6) Podrobnejšo vsebino in način
vodenja podatkov o uporabi FFS iz drugega odstavka tega člena ter način posredovanja
podatkov iz prejšnjega odstavka predpiše minister.
20. člen
(omejitve pri prometu in uporabi FFS)
(1) Prepovedana sta promet na drobno
in uporaba FFS, ki so glede na nevarne lastnosti v skladu s predpisi, ki
urejajo razvrščanje kemikalij, razvrščeni kot zelo strupeni.
(2) Ne glede na določbo prejšnjega
odstavka se FFS iz prejšnjega odstavka lahko prodajajo le po predhodnem naročilu
uporabnikov FFS za poklicno rabo, ki jih potrebujejo za izvajanje dejavnosti
dezinfekcije, dezinsekcije in deratizacije v skladu s predpisi, ki urejajo
dejavnost dezinfekcije, dezinsekcije in deratizacije.
21. člen
(vnos FFS na carinsko območje Evropske
unije)
(1) Vnos FFS na carinsko območje
Evropske unije je dovoljen le čez določena vstopna mesta ali druga pooblaščena
mesta (v nadaljnjem besedilu: vstopne točke), če so izpolnjeni pogoji za vnos
FFS na carinsko območje Evropske unije.
(2) Pred vnosom FFS na carinsko območje
Evropske unije mora distributer, ki ima dovoljenje za opravljanje prometa s FFS
na debelo, o prispetju FFS na vstopno točko obvestiti fitosanitarnega
inšpektorja, ki opravi kontrolo.
(3) Carinski organi ne smejo začeti s
postopkom za začetek carinsko dovoljene rabe ali uporabe, dokler fitosanitarni
inšpektor ne dovoli vnosa FFS na carinsko območje Evropske unije.
(4) Vstopne točke in pogoje za vnos
FFS na carinsko območje Evropske unije iz prvega odstavka tega člena ter
podrobnejši postopek kontrole iz drugega odstavka tega člena predpiše minister.
V. USPOSABLJANJE
22. člen
(usposabljanje za ravnanje s FFS)
(1) Za ravnanje s FFS se morajo
usposabljati poklicni uporabniki, prodajalci FFS in svetovalci za FFS ter druge
osebe, ki želijo pridobiti potrdilo o pridobitvi znanj iz fitomedicine.
(2) Osebe iz prejšnjega odstavka na
podlagi opravljenega usposabljanja za ravnanje s FFS pridobijo potrdilo o
pridobitvi znanj iz fitomedicine (v nadaljnjem besedilu: izkaznica):
-    
za poklicnega uporabnika in druge osebe, usposobljene za ravnanje s FFS
(v nadaljnjem besedilu: izvajalec ukrepov varstva rastlin),
-    
za prodajalce FFS ali
-    
za svetovalce za FFS.
(3) Za usposabljanje za ravnanje s FFS
se ne štejejo tečaji o pravilni in varni uporabi FFS, katerih udeležba je
prostovoljna in na katerih ni mogoče pridobiti izkaznice ter so namenjeni
zlasti nepoklicnim uporabnikom.
23. člen
(izvajalci usposabljanja)
(1) Uprava izbere na podlagi javnega
razpisa za dobo petih let izvajalce oziroma izvajalke usposabljanja iz 22.
člena tega zakona (v nadaljnjem besedilu: izvajalec usposabljanja), ki so
pravne ali fizične osebe in so registrirane za opravljanje dejavnosti izobraževanja
ter izpolnjujejo pogoje glede prostorov in tehnične opremljenosti ter imajo v
delovnem ali pogodbenem razmerju za vsako izmed strokovnih področij fitomedicine
najmanj enega predavatelja, ki je seznanjen z vsebino in programom
usposabljanja s področja fitomedicine ter izpolnjuje pogoje iz 24. člena tega
zakona.
(2) Uprava z odločbo dodeli za izvedbo
usposabljanja za ravnanje s FFS in izdajo izkaznic javno pooblastilo izvajalcem
usposabljanja, ki izpolnjujejo pogoje iz prejšnjega odstavka. Medsebojne
pravice in obveznosti Uprava in izvajalec usposabljanja uredita s pogodbo.
(3) Uprava vpiše izvajalce
usposabljanja, pooblaščene v skladu s tem členom, na seznam, ki je dostopen na
spletni strani Uprave. Na seznamu so navedeni številka in datum odločbe o
pooblastitvi ter firma in sedež ali osebno ime in naslov pri samostojnem
podjetniku posamezniku.
(4) Nadzor, razen inšpekcijskega
nadzora, nad izvajalcem usposabljanja, ki mu je dodeljeno javno pooblastilo,
izvaja Uprava.
(5) Javno pooblastilo izvajalcu
usposabljanja preneha sporazumno, ali če izvajalec usposabljanja preneha
izpolnjevati pogoje, določene s tem zakonom ali predpisi izdanimi na njegovi
podlagi, če krši pogodbo, ali če ravna v nasprotju z navedenimi predpisi, kar
ugotovi Uprava z odločbo v upravnem postopku.
(6) Minister predpiše podrobnejše
pogoje, ki jih morajo glede prostorov in tehnične opremljenosti izpolnjevati
izvajalci usposabljanja.
24. člen
(predavatelji)
(1) Osebe, ki lahko izvajajo
usposabljanje za ravnanje s FFS pri izvajalcih usposabljanja (v nadaljnjem
besedilu: predavatelji), morajo imeti univerzitetno izobrazbo, predpisano za
posamezno strokovno področje fitomedicine ter najmanj pet let delovne dobe.
(2) Predavatelj, ki izpolnjuje pogoje
iz prejšnjega odstavka, lahko izvaja predavanja s posameznega strokovnega
področja fitomedicine:
-    
ukrepi varstva rastlin pred škodljivimi organizmi;
-    
vplivi FFS na zdravje ljudi ali
-    
vplivi FFS na okolje.
(3) Minister predpiše pogoje glede
univerzitetne izobrazbe iz prvega odstavka tega člena.
25. člen
(izvedba usposabljanja)
(1) Usposabljanje za ravnanje s FFS iz
prvega odstavka 22. člena tega zakona obsega osnovno in nadaljnje usposabljanje.
(2) Osnovno usposabljanje obsega tečaj
in pisno preverjanje znanja z naslednjih področij fitomedicine: varstvo rastlin
pred škodljivimi organizmi, vplivi FFS na zdravje ljudi in vplivi FFS na
okolje. Najpozneje v 15. dneh po uspešno opravljenem osnovnem usposabljanju
izvajalec usposabljanja izda udeležencem usposabljanja izkaznico.
(3) Izkaznica se izvajalcem ukrepov
varstva rastlin izda za obdobje petih let, prodajalcem FFS in svetovalcem za
FFS pa za obdobje treh let.
(4) Nadaljnje usposabljanje obsega
obnovitveni tečaj brez preverjanja znanja, ki imetniku izkaznice omogoča, da
posodobi znanje, ki je nujno za njegovo delo, ter da osveži znanja, ki so
zajeta v osnovnem usposabljanju.
(5) Veljavnost izkaznice se podaljša
za obdobje iz tretjega odstavka tega člena, če se imetnik izkaznice v zadnjem
letu pred potekom njene veljavnosti udeleži nadaljnjega usposabljanja iz
prejšnjega odstavka. Če se imetnik izkaznice nadaljnjega usposabljanja ne
udeleži pred potekom njene veljavnosti, mora ponovno opravljati osnovno
usposabljanje iz drugega odstavka tega člena. Izjemoma se lahko imetnik
izkaznice udeleži nadaljnjega usposabljanja v enem letu po izteku veljavnosti
izkaznice, če je v zadnjih treh mesecih pred potekom veljavnosti izkaznice bil
v bolniškem staležu najmanj trideset dni, je bil na porodniškem dopustu ali pa
je bil najmanj trideset dni odsoten iz kraja stalnega bivališča. Veljavnost
izkaznice se v tem primeru podaljša za obdobje iz tretjega odstavka tega člena
od datuma opravljanja nadaljnjega usposabljanja. Če v tem odstavku navedeni
razlogi niso podani, mora imetnik izkaznice ponovno opraviti osnovno usposabljanje
iz drugega odstavka tega člena.
(6) Osnovno in nadaljnje usposabljanje
izvede izvajalec usposabljanja po programih, ločenih za izvajalca ukrepov
varstva rastlin, prodajalca FFS in svetovalca za FFS. Izvajalec usposabljanja
mora obvestiti zainteresirano javnost in Upravo o organiziranih usposabljanjih
najmanj 30 dni pred vsako izvedbo usposabljanja. Vsebina programov se določi v
skladu s predpisi Evropske unije.
(7) Izvajalci usposabljanja morajo
vpisati podatke o osebah, ki so opravile osnovno oziroma nadaljnje usposabljanje,
v evidenco iz 45. člena tega zakona najpozneje v 30. dneh po zaključenem
usposabljanju.
(8) Stroške osnovnega in nadaljnjega
usposabljanja plačajo izvajalcu usposabljanja udeleženci sami.
(9) Tečaji o pravilni in varni uporabi
FFS iz tretjega odstavka 22. člena tega zakona obsegajo zlasti varno ravnanje
in skladiščenje FFS ter odstranjevanje embalaže in ostankov FFS.
(10) Stroške tečajev iz prejšnjega
odstavka plačajo izvajalcu usposabljanja udeleženci sami.
(11) Minister podrobneje predpiše
vsebino in programe usposabljanja in tečajev, način preverjanja znanja in
višino ter vrste stroškov usposabljanja in tečajev.
26. člen
(izkaznica)
(1) Izvajalec usposabljanja pridobi
izkaznice od Uprave.
(2) Izkaznica vsebuje zlasti naslednje
podatke:
-    
serijsko številko izkaznice,
-    
fotografijo imetnika izkaznice,
-    
osebno ime udeleženca usposabljanja,
-    
stalno oziroma začasno prebivališče,
-    
datum izdaje in datum veljavnosti izkaznice,
-    
osebno ime in naslov ali firmo in sedež izvajalca usposabljanja,
-    
lastnoročni podpis imetnika izkaznice.
(3) Na izkaznici je prepovedano
spreminjanje, dopisovanje ali brisanje katerega koli podatka.
(4) Izkaznica je neprenosljiva in jo
sme uporabljati samo imetnik izkaznice, ki je za zlorabo izkaznice materialno
in kazensko odgovoren.
(5) V primeru izgube, pogrešitve,
tatvine, uničenja izkaznice ali sprememb osebnih podatkov mora imetnik
izkaznice o tem pisno obvestiti izvajalca usposabljanja, ki mu je izkaznico
izdal. Izvajalec usposabljanja na podlagi tega pisnega obvestila izkaznico
prekliče in izda novo izkaznico.
(6) Podatke iz tega člena izvajalec
usposabljanja vpiše v evidenco iz 45. člena tega zakona.
(7) Stroške izdaje nove izkaznice iz
petega odstavka tega člena plača imetnik izkaznice izvajalcu usposabljanja.
(8) Minister podrobneje predpiše
obliko in barvo izkaznice ter ceno izkaznice iz prejšnjega odstavka.
VI. NAPRAVE ZA NANAŠANJE FFS
27. člen
(naprave za nanašanje FFS)
(1) Za nanašanje FFS se smejo
uporabljati le naprave, ki so na podlagi opravljenega pregleda pridobile
potrdilo o pravilnem delovanju naprave in znak o rednem pregledu v skladu s tem
zakonom.
(2) Ne glede na določbe prejšnjega
odstavka se smejo uporabljati tudi naprave za nanašanje FFS (v nadaljnjem
besedilu: naprava), za katere je minister v skladu s predpisi Evropske unije
določil, da pregled ni potreben.
(3) Za napravo, ki izpolnjuje zahteve
v skladu s predpisi, ki urejajo tehnične zahteve za proizvode in postopke ugotavljanja
skladnosti (v nadaljnjem besedilu: tehnične zahteve), se na podlagi opravljenega
pregleda izda potrdilo o pravilnem delovanju naprave in znak o rednem pregledu,
če izpolnjuje zahteve glede pravilnega delovanja.
(4) Minister predpiše zahteve glede
pravilnega delovanja naprave iz prejšnjega odstavka.
28. člen
(pregledi naprav)
(1) Lastniki naprav morajo zaradi
varnosti in zaščite zdravja ljudi in okolja zagotoviti, da so naprave, ki jih
uporabljajo, redno pregledane v skladu s tem členom.
(2) Naprave morajo biti na predpisan
način redno pregledane vsake tri leta, razen novih naprav, ki se prvič pregledajo
v petih letih od datuma nakupa.
(3) Po uspešno opravljenem pregledu
naprave preglednik naprave iz 29. člena tega zakona izda potrdilo o pravilnem
delovanju naprave in znak o rednem pregledu, razen novim napravam, ki se jim pred
prvo uporabo oziroma najpozneje v šestih mesecih od nakupa izda znak o rednem
pregledu ter potrdilo o pravilnem delovanju naprave brez opravljenega pregleda.
(4) Preglednik naprave iz 29. člena
tega zakona pridobi znake o rednem pregledu od Uprave, potrdila o pravilnem
delovanju naprave pa zagotovi sam.
(5) Znak o rednem pregledu se namesti
na napravo tako, da je dobro viden in čitljiv ter ne sme biti poškodovan,
zakrit, dodatno prevlečen ali prekrit.
(6) Stroške v zvezi s pregledi naprav
pregledniku naprave plača lastnik naprave.
(7) Lastnik naprave mora pregledniku
naprav iz 29. člena tega zakona pisno sporočiti vsako spremembo glede
lastništva naprave ali tehničnih podatkov o napravi, najpozneje v roku 30 dni
od nastanka spremembe oziroma od trenutka, ko je zanjo izvedel.
(8) Minister predpiše podrobnejše
pogoje glede načina pregledov, vsebino, barvo in obliko potrdila o pravilnem
delovanju naprave, vsebino, barvo in obliko znaka o rednem pregledu ter višino
stroškov iz tega člena.
29. člen
(pregledniki naprav)
(1) Uprava za dobo petih let dodeli za
izvedbo pregledov in izdajo potrdil o pravilnem delovanju naprav ter znakov o
rednem pregledu naprav javno pooblastilo fizični ali pravni osebi (v nadaljnjem
besedilu: preglednik naprav), ki izpolnjuje pogoje glede prostorov in tehnične
opreme. Preglednik naprav mora imeti sam ali oseba, s katero ima sklenjeno pogodbo
o zaposlitvi za nedoločen čas, univerzitetno izobrazbo ustrezne smeri in pet
let delovne dobe.
(2) Preglednik naprav ne sme biti
izdelovalec, zastopnik, uvoznik, prodajalec ali serviser naprav.
(3) Preglednike naprav, ki
izpolnjujejo pogoje iz tega člena, pooblasti Uprava z odločbo na podlagi
javnega razpisa. Medsebojne pravice in obveznosti Uprava in preglednik naprave
uredita s pogodbo.
(4) Uprava vpiše preglednike naprav,
pooblaščene v skladu s tem členom, na seznam, ki je dostopen na spletni strani
Uprave. Na seznamu preglednikov naprav so navedeni številka in datum izdaje
odločbe o pooblastitvi, firma in sedež ali osebno ime in naslov pri samostojnem
podjetniku posamezniku.
(5) Nadzor, razen inšpekcijskega
nadzora, nad preglednikom naprav, ki mu je dodeljeno javno pooblastilo, izvaja
Uprava.
(6) Javno pooblastilo preneha
sporazumno, ali če preglednik naprav preneha izpolnjevati pogoje, določene s
tem zakonom ali predpisi, izdanimi na njegovi podlagi, če krši pogodbo, ali če
ravna v nasprotju z navedenimi predpisi, kar ugotovi Uprava z odločbo v
upravnem postopku.
(7) Pooblaščeni pregledniki naprav
morajo vpisati podatke o napravah, izdanih potrdilih o pravilnem delovanju naprave
in izdanih znakih o rednih pregledih v evidenco iz 46. člena tega zakona. V to
evidenco vpišejo tudi podatke o spremembi lastništva naprave ali o spremembi
tehničnih podatkov o napravi. Te podatke morajo vpisati sproti oziroma
najpozneje v osmih dneh od izdanega potrdila in znaka oziroma prejema sporočila
o spremembi podatkov.
(8) Uprava o pooblastitvi preglednikov
naprav iz tega člena obvesti Evropsko komisijo.
(9) Minister predpiše podrobnejše
pogoje, ki jih morajo glede univerzitetne izobrazbe, prostorov in tehnične
opreme izpolnjevati pregledniki naprav.
30. člen
(priznanje pregledov naprav)
(1) Pregledi naprav, opravljeni v
drugih državah članicah Evropske unije, se v Republiki Sloveniji priznajo, če
jih je opravil organ, pristojen za opravljanje pregledov naprav v državi
članici, in se pregledi opravljajo v krajšem ali enakem obdobju, kot je
določeno v drugem odstavku 28. člena tega zakona.
(2) Za priznanje pregleda naprave iz
prejšnjega odstavka vloži lastnik naprave vlogo na Upravo v pisni obliki.
(3) Vlogi iz prejšnjega odstavka mora
lastnik naprave priložiti dokazilo o opravljenem pregledu naprave v drugi
državi članici, iz katerega so razvidni podatki o organu, ki je opravil pregled
ter datum zadnjega pregleda naprave.
(4) O vlogi za priznanje pregleda
naprave odloči Uprava.
(5) Uprava brez opravljenega pregleda
naprave, na podlagi odločbe iz prejšnjega odstavka, izda potrdilo o pravilnem
delovanju naprave in znak o rednem pregledu.
(6) Podatke o izdanem potrdilu in
znaku iz prejšnjega odstavka Uprava vpiše v evidenco iz 46. člena tega zakona.
VII. POSEBNI UKREPI
31. člen
(tretiranje iz zraka)
Tretiranje iz zraka z zračnim plovilom ni
dovoljeno.
32. člen
(varovanje vodnega okolja in pitne vode)
(1) Za varovanje vodnega okolja in
zalog pitne vode minister določi vrsto naprav ter tehnične zahteve, ki jih mora
izpolnjevati naprava, da se doseže nanašanje FFS z majhnim zanašanjem,
spiranjem ali odtekanjem FFS ter vrste visokih nasadov, v katerih se bodo pri
tretiranju s FFS uporabljale navedene naprave.
(2) Za varovanje vodnega okolja in
zalog pitne vode minister, v soglasju z ministrom, pristojnim za vode, določi
območje, višino, gostoto in mesto zasaditve ter izbor vegetacije ob površinskih
vodah, ki preprečuje zanašanje, spiranje ali odtekanje FFS, če vodno telo ne
dosega ciljev za površinske ali podzemne vode zaradi onesnaženja s FFS.
(3) Za zmanjševanje tveganja
onesnaževanja vodnega okolja in pitne vode s FFS minister predpiše vrsto FFS in
način njihove uporabe na ali ob cestah, železniških progah, zelo prepustnih
površinah ali drugih infrastrukturah v bližini ali vzdolž površinskih voda, ali
nad območji podzemnih voda, ali na neprepustnih površinah z velikim tveganjem
odtekanja FFS v površinske vode ali kanalizacijo.
(4) Za zaščito voda in za čim večje
zmanjšanje tveganje onesnaženja voda, ki ga povzročajo zanašanje, spiranje ali
odtekanje FFS na območjih, ki se rabijo za oskrbo s pitno vodo, ter za
zmanjševanje tveganja za vodne organizme, ki ga lahko povzroči zanašanje,
spiranje ali odtekanje FFS v površinske in podzemne vode, minister, pristojen
za vode, v soglasju z ministrom, določi zaščitne pasove, kjer je prepovedana
ali omejena uporaba FFS.
33. člen
(zmanjševanje uporabe ali tveganj zaradi
uporabe FFS 
na posebnih območjih)
(1) Za ohranjanje biotske
raznovrstnosti na posebnih varstvenih območjih, določenih v skladu s predpisi,
ki urejajo ohranjanje narave, minister, pristojen za ohranjanje narave, v
soglasju z ministrom, določi ukrepe za zmanjšanje uporabe ali tveganj zaradi
uporabe FFS, glede na značilnosti varovanega območja.
(2) Za varovanje voda na varstvenih in
ogroženih območjih po zakonu, ki ureja vode, ter na območjih s posebnimi
zahtevami po predpisu, ki ureja podrobnejšo vsebino in način priprave načrta upravljanja
voda, minister, v soglasju z ministrom, pristojnim za vode, glede na
značilnosti teh območij prepove uporabo FFS ali določi ukrepe za zmanjšanje
uporabe ali tveganj zaradi uporabe FFS.
34. člen
(zmanjševanje uporabe ali tveganj zaradi 
uporabe FFS na javnih površinah)
(1) Na javnih površinah se za
zatiranje škodljivih organizmov lahko uporablja le nekemične metode.
(2) Ne glede na določbo prejšnjega
odstavka je na javnih površinah, razen na otroških in šolskih igriščih,
dovoljena tudi uporaba FFS v skladu s pogoji, ki jih predpiše minister.
Minister predpiše obvezno obveščanje javnosti o nameravanem izvajanju
tretiranja s FFS, o načinu zavarovanja tretirane površine, o primernem času
tretiranja in o velikosti zaščitnega pasu od mesta tretiranja do objektov, v
katerem uporaba FFS ni dovoljena.
35. člen
(integrirano varstvo rastlin pred
škodljivimi organizmi)
(1) Integrirano varstvo rastlin pred
škodljivimi organizmi pomeni skrbno upoštevanje vseh razpoložljivih metod
varstva rastlin, kar ima za posledico povezovanje ustreznih ukrepov, ki
preprečujejo razvoj populacij škodljivih organizmov. Pri integriranem varstvu
rastlin pred škodljivimi organizmi mora biti uporaba FFS na ekonomsko in
ekološko upravičeni ravni, s ciljem zmanjšanja tveganja za zdravje ljudi in
okolje. Integrirano varstvo rastlin pred škodljivimi organizmi poudarja rast
zdravih rastlin s čim manjšimi vplivi na kmetijske ekosisteme in spodbuja
naravne mehanizme varstva pred škodljivimi organizmi.
(2) Ministrstvo zagotavlja na svoji
spletni strani za uporabnike FFS, ki izvajajo integrirano varstvo rastlin pred
škodljivimi organizmi na podlagi meteoroloških, biotičnih in drugih podatkov,
ki jih zagotavljajo izvajalci javne službe zdravstvenega varstva rastlin v
skladu s predpisi, ki urejajo zdravstveno varstvo rastlin, informacije o
spremljanju pojava oziroma širjenja škodljivih organizmov, o optimalnih rokih
za njihovo zatiranje in metodah zatiranja.
(3) Uporabniki FFS za poklicno rabo
izvajajo integrirano varstvo rastlin pred škodljivimi organizmi na način, da
upoštevajo predpisane zahteve glede kolobarjenja, gnojenja, namakanja, gojenja,
oskrbe posevkov in nasadov, uporabe ustreznega semenskega in sadilnega
materiala ter glede izvajanja in spremljanja ukrepov varstva rastlin.
(4) Za dodatno izvajanje integriranega
varstva rastlin pred škodljivimi organizmi pripravi ministrstvo, na predlog
združenj proizvajalcev ali Kmetijsko gozdarske zbornice, smernice, katerih
uporaba je priporočljiva. Smernice so dostopne na spletni strani ministrstva.
(5) Minister v skladu s predpisi
Evropske unije predpiše podrobnejše zahteve glede izvajanja integriranega
varstva rastlin pred škodljivimi organizmi iz tretjega odstavka tega člena.
36. člen
(kazalci tveganja)
(1) Za namene ocenjevanja napredka
zmanjševanja tveganj zaradi uporabe FFS na zdravje ljudi in okolje, minister
določi kazalce tveganja v skladu s predpisi Evropske unije.
(2) Informacije o rezultatih napredka
zmanjševanja tveganj zaradi uporabe FFS na zdravje ljudi in okolje, ministrstvo
objavlja na svojih spletnih straneh ter jih posreduje Evropski komisiji in
drugim državam članicam.
VIII. OBVEŠČANJE JAVNOSTI
37. člen
(obveščanje javnosti)
(1) Uprava na svoji spletni strani
redno objavlja informacije o FFS, zlasti o njihovih lastnostih ter tveganjih,
ki jih lahko povzroči uporaba FFS na zdravje ljudi in okolje.
(2) Uprava vsako leto sprejme program
obveščanja in ozaveščanja javnosti v zvezi s FFS, ki obsega ukrepe za
spodbujanje in izboljšanje obveščanja in ozaveščenosti javnosti o vplivih
uporabe FFS na zdravje ljudi in okolje.
(3) Sredstva za izvajanje programa iz
prejšnjega odstavka se zagotovijo v proračunu Uprave.
IX. STROKOVNE NALOGE, RAZISKOVALNO DELO IN LABORATORIJI
38. člen
(program strokovnih nalog)
(1) Uprava lahko sprejme program
strokovnih nalog na področju prometa in uporabe FFS (v nadaljnjem besedilu:
program FFS), ki obsega:
-    
spremljanje in ocenjevanje stanja na področju FFS z iskanjem, zbiranjem,
primerjanjem in analiziranjem znanstvenih in strokovnih podatkov ter podatkov
uradnega nadzora,
-    
izdelavo strokovnih podlag in mnenj pri sprejemanju ukrepov v zvezi s
FFS,
-    
strokovno podporo v postopkih sodelovanja Uprave v organih Evropske
unije in mednarodnih organizacijah s področja FFS.
(2) Uprava dodeli za določeno
strokovno nalogo na področju FFS javno pooblastilo fizični ali pravni osebi, ki
ima sama ali oseba, s katero ima sklenjeno pogodbo o zaposlitvi za nedoločen
čas, univerzitetno izobrazbo ustrezne smeri, strokovna priporočila in delovne
izkušnje. Uprava pooblasti izvajalca za določeno strokovno nalogo za obdobje
trajanja naloge. V javnem razpisu se določijo podrobnejša merila za izbor
izvajalcev posamezne naloge iz programa FFS. Po opravljenem javnem razpisu izda
Uprava odločbo o izbiri izvajalcev naloge iz programa FFS. Medsebojne pravice
in obveznosti Uprava in izvajalec naloge iz programa FFS uredita s pogodbo.
(3) Pooblastilo izvajalcu strokovne
naloge preneha sporazumno, ali če izvajalec usposabljanja preneha izpolnjevati
pogoje, določene s tem zakonom ali predpisi izdanimi na njegovi podlagi, če
krši pogodbo, ali če ravna v nasprotju z navedenimi predpisi, kar ugotovi
Uprava z odločbo v upravnem postopku.
(4) Nadzor, razen inšpekcijskega
nadzora, nad izvajalcem, ki mu je dano javno pooblastilo, izvaja Uprava.
(5) Sredstva za izvajanje programa FFS
se zagotovijo v proračunu Uprave.
39. člen
(strokovne komisije)
(1) Minister lahko za posamezne
strokovne naloge v zvezi z izvajanjem tega zakona imenuje strokovne komisije,
ki jih sestavljajo predstavniki strokovnih služb ministrstev, raziskovalnih,
izobraževalnih ustanov, javnih služb in interesnih združenj ter zbornic s
področja kmetijstva. Člane strokovnih komisij imenuje minister s sklepom.
(2) Naloge strokovnih komisij so
zlasti dajanje mnenj, predlogov in stališč k določenim vprašanjem in svetovanje
v zvezi s postopki in ukrepi na področju prometa in uporabe FFS.
(3) Sredstva za sejnine in potne
stroške za člane strokovnih komisij se zagotovijo v proračunu ministrstva v
skladu s predpisi.
(4) Podrobnejše naloge in pogoje glede
sestave in načina dela strokovnih komisij ter izplačila sejnin in potnih stroškov
članom strokovnih komisij predpiše minister.
40. člen
(raziskovalno delo)
Ministrstvo v skladu z nacionalnim
akcijskim programom samostojno ali v sodelovanju z drugimi ministrstvi
financira ali sofinancira raziskovalne in razvojne projekte za ugotavljanje
vplivov uporabe FFS na zdravje ljudi, okolje in nepremično kulturno dediščino.
41. člen
(laboratoriji)
(1) Laboratorijske analize za
izvajanje inšpekcijskega nadzora prometa in uporabe FFS lahko opravljajo le
laboratoriji, ki so pridobili akreditacijsko listino, ki jo izda Slovenska
akreditacija ali akreditacijska služba druge države članice, ki ima z Evropsko
akreditacijo sklenjen sporazum o medsebojnem priznavanju akreditacij, in
sodelujejo v mednarodnih laboratorijskih shemah.
(2) Uprava dodeli javno pooblastilo za
določene vrste analiz s področja FFS laboratoriju, ki je fizična ali pravna
oseba in izpolnjuje pogoje iz prejšnjega odstavka. Uprava pooblasti laboratorij
za dobo petih let. Uprava izbere laboratorij na podlagi javnega razpisa, v
katerem se določijo podrobnejša merila za izbor izvajalcev za določene vrste
analiz s področja FFS. Po opravljenem javnem razpisu izda Uprava odločbo o
izbiri laboratorija za izvedbo določene vrste analiz s področja FFS. Medsebojne
pravice in obveznosti Uprava in laboratorij uredita s pogodbo.
(3) Javno pooblastilo preneha
sporazumno, ali če pooblaščeni laboratorij preneha izpolnjevati pogoje,
določene s tem členom, ali če krši pogodbo, kar ugotovi Uprava z odločbo v
upravnem postopku.
(4) Nadzor, razen inšpekcijskega
nadzora, nad izvajalcem, ki mu je dano javno pooblastilo, izvaja Uprava.
X. ZBIRKE PODATKOV, PRIDOBIVANJE IN UPORABA PODATKOV
42. člen
(register FFS)
(1) Register FFS se vodi za namen
analiziranja, spremljanja stanja FFS, za izvajanje nadzora in za obveščanje
javnosti v skladu s tem zakonom.
(2) Register FFS v elektronski obliki
vodi in upravlja Uprava.
(3) V skladu s 57. členom Uredbe
1107/2009/ES se v registru FFS vodijo podatki iz odločb o registracijah iz 5.
člena tega zakona.
(4) Poleg podatkov iz prejšnjega
odstavka register FFS vsebuje tudi podatke o izdanih dovoljenjih iz 5. člena
tega zakona:
-    
osebno ime ali firmo ter naslov ali sedež imetnika dovoljenja FFS,
-    
trgovsko ime ali naziv FFS,
-    
vrsto FFS,
-    
ime in količino aktivnih snovi v FFS,
-    
uporabo, za katero je FFS registrirano,
-    
številko in vrsto dovoljenja ter
-    
datum izdaje in veljavnosti dovoljenja.
(5) Podatki v registru FFS se hranijo
še 10 let po preteku registracije FFS oziroma izdaje dovoljenja.
43. člen
(register distributerjev)
(1) Register distributerjev se vodi za
namen analiziranja in spremljanja distributerjev in prometa FFS, zbiranja
statističnih podatkov o prometu FFS in za izvajanje nadzora v skladu s tem
zakonom.
(2) Register distributerjev v
elektronski obliki vodi in upravlja Uprava.
(3) Register distributerjev vsebuje
naslednje podatke o distributerjih:
-    
osebno ime ali firmo,
-    
naslov ali sedež ter lokacijo opravljanja prometa s FFS,
-    
davčno številko,
-    
vrsto prometa (promet s FFS na debelo ali na drobno),
-    
vrsto dejavnosti,
-    
osebno ime in davčno številko prodajalca FFS,
-    
osebno ime in davčno številko svetovalca za FFS,
-    
datum izdaje in prenehanja dovoljenja za opravljanje prometa s FFS.
(4) Podatki v registru distributerjev se
hranijo še dve leti po prenehanju dovoljenja za opravljanje prometa s FFS.
(5) Podatki o osebnem imenu ali firmi,
naslovu pri samostojnem podjetniku posamezniku ali sedežu, vrsti prometa in
dejavnosti in datumu izdaje in prenehanja dovoljenja za opravljanje prometa s
FFS, ki se vodijo v registru distributerjev, so javni.
44. člen
(evidenca o prometu s FFS)
(1) Evidenca o prometu s FFS se vodi
za namen zbiranja statističnih podatkov o prometu s FFS ter za namen analiziranja
in spremljanja stanja prometa s FFS.
(2) Evidenco o prometu s FFS v
elektronski obliki vodi in upravlja Uprava.
(3) Evidenca o prometu s FFS vsebuje
naslednje podatke o prometu s FFS:
-    
osebno ime ali firmo ter naslov ali sedež distributerja,
-    
davčno številko distributerja,
-    
vrsto prometa (promet s FFS na debelo ali na drobno),
-    
trgovsko ime FFS,
-    
količino FFS v prometu.
(4) Podatki v evidenci o prometu s FFS
se hranijo še 10 let po preteku registracije FFS.
45. člen
(evidenca o usposabljanju)
(1) Evidenca o usposabljanju se vodi
za namen analiziranja in spremljanja stanja na področju usposabljanja o FFS in
za namen izvajanja nadzora v skladu s tem zakonom.
(2) Evidenco o usposabljanju
elektronsko vodi in upravlja Uprava. Podatke v evidenco o usposabljanju vpišejo
izvajalci usposabljanja iz 23. člena tega zakona.
(3) Evidenca o usposabljanju vsebuje
naslednje podatke:
-    
osebno ime in naslov udeleženca usposabljanja,
-    
vrsto usposabljanja (osnovno in nadaljnje usposabljanje),
-    
vrsto programa v skladu s šestim odstavkom 25. člena tega zakona,
-    
datum in rezultat preverjanja znanja,
-    
datum izdaje in številko izkaznice, datum nadaljnjega usposabljanja,
-    
osebno ime vpisnika podatkov,
-    
osebno ime in naslov ali firmo in sedež izvajalca usposabljanja.
(4) Podatki v evidenci o usposabljanju
se hranijo še dve leti po izteku veljavnosti izkaznice.
(5) Izvajalci usposabljanja morajo
zagotoviti tehnično opremo za dostop do evidence o usposabljanju in sproti
vpisovati vse spremembe podatkov v navedeno evidenco.
46. člen
(evidence pregledanih naprav)
(1) Evidenca pregledanih naprav se
vodi za namen spremljanja stanja pregledanih naprav, podeljenih znakov o rednem
pregledu in za namen izvajanja nadzora v skladu s tem zakonom.
(2) Evidenco pregledanih naprav vodi
in upravlja Uprava. Podatke v to evidenco vpišejo pregledniki naprav iz 29.
člena tega zakona.
(3) Evidenca pregledanih naprav se
vodi v elektronski obliki.
(4) Evidenca pregledanih naprav
vsebuje naslednje podatke:
-    
o vrsti in tipu naprave, letu izdelave ter tehnične podatke o napravi,
-    
o izdelovalcu naprave in serijski številki izdelovalca naprave,
-    
osebno ime ali firmo lastnika naprave, naslov ali sedež, davčno
številko,
-    
datum in izid pregleda, podatke o meritvah pregleda, zaporedno številko
in datum izdaje potrdila o pravilnem delovanju naprave in znaka o rednem pregledu,
datum vpisa v evidenco, osebno ime vpisnika podatkov ter osebno ime in naslov
ali firmo in sedež preglednika naprave.
(5) Pregledniki naprav morajo
zagotoviti tehnično opremo za dostop do evidence pregledanih naprav in sproti
vpisovati vse spremembe podatkov v navedeno evidenco.
(6) Podatki v evidenci pregledanih
naprav se hranijo vso življenjsko dobo pregledane naprave.
(7) Podatki iz evidence pregledanih
naprav so javni, razen osebnega imena ali firme lastnika naprave, naslova ali
sedeža in davčne številke ter osebnega imena in naslova preglednika naprave.
47. člen
(pridobivanje in uporaba podatkov)
(1) Zaradi analiziranja in spremljanja
stanja, izvajanja nadzora ter sprejemanja ukrepov v zvezi s prometom in uporabo
FFS, Uprava pri vzpostavitvi in vodenju podatkov v evidencah in registrih iz
tega zakona pridobiva in obdeluje osebne in druge podatke:
-    
o fizičnih in pravnih osebah iz evidence subjektov, vodene v skladu z
zakonom, ki ureja kmetijstvo,
-    
o kmetijskih gospodarstvih in zemljiščih, vpisanih v register kmetijskih
gospodarstev, iz registra kmetijskih gospodarstev, vodenega v skladu z zakonom,
ki ureja kmetijstvo,
-    
o poslovnih subjektih iz Poslovnega registra Slovenije,
-    
o lastninskih in zakupnih pravicah na posameznih parcelah iz zemljiške
knjige,
-    
o katastrskih občinah, parcelnih številkah, površinah, rabi zemljišča iz
zemljiškega katastra,
-    
o posebnih varstvenih, zavarovanih in ekološko pomembnih območjih iz
evidenc, vodenih v skladu s predpisi, ki urejajo okolje in varstvo kulturne
dediščine,
-    
o pesticidih v vodah iz zbirk podatkov monitoringa kakovosti voda,
vodenih v skladu s predpisi, ki urejajo vode,
-    
o kakovosti pitne vode iz zbirke podatkov o sistemih za oskrbo s pitno
vodo in o skladnosti pitne vode, vodenih v skladu s predpisi, ki urejajo vode,
-    
o pravnih in fizičnih osebah s seznama pravnih in fizičnih oseb, ki
imajo dovoljenje za opravljanje dejavnosti prometa z nevarnimi kemikalijami,
vodenega v skladu s predpisi, ki urejajo kemikalije,
-    
o preskuševalnih laboratorijih s seznama preskuševalnih laboratorijev,
ki izvajajo študije v skladu z načeli dobre laboratorijske prakse, vodenega v
skladu s predpisi, ki urejajo kemikalije,
-    
o biocidnih pripravkih iz registra biocidnih pripravkov, vodenega v
skladu s predpisi, ki urejajo biocide,
-    
iz drugih zbirk osebnih podatkov in zbirk podatkov, ki jih vodijo
državni organi, organi lokalnih skupnosti, nosilci javnih pooblastil ali pravne
osebe javnega prava, če to ni prepovedano z drugim zakonom.
(2) Upravljalci podatkov iz prejšnjega
odstavka omogočijo ministrstvu in Upravi neposreden brezplačen dostop do
podatkov ali jih brezplačno dajo na voljo.
(3) Uprava povezuje zbirke podatkov po
tem zakonu z vsemi drugimi zbirkami podatkov, ki se vodijo pri ministrstvu.
(4) Uprava posreduje podatke iz svojih
zbirk podatkov po tem zakonu drugim državnim organom in organom lokalnih
skupnosti, če jih ti potrebujejo za izvajanje zakonsko določenih nalog, javnemu
zavodu, ki je pooblaščen za zbiranje podatkov o akutnih zastrupitvah in drugih
učinkih kemikalij ter drugim pooblaščenim organizacijam in izvajalcem javnih
služb, če jih ti potrebujejo za izvajanje z zakonom določenih nalog, za katere
so pooblaščeni ali imenovani.
(5) Zbirke podatkov, ki jih po tem
zakonu vzpostavi in vodi Uprava, se financirajo iz proračuna Uprave.
XI. INŠPEKCIJSKI NADZOR
48. člen
(inšpekcijski nadzor)
Nadzor nad izvajanjem tega zakona in
predpisov, izdanih na njegovi podlagi opravljajo fitosanitarni inšpektorji
oziroma inšpektorice (v nadaljnjem besedilu: fitosanitarni inšpektor).
49. člen
(pooblastila fitosanitarnega inšpektorja)
Poleg pooblastil po predpisih, ki urejajo
inšpekcijski nadzor, ima fitosanitarni inšpektor na podlagi tega zakona in
predpisov, izdanih na njegovi podlagi, pravico:
-    
preverjati izpolnjevanje pogojev, predpisanih s tem zakonom in predpisi,
izdanimi na njegovi podlagi, pri ocenjevalcih,
-    
preverjati izpolnjevanje pogojev, predpisanih s tem zakonom in predpisi,
izdanimi na njegovi podlagi, pri izvajalcih strokovnih nalog,
-    
preverjati izpolnjevanje pogojev, predpisanih s tem zakonom in predpisi,
izdanimi na njegovi podlagi, pri laboratorijih,
-    
preverjati izpolnjevanje pogojev, predpisanih s tem zakonom in predpisi,
izdanimi na njegovi podlagi, pri izvajalcih testov učinkovitosti,
-    
preverjati izpolnjevanje pogojev glede kadrov, prostorov, opreme, načina
skladiščenja in shranjevanja FFS in vodenja podatkov o prometu s FFS pri
distributerjih,
-    
preverjati, ali so distributerji, ki opravljajo promet s FFS na drobno v
drugih prodajalnah z izključno neživilskim blagom, vpisani v register distributerjev,
-    
preverjati izpolnjevanje pogojev, predpisanih s tem zakonom in predpisi,
izdanimi na njegovi podlagi, pri izvajalcih usposabljanja,
-    
preverjati izpolnjevanje pogojev, predpisanih s tem zakonom in predpisi,
izdanimi na njegovi podlagi, pri preglednikih naprav,
-    
preverjati, če pravne in fizične osebe izpolnjujejo s tem zakonom in
predpisi izdanimi na njegovi podlagi, predpisane pogoje oziroma ravnajo v
skladu z navedenimi predpisi ter odrediti odpravo nepravilnosti,
-    
jemati vzorce rastlin, rastlinskih proizvodov, tal, škropilne mešanice,
FFS in druge potrebne vzorce,
-    
na vstopnih točkah preverjati izpolnjevanje pogojev za vnos FFS na
carinsko območje Evropske unije
-    
opraviti druga dejanja, ki so v skladu z namenom inšpekcijskega nadzora
nad izvajanjem tega zakona in predpisov, izdanih na njegovi podlagi.
50. člen
(ukrepi fitosanitarnega inšpektorja)
Pri opravljanju inšpekcijskega nadzora
lahko fitosanitarni inšpektor poleg ukrepov po predpisih, ki urejajo
inšpekcijski nadzor, odredi še naslednje ukrepe:
-    
predlaga Upravi, da ocenjevalcu v primeru prenehanja izpolnjevanja
predpisanih pogojev, izda odločbo o prenehanju javnega pooblastila,
-    
predlaga Upravi, da izvajalcu strokovnih nalog v primeru prenehanja
izpolnjevanja predpisanih pogojev, izda odločbo o prenehanju javnega
pooblastila,
-    
predlaga Upravi, da laboratoriju v primeru prenehanja izpolnjevanja
predpisanih pogojev, izda odločbo o prenehanju javnega pooblastila,
-    
predlaga Upravi, da izvajalcu testov učinkovitosti v primeru prenehanja
izpolnjevanja predpisanih pogojev, izda odločbo o prenehanju imenovanja,
-    
do odprave pomanjkljivosti prepove opravljanje dejavnosti prometa s FFS
na debelo oziroma na drobno, če distributer nima dovoljenja Uprave za
opravljanje prometa s FFS, oziroma ni vpisan v register distributerjev oziroma
ne izpolnjuje predpisanih pogojev glede kadrov, prostorov in opreme ter o tem
obvesti Upravo,
-    
predlaga Upravi, da distributerju v primeru prenehanja izpolnjevanja
predpisanih pogojev oziroma ravnanja v nasprotju s tem zakonom in predpisi, izdanimi
na njegovi podlagi, izda odločbo o prenehanju dovoljenja za opravljanje prometa
s FFS,
-    
odredi ustrezne ukrepe, če ugotovi, da distributer ne vodi in hrani
podatkov o prometu s FFS in jih ne posreduje Upravi v skladu s tem zakonom,
-    
prepove prodajo FFS, ki so dovoljena za poklicno rabo, če se ne
prodajajo v specializiranih prodajalnah,
-    
prepove prodajo FFS v drugih prodajalnah z neživilskim blagom, ki ne
izpolnjujejo pogojev iz četrtega odstavka 14. člena tega zakona,
-    
začasno prepove vnos FFS na carinsko območje Evropske unije, če je treba
odpraviti pomanjkljivosti na pošiljki FFS ali na dokumentaciji, ki jo spremlja,
-    
prepove vnos FFS na carinsko območje Evropske unije, če niso izpolnjeni
predpisani pogoji,
-    
odredi druge ukrepe glede FFS in prometa FFS v skladu s tem zakonom in
na njegovi podlagi izdanih predpisov,
-    
prepove uporabo FFS za poklicno rabo osebam, ki nimajo izkaznice iz
drugega odstavka 22. člena tega zakona,
-    
prepove uporabo FFS tistemu uporabniku, ki FFS nepravilno uporablja,
-    
odredi ustrezne ukrepe, če ugotovi, da uporabnik FFS za poklicno rabo ne
vodi in hrani podatkov o uporabi FFS ali jih ne posreduje Upravi na njegovo
zahtevo v skladu s tem zakonom,
-    
prepove opravljanje dejavnosti usposabljanja, če izvajalec usposabljanja
nima odločbe Uprave oziroma ne izpolnjuje predpisanih pogojev glede
registracije dejavnosti izobraževanja, predavateljev, prostorov in tehnične
opremljenosti ter o tem obvesti Upravo,
-    
predlaga Upravi, da v primeru prenehanja izpolnjevanja predpisanih
pogojev izda odločbo o prenehanju javnega pooblastila izvajalcu usposabljanja,
-    
prepove uporabo naprave, če naprava ne izpolnjuje pogojev, določenih s
tem zakonom,
-    
prepove opravljanje dejavnosti pregledov naprav, če preglednik naprav
nima odločbe Uprave oziroma ne izpolnjuje predpisanih pogojev glede izobrazbe
in delovne dobe, prostorov in tehnične opreme ter o tem obvesti Upravo,
-    
predlaga Upravi, da v primeru prenehanja izpolnjevanja predpisanih
pogojev izda odločbo o prenehanju javnega pooblastila pregledniku naprave,
-    
prepove uporabo FFS na območjih, kjer se varuje vodno okolje in na
območjih pridobivanja pitne vode, če niso izpolnjeni pogoji, predpisani s tem
zakonom,
-    
prepove uporabo FFS na posebnih območjih, če niso izpolnjeni pogoji,
predpisani s tem zakonom,
-    
prepove uporabo FFS na javnih površinah, če niso izpolnjeni pogoji,
predpisani s tem zakonom,
-    
opravi druga dejanja in odredi druge ukrepe, potrebne za izvajanje tega
zakona in na njegovi podlagi izdanih predpisov.
51. člen
(stroški inšpekcijskega postopka)
(1) Stroške analiz vzorcev rastlin,
rastlinskih proizvodov, tal, škropilnih mešanic, FFS in drugih potrebnih
vzorcev pri inšpekcijskem nadzoru uporabe FFS v skladu s tem zakonom je dolžan
plačati lastnik, zakupnik ali drug uporabnik zemljišča oziroma uporabnik FFS za
poklicno rabo ali nepoklicni uporabnik FFS, če se ugotovi prepovedana ali
nepravilna uporaba FFS.
(2) Stroške analiz FFS pri
inšpekcijskem nadzoru prometa s FFS v skladu s tem zakonom plača oseba, ki je
pridobila odločbo o registraciji ali dovoljenje iz 5. člena tega zakona, če se
ugotovi, da FFS ni skladen z odločbo o registraciji ali dovoljenjem.
XII. KAZENSKE DOLOČBE
52. člen
(hujši prekrški)
(1) Z globo od 15.000 do 32.000 eurov
se za prekršek kaznuje pravna oseba, če:
-    
da v promet ali uporabi FFS ali seme, tretirano s FFS, v nasprotju s
prepovedjo oziroma omejitvijo prometa oziroma uporabe iz drugega odstavka 4.
člena tega zakona,
-    
nima dovoljenja za opravljanje prometa s FFS na debelo ali na drobno iz
12. člena tega zakona,
-    
uporabi FFS v nasprotju z drugim odstavkom 17. člena tega zakona tako,
da s tem povzroči uničenje rastlin ali neposredno nevarnost za življenje ali
zdravje živali,
-    
prodaja FFS za poklicno rabo osebam, ki nimajo izkaznice iz drugega
odstavka 22. člena tega zakona,
-    
izvaja tretiranje iz zraka v nasprotju z 31. členom tega zakona,
-    
uporabi FFS v nasprotju z 32. členom tega zakona,
-    
uporabi FFS v nasprotju s 33. členom tega zakona.
(2) Z globo od 5.000 do 15.000 eurov
se za prekršek iz prejšnjega odstavka kaznuje samostojni podjetnik posameznik
ali posameznik, ki samostojno opravlja dejavnost.
(3) Z globo od 2.500 do 5.000 eurov se
za prekršek iz prvega odstavka tega člena kaznuje tudi odgovorna oseba pravne
osebe, odgovorna oseba samostojnega podjetnika posameznika ali odgovorna oseba
posameznika, ki samostojno opravlja dejavnost.
(4) Z globo od 2.000 do 3.000 eurov se
kaznuje tudi posameznik za prekršek iz prvega odstavka tega člena.
53. člen
(drugi prekrški)
(1) Z globo od 1.500 do 5.000 evrov se
za prekršek kaznuje pravna oseba, če:
-    
izvaja ocenjevanje aktivnih snovi ali FFS brez odločbe Uprave o
pooblastitvi za ocenjevalca, ali če ne izpolnjuje več pogojev za ocenjevalca iz
6. člena tega zakona,
-    
izvaja teste učinkovitosti brez odločbe Uprave o imenovanju za izvajalca
testov učinkovitosti, ali če ne izpolnjuje več pogojev za izvajalca testov
učinkovitosti iz 7. člena tega zakona,
-    
ne sporoča sprememb podatkov v skladu s šestim odstavkom 7. člena tega
zakona,
-    
ne izpolnjuje pogojev za opravljanje prometa s FFS na debelo ali na
drobno iz 10. člena tega zakona,
-    
ne sporoča sprememb podatkov v skladu s četrtim odstavkom 12. člena tega
zakona,
-    
ni vpisana v register distributerjev v skladu s 13. členom tega zakona,
-    
ne zagotavlja informacij v skladu s petim odstavkom 13. člena tega
zakona,
-    
prodaja FFS v nasprotju s četrtim odstavkom 14. člena tega zakona,
-    
ne vodi, hrani ali posreduje podatkov o prometu s FFS v skladu s 16.
členom tega zakona,
-    
uporabi FFS v nasprotju z drugim odstavkom 17. člena tega zakona,
-    
ne obvesti Uprave ali fitosanitarnega inšpektorja o nezaželenih vplivih
FFS v skladu s četrtim odstavkom 17. člena tega zakona,
-    
ne vodi, hrani ali posreduje podatkov o uporabi FFS v skladu z 19.
členom tega zakona,
-    
opravlja promet na drobno ali uporablja FFS, ki so razvrščeni kot zelo
strupeni, v nasprotju z 20. členom tega zakona,
-    
vnese FFS na carinsko območje Evropske unije v nasprotju z 21. členom
tega zakona,
-    
uporabi FFS za poklicno rabo oseba, ki nima izkaznice iz drugega
odstavka 22. člena tega zakona,
-    
nima odločbe Uprave za izvajalca usposabljanja ali ne izpolnjuje več
pogojev za izvajalca usposabljanja v skladu s 23. členom tega zakona,
-    
izvaja usposabljanje v nasprotju s 25. členom tega zakona,
-    
uporabi napravo v nasprotju s 27. oziroma 28. členom tega zakona,
-    
izvaja preglede naprav brez odločbe Uprave ali ne izpolnjuje več pogojev
za preglednika naprav iz 29. člena tega zakona,
-    
uporabi FFS v nasprotju s 34. členom tega zakona,
-    
ravna v nasprotju s tretjim odstavkom 35. člena tega zakona,
-    
izvaja strokovno nalogo brez odločbe Uprave o pooblastitvi za izvajalca
določene strokovne naloge ali ne izpolnjuje več pogojev za izvajalca strokovne
naloge iz 38. člena tega zakona,
-    
izvaja laboratorijske analize s področja FFS brez odločbe Uprave o
pooblastitvi za izvajalca laboratorijskih analiz s področja FFS ali ne izpolnjuje
več pogojev za izvajalca laboratorijskih analiz s področja FFS iz 41. člena
tega zakona.
(2) Z globo od 1.000 do 2.500 eurov se
za prekršek iz prejšnjega odstavka kaznuje samostojni podjetnik posameznik ali
posameznik, ki samostojno opravlja dejavnost.
(3) Z globo od 400 do 1.000 eurov se
za prekršek iz prvega odstavka tega člena kaznuje tudi odgovorna oseba pravne
osebe, odgovorna oseba samostojnega podjetnika posameznika ali odgovorna oseba
posameznika, ki samostojno opravlja dejavnost.
(4) Z globo od 300 do 500 eurov se
kaznuje tudi posameznik za prekršek iz prvega odstavka tega člena ter če:
-    
se ne usposablja v skladu s prvim odstavkom 22. člena tega zakona,
-    
ravna z izkaznico v nasprotju s tretjim odstavkom 26. člena tega zakona,
-    
izkaznico uporabi v nasprotju s četrtim odstavkom 26. člena tega zakona.
XIII. PREHODNE IN KONČNE DOLOČBE
54. člen
(nacionalni akcijski program)
Vlada sprejme nacionalni akcijski program
iz 9. člena tega zakona najpozneje tri mesece po uveljavitvi tega zakona.
55. člen
(odgovorne osebe in prodajalci FFS)
(1) Osebe, ki so ob uveljavitvi tega
zakona odgovorne osebe za promet s FFS v skladu z drugim odstavkom 5. člena
Zakona o fitofarmacevtskih sredstvih (Uradni list RS, št. 35/07 – uradno
prečiščeno besedilo; v nadaljnjem besedilu: Zakon o fitofarmacevtskih
sredstvih), se štejejo za svetovalce za FFS iz tretjega odstavka 10. člena tega
zakona.
(2) Osebe, ki so ob uveljavitvi tega
zakona prodajalci FFS v skladu s Pravilnikom o pogojih, ki jih morajo izpolnjevati
pravne in fizične osebe za promet s fitofarmacevtskimi sredstvi (Uradni list
RS, št. 68/02 in 73/05), se štejejo za prodajalce FFS iz tretjega odstavka 10.
člena tega zakona.
56. člen
(potrdila o pridobitvi znanja iz
fitomedicine)
(1) Potrdilo o pridobitvi znanja iz
fitomedicine, ki je bilo odgovornim osebam ali prodajalcem FFS izdano pred
uveljavitvijo tega zakona, se šteje za izkaznico za svetovalca za FFS ali
izkaznico za prodajalca FFS iz drugega odstavka 22. člena tega zakona.
(2) Potrdilo o pridobitvi znanja iz
fitomedicine, ki je bilo izvajalcem varstva rastlin, izdano pred uveljavitvijo
tega zakona, se šteje za izkaznico za izvajalca ukrepov varstva rastlin iz
drugega odstavka 22. člena tega zakona.
(3) Potrdilo o pridobitvi znanja iz
fitomedicine, ki je bilo predavateljem iz 57. člena tega zakona izdano pred
uveljavitvijo tega zakona, se šteje za izkaznico za izvajalca ukrepov varstva
rastlin iz drugega odstavka 22. člena tega zakona.
57. člen
(izvajalci usposabljanja)
(1) Do pooblastitve izvajalcev
usposabljanja iz 23. člena tega zakona opravljajo naloge usposabljanja za
ravnanje s FFS v skladu s tem zakonom dosedanji izvajalci usposabljanja,
imenovani na podlagi Zakona o fitofarmacevtskih sredstvih.
(2) Uprava pooblasti izvajalce
usposabljanja iz 23. člena tega zakona najpozneje do 31. decembra 2013.
(3) Z dnem pooblastitve izvajalcev
usposabljanja iz 23. člena tega zakona prenehajo veljati odločbe iz prvega odstavka
tega člena.
(4) Z dnem pooblastitve izvajalcev
usposabljanja iz 23. člena tega zakona prenehajo veljati odločbe o imenovanju
predavateljev za usposabljanje odgovornih oseb in predavateljev iz varstva
rastlin oziroma fitomedicine.
58. člen
(certifikacijski organi)
Z dnem uveljavitve tega zakona prenehajo
veljati pooblastila za certificiranje naprav, izdana na podlagi Zakona o
zdravstvenem varstvu rastlin (Uradni list RS, št. 82/94).
59. člen
(pregledniki naprav)
(1) Do pooblastitve preglednikov
naprav iz 29. člena tega zakona opravljajo naloge pregledovanja naprav dosedanji
izvajalci, imenovani z odločbami na podlagi Zakona o zdravstvenem varstvu
rastlin (Uradni list RS, št. 82/94) in Zakona o fitofarmacevtskih sredstvih.
(2) Uprava pooblasti preglednike
naprav iz 29. člena tega zakona najpozneje v enem letu po uveljavitvi tega zakona.
(3) Z dnem pooblasti preglednikov
naprav iz 29. člena tega zakona prenehajo veljati odločbe iz prvega odstavka
tega člena.
60. člen
(register pravnih in fizičnih oseb za
promet s FFS)
Pravne in fizične osebe, ki so bile do
uveljavitve tega zakona vpisane v register pravnih in fizičnih oseb za promet s
FFS na podlagi 5. člena Zakona o fitofarmacevtskih sredstvih, se štejejo za
vpisane v register distributerjev iz 43. člena tega zakona.
61. člen
(vpis v register distributerjev)
Cvetličarne in trgovine z neživilskim
blagom, ki prodajajo FFS do uveljavitve tega zakona, se štejejo za druge
prodajalne z izključno neživilskim blagom iz 13. člena tega zakona in morajo
vlogo za vpis v register distributerjev iz 43. člena tega zakona posredovati na
Upravo najpozneje v šestih mesecih od uveljavitve tega zakona.
62. člen
(evidenca naprav)
(1) Naprave, ki so bile do uveljavitve
tega zakona vpisane v evidenco naprav iz 48. člena Zakona o fitofarmacevtskih
sredstvih, se štejejo za vpisane v evidenco pregledanih naprav iz 46. člena
tega zakona.
(2) Šteje se, da naprave izpolnjujejo
tehnične zahteve iz tretjega odstavka 27. člena tega zakona, če so pridobile
certifikat o skladnosti v skladu z Zakonom o fitofarmacevtskih sredstvih
oziroma so vpisane v evidenco naprav iz 48. člena Zakona o fitofarmacevtskih
sredstvih.
63. člen
(izvajalci javnih služb)
(1) Naloge ocenjevanja aktivnih snovi
in FFS do izbire ocenjevalcev iz 6. člena tega zakona še naprej opravljajo
dosedanji izvajalci na podlagi naslednjih odločb:
-    
Odločbe o pooblastitvi Kmetijskega inštituta Slovenije za izvajanje
določenih nalog javne službe na področju fitofarmacevtskih sredstev (Uradni
list RS, št. 23/01),
-    
Odločbe o pooblastitvi Inštituta za hmeljarstvo in pivovarstvo Žalec za
izvajanje določenih nalog javne službe na področju fitofarmacevtskih sredstev
(Uradni list RS, št. 23/01),
-    
Odločbe o pooblastitvi Kmetijsko gozdarske zbornice Slovenije –
Kmetijsko gozdarskega zavoda Nova Gorica za izvajanje določenih nalog javne
službe na področju fitofarmacevtskih sredstev (Uradni list RS, št. 23/01) in
-    
Odločbe o pooblastitvi Inštituta za varovanje zdravja Republike
Slovenije za izvajanje določenih nalog javne službe na področju
fitofarmacevtskih sredstev (Uradni list RS, št. 101/03).
(2) Uprava pooblasti izvajalce
ocenjevanja aktivnih snovi in FFS iz 6. člena tega zakona najpozneje do
31. decembra 2014.
(3) Z dnem pooblastitve izvajalcev
ocenjevanja aktivnih snovi in FFS iz 6. člena tega zakona prenehajo veljati
odločbe iz prvega odstavka tega člena.
64. člen
(izvajalci testov in analiz za ugotavljanje
učinkovitosti FFS)
Organizacije, ki so do uveljavitve tega
zakona pridobile potrdilo Uprave o izpolnjevanju pogojev glede dobre poskusne
prakse na podlagi Zakona o fitofarmacevtskih sredstvih za opravljanje testov in
analiz za ugotavljanje učinkovitosti FFS, se štejejo za izvajalce testov
učinkovitosti iz 7. člena tega zakona in lahko opravljajo teste učinkovitosti
do izteka veljavnosti obdobja, navedenega na potrdilu.
65. člen
(dokončanje postopkov, začetih pred
uveljavitvijo tega zakona)
Upravni in inšpekcijski postopki, ki so se
začeli pred uveljavitvijo tega zakona, se dokončajo po dosedanjih predpisih.
66. člen
(rok za izdajo podzakonskih predpisov)
Podzakonski predpisi na podlagi tega zakona
se izdajo v enem letu po uveljavitvi tega zakona.
67. člen
(prenehanje veljavnosti in podaljšanje
uporabe predpisov)
(1) Z dnem uveljavitve tega zakona
prenehajo veljati naslednji podzakonski predpisi:
-    
Pravilnik o dolžnostih uporabnikov fitofarmacevtskih sredstev (Uradni
list RS, št. 62/03, 5/07 in 30/09),
-    
Pravilnik o določitvi mejnih prehodov za promet s fitofarmacevtskimi
sredstvi in postopkih nadzora pri njihovem vnosu (Uradni list RS, št. 89/04),
-    
Pravilnik o pogojih, ki jih morajo izpolnjevati pravne in fizične osebe
za promet s fitofarmacevtskimi sredstvi (Uradni list RS, št. 68/02 in 73/05),
-    
Pravilnik o vpisu in izbrisu iz registra pravnih in fizičnih oseb za
trgovanje s fitofarmacevtskimi sredstvi (Uradni list RS, št. 58/01, 64/05 in
66/07),
-    
Pravilnik o pogojih in kriterijih za določitev fitofarmacevtskih
sredstev za prodajo brez predložitve dokazila o opravljenem strokovnem
usposabljanju (Uradni list RS, št. 103/07 in 100/10),
-    
Pravilnik o strokovnem usposabljanju in preverjanju znanja iz
fitomedicine (Uradni list RS, št. 36/02, 41/04, 17/05, 92/06 in 99/08),
-    
Pravilnik o pogojih in postopkih, ki jih morajo izpolnjevati in izvajati
pooblaščeni nadzorni organi za redno pregledovanje naprav za nanašanje
fitofarmacevtskih sredstev (Uradni list RS, št. 12/00, 18/02 in 97/05),
-    
Pravilnik o pridobitvi potrdila o izpolnjevanju pogojev dobre poskusne
prakse (Uradni list RS, št. 63/06 in 42/08),
-    
Odredba o obveznem sodelovanju imetnikov pri zatiranju škodljivih
organizmov na železniških objektih (Uradni list RS, št. 42/95) in
-    
Odredba o prepovedi prometa in uporabe določenih fitofarmacevtskih
sredstev na ozemlju Republike Slovenije (Uradni list RS, št. 31/11).
(2) Ne glede na prejšnji odstavek se
do uveljavitve podzakonskih predpisov po tem zakonu podzakonski predpisi iz
prejšnjega odstavka uporabljajo, kolikor niso v nasprotju s tem zakonom.
68. člen
(prenehanje veljavnosti in uporabe)
(1) Z dnem uveljavitve tega zakona
prenehajo veljati naslednji predpisi:
-    
Zakon o fitofarmacevtskih sredstvih (Uradni list RS, št. 35/07 –
uradno prečiščeno besedilo),
-    
Pravilnik o zahtevani dokumentaciji za oceno aktivne snovi (Uradni list
RS, št. 31/02 in 31/04),
-    
Pravilnik o zahtevani dokumentaciji za registracijo in oceno
fitofarmacevtskih sredstev (Uradni list RS, št. 31/02 in 31/04),
-    
Pravilnik o enotnih načelih ocenjevanja in registracije
fitofarmacevtskih sredstev (Uradni list RS, št. 50/06),
-    
Pravilnik o pogojih glede strokovne usposobljenosti ocenjevalcev
aktivnih snovi in fitofarmacevtskih sredstev (Uradni list RS, št. 93/04 in
31/08),
-    
Pravilnik o aktivnih snoveh, uvrščenih na Seznam, in preveritvi
registracije fitofarmacevtskih sredstev, ki takšne snovi vsebujejo (Uradni list
RS, št. 114/04),
-    
Pravilnik o načinu izpolnjevanja zahtevkov v zvezi z registracijo
fitofarmacevtskih sredstev (Uradni list RS, št. 36/03),
-    
Pravilnik o dovoljenjih za fitofarmacevtska sredstva (Uradni list RS,
št. 36/03),
-    
Pravilnik o prepovedi prometa in uporabe fitofarmacevtskih sredstev, ki
vsebujejo določene aktivne snovi (Uradni list RS, št. 10/05),
-    
Pravilnik o ravnanju z zalogami fitofarmacevtskih sredstev po prenehanju
registracije (Uradni list RS, št. 59/03 in 6/05),
-    
Pravilnik o vsebini in načinu vodenja registra naprav certificiranih
tipov, ki so uspešno oziroma neuspešno prestale redni pregled (Uradni list RS,
št. 68/95),
-    
Pravilnik o vrsti naprav za dezinsekcijo, dezinfekcijo in deratizacijo v
skladiščih blaga rastlinskega izvora (Uradni list SRS, št. 22/80),
-    
Pravilnik o zahtevani opremi in strokovni usposobljenosti delavcev
organizacij združenega dela, ki opravljajo dezinsekcijo, dezinfekcijo ali
deratizacijo tretjim osebam in o postopku pri opravljanju tega dela (Uradni
list SRS, št. 22/80),
-    
Pravilnik o dodatnih standardnih opozorilih in obvestilih za
fitofarmacevtska sredstva (Uradni list RS, št. 28/05),
-    
Pravilnik o sestavi in načinu dela komisije za fitofarmacevtska sredstva
(Uradni list RS, št. 74/02),
-    
Pravilnik o pridobitvi certifikata o skladnosti za naprave za nanašanje
fitofarmacevtskih sredstev (Uradni list RS, št. 37/01, 80/01, 80/02 in 117/02),
-    
Odredba o seznamu registriranih fitofarmacevtskih sredstev v Republiki
Sloveniji (Uradni list RS, št. 14/12).
(2) Z dnem uveljavitve tega zakona se
preneha uporabljati Pravilnik o pogojih, ki jih morajo izpolnjevati skladišča
in drugi prostori za skladiščenje rastlin in podjetja, ki se ukvarjajo z
dezinfekcijo in dezinsekcijo rastlin ter z deratizacijo prostorov (Uradni list
SFRJ, št. 33/91).
(3) Z dnem uveljavitve tega zakona
prenehata veljati 4. člen in druga alineja prvega odstavka 13. člena Uredbe o
izvajanju Uredbe (ES) o dajanju fitofarmacevtskih sredstev v promet (Uradni
list RS, št. 86/11).
(4) Z dnem uveljavitve tega zakona
preneha veljati drugi stavek drugega odstavka 49.a člena Zakona o kemikalijah
(Uradni list RS, št. 110/03 – uradno prečiščeno besedilo, 47/04 – ZdZPZ, 61/06
– ZBioP, 16/08 in 9/11).
69. člen
(odložitev začetka uporabe posameznih
določb zakona)
(1) Določbe 34. člena tega zakona se
začnejo uporabljati 1. januarja 2014.
(2) Določba tretjega odstavka 35.
člena tega zakona se začne uporabljati 1. januarja 2014.
70. člen
(začetek veljavnosti)
Ta zakon začne veljati petnajsti dan po
objavi v Uradnem listu Republike Slovenije.
Št. 520-01/12-2/15
Ljubljana, dne 25. oktobra 2012
EPA 586-VI
Državni zbor Republike Slovenije
dr. Gregor Virant l.r.
Predsednik