I. poglavje
SPLOŠNE DOLOČBE
1. člen
(vsebina zakona)
(1) Ta zakon določa pogoje, pod katerimi
lahko pravne in fizične osebe, registrirane za opravljanje dejavnosti, s sedežem
v Republiki Sloveniji, začasno izvajajo storitve v drugi državi članici
Evropske unije (v nadaljnjem besedilu: država članica EU) ter pogoje, pod
katerimi lahko pravne in fizične osebe, registrirane za opravljanje dejavnosti,
s sedežem v državi članici EU, začasno izvajajo storitve v Republiki Sloveniji.
(2) Ta zakon določa tudi pogoje za čezmejno
izvajanje storitev pravnih in fizičnih oseb, registriranih za opravljanje
dejavnosti, s sedežem v Republiki Sloveniji, če:
1.     
delavec za enega delodajalca običajno opravlja delo v najmanj dveh
državah članicah EU ali
2.     
oseba običajno opravlja samozaposlitev v najmanj dveh državah članicah
EU.
(3) Ta zakon se ne uporablja za čezmejno
izvajanje storitev pomorščakov v podjetjih trgovske mornarice, letalske posadke
in kabinskega osebja, javnih uslužbencev in pogodbenih delavcev.
(4) III. poglavje tega zakona se ne
uporablja za tuje samozaposlene osebe oziroma tuje delodajalce, ki na ozemlju
Republike Slovenije opravljajo dvostranske in tranzitne prevoze.
(5) Določbe tega zakona, ki se uporabljajo
za čezmejno izvajanje storitev iz prvega in drugega odstavka tega člena, se
uporabljajo tudi za čezmejno izvajanja storitev za države članice Evropskega
združenja za prosto trgovino.
(6) Ta zakon se uporablja za izvajanje
Sporazuma o trgovini in sodelovanju med Evropsko unijo in Evropsko skupnostjo
za atomsko energijo na eni strani ter Združenim kraljestvom Velike Britanije in
Severne Irske na drugi strani (UL L št. 63 z dne 31. 12.
2020, str. 14).
2. člen
(pravni akti Evropske unije)
(1) S tem zakonom se v pravni red Republike
Slovenije prenašajo:
1.     
Direktiva Evropskega parlamenta in Sveta 96/71/ES z dne 16. decembra 1996 o napotitvi delavcev na delo v
okviru opravljanja storitev (UL L št. 18
z dne 21. 1. 1997, str. 1), zadnjič spremenjena
z Direktivo 2018/957/EU Evropskega parlamenta in Sveta z dne 28. junija 2018 o spremembi Direktive 96/71/ES o
napotitvi delavcev na delo v okviru opravljanja storitev (UL L št. 173 z dne 9. 7.
2018, str. 16);
2.     
Direktiva 2014/67/EU Evropskega parlamenta in Sveta z dne 15. maja 2014 o izvrševanju Direktive 96/71/ES o
napotitvi delavcev na delo v okviru opravljanja storitev in spremembi Uredbe
(EU) št. 1024/2012 o upravnem sodelovanju
prek informacijskega sistema za notranji trg (uredba IMI) (UL L št. 159 z dne 28. 5.
2014, str. 11);
3.     
Direktiva 2018/957/EU Evropskega parlamenta in Sveta z dne 28. junija 2018 o spremembi Direktive 96/71/ES o
napotitvi delavcev na delo v okviru opravljanja storitev (UL L št. 173 z dne 9. 7.
2018, str. 16) in
4.     
Direktiva (EU) 2020/1057 Evropskega parlamenta in Sveta z dne 15. julija 2020 o določitvi posebnih pravil v
zvezi z Direktivo 96/71/ES in Direktivo 2014/67/EU za napotitev voznikov v
sektorju cestnega prometa ter spremembi Direktive 2006/22/ES glede zahtev za
izvrševanje in Uredbe (EU) št. 1024/2012
(UL L št. 249 z dne 31. 7. 2020, str. 49).
(2) S tem zakonom se delno ureja izvajanje
naslednjih uredb:
1.     
Uredbe (ES) št. 883/2004
Evropskega parlamenta in Sveta z dne 29. aprila
2004 o koordinaciji sistemov socialne varnosti (UL L št. 166 z dne 30. 4.
2004, str. 1), zadnjič spremenjene z Uredbo Komisije (EU) št. 1372/2013 z dne 19. decembra
2013 o spremembi Uredbe (ES) št. 883/2004
Evropskega parlamenta in Sveta o koordinaciji sistemov socialne varnosti in
Uredbe (ES) št. 987/2009 Evropskega
parlamenta in Sveta o določitvi podrobnih pravil za izvajanje Uredbe (ES) št. 883/2004 (UL L št. 346
z dne 20. 12. 2013, str. 27; v nadaljnjem
besedilu: Uredba 883/2004/ES);
2.     
Uredbe (ES) št. 987/2009
Evropskega parlamenta in Sveta z dne 16. septembra
2009 o določitvi podrobnih pravil za izvajanje Uredbe (ES) št. 883/2004 o koordinaciji sistemov socialne
varnosti (UL L št. 284 z dne 30. 10. 2009, str. 1), zadnjič spremenjene z
Uredbo Komisije (EU) št. 1368/2014 z dne
17. decembra 2014 o spremembi Uredbe (ES)
št. 987/2009 Evropskega parlamenta in
Sveta o določitvi podrobnih pravil za izvajanje Uredbe (ES) št. 883/2004 o koordinaciji sistemov socialne
varnosti in Uredbe Komisije (EU) št. 1372/2013
z dne 19. decembra 2013 o spremembi
Uredbe (ES) št. 883/2004 Evropskega parlamenta
in Sveta o koordinaciji sistemov socialne varnosti in Uredbe (ES) št. 987/2009 Evropskega parlamenta in Sveta o
določitvi podrobnih pravil za izvajanje Uredbe (ES) št. 883/2004
(UL L št. 366 z dne 20. 12. 2014, str. 15; v nadaljnjem besedilu: Uredba
987/2009/ES);
3.     
Uredbe (EU) št. 1231/2010
Evropskega parlamenta in Sveta z dne 24. novembra
2010 o razširitvi uporabe uredb (ES) št. 883/2004
in (ES) št. 987/2009 na državljane
tretjih držav, za katere se navedeni uredbi ne uporabljata le na podlagi njihovega
državljanstva (UL L št. 344 z dne 29. 12. 2010, str. 1);
4.     
Uredbe (ES) št. 1072/2009
Evropskega parlamenta in Sveta z dne 21. oktobra
2009 o skupnih pravilih za dostop do trga mednarodnega cestnega prevoza blaga
(prenovitev) (UL L št. 300 z dne 14. 11.
2009, str. 72; v nadaljnjem besedilu: Uredba 1072/2009/ES);
5.     
Uredbe (ES) št. 1073/2009
Evropskega parlamenta in Sveta z dne 21. oktobra
2009 o skupnih pravilih za dostop do mednarodnega trga avtobusnih prevozov in
spremembi Uredbe (ES) št. 561/2006
(prenovitev) (UL L št. 300 z dne 14. 11. 2009, str. 88; v nadaljnjem besedilu:
Uredba 1073/2009/ES) in
6.     
Uredbe Komisije (EU) 2016/403 z dne 18. marca
2016 o dopolnitvi Uredbe (ES) št. 1071/2009
Evropskega parlamenta in Sveta v zvezi s klasifikacijo hudih kršitev pravil
Unije, zaradi katerih lahko cestni prevozniki izgubijo dober ugled, in
spremembi Priloge III k Direktivi 2006/22/ES Evropskega parlamenta in Sveta (UL
L št. 74 z dne 19. 3. 2016, str. 8; v
nadaljnjem besedilu Uredba 2016/403/EU).
3. člen
(opredelitev izrazov)
Izrazi, uporabljeni v tem zakonu, pomenijo:
1.     
čezmejno izvajanje storitve je opravljanje dejavnosti delodajalca ali
tujega delodajalca z napotitvijo delavcev na delo oziroma opravljanje
dejavnosti samozaposlene ali tuje samozaposlene osebe v drugih državah članicah
EU, na podlagi ohranjene vključitve v ustrezna socialna zavarovanja v državi
članici EU, kjer ima delodajalec oziroma tuji delodajalec ali samozaposlena
oziroma tuja samozaposlena oseba sedež;
2.     
običajno opravljanje dela oziroma samozaposlitve v najmanj dveh državah
članicah EU je opravljanje dela delavca oziroma dejavnosti samozaposlene osebe,
v okviru katere se delo opravlja zaporedno ali v istem obdobju v najmanj dveh
državah članicah EU;
3.     
delodajalec ali delodajalka (v nadaljnjem besedilu: delodajalec) je
pravna ali fizična oseba, registrirana za opravljanje dejavnosti, s sedežem v
Republiki Sloveniji, ki zaposluje delavca ali delavko (v nadaljnjem besedilu:
delavec) na podlagi pogodbe o zaposlitvi, pri čemer se za istega delodajalca
šteje tudi univerzalni pravni naslednik delodajalca v primeru univerzalnega
pravnega nasledstva, v skladu z zakonom, ki ureja gospodarske družbe;
4.     
država napotitve je država članica EU, v kateri delodajalec oziroma tuji
delodajalec ali samozaposlena oziroma tuja samozaposlena oseba čezmejno izvaja
storitev;
5.     
država zaposlitve je država članica EU, v kateri ima delodajalec oziroma
tuji delodajalec sedež ter v kateri je napoteni delavec vključen v sistem
socialnega zavarovanja;
6.     
povezani gospodarski družbi sta družbi, ki sta v večinski lasti iste
gospodarske družbe oziroma gospodarski družbi, med katerima ima ena glede na
drugo neposredno ali posredno večinski delež vpisanega kapitala, večino
glasovalnih pravic, ali lahko imenuje več kot polovico članov njenega upravnega,
vodstvenega ali nadzornega organa;
7.     
napoteni delavec ali napotena delavka (v nadaljnjem besedilu: napoteni
delavec) je vsaka fizična oseba, ne glede na njeno državljanstvo, ki v okviru
čezmejnega izvajanja storitev delodajalca oziroma tujega delodajalca, pri
katerem je zaposlena, začasno ali običajno opravlja delo v drugih državah
članicah EU;
8.     
naročnik storitve ali naročnica storitve (v nadaljnjem besedilu:
naročnik storitve) je pravna ali fizična oseba, za katero delodajalec ali tuji
delodajalec oziroma samozaposlena ali tuja samozaposlena oseba čezmejno izvaja
storitve;
9.     
pogodba z naročnikom storitve je pisna pogodba med delodajalcem oziroma
samozaposleno osebo in naročnikom storitve ali kateri koli drug dogovor oziroma
listina po zakonu, ki ureja obligacijska razmerja;
10.  
potrdilo A1 je dokument, ki potrjuje, da se za napotenega delavca
oziroma samozaposleno ali tujo samozaposleno osebo med čezmejnim izvajanjem
storitve še naprej uporabljajo predpisi o socialni varnosti države članice EU,
v kateri ima delodajalec ali tuji delodajalec oziroma samozaposlena ali tuja
samozaposlena oseba sedež;
11.  
samozaposlena oseba je fizična oseba, registrirana za opravljanje
dejavnosti, s sedežem v Republiki Sloveniji;
12.  
tuja samozaposlena oseba je fizična oseba, registrirana za opravljanje
dejavnosti, s sedežem v drugi državi članici EU kot je Republika Slovenija;
13.  
tuji delodajalec ali tuja delodajalka (v nadaljnjem besedilu: tuji
delodajalec) je pravna ali fizična oseba, registrirana za opravljanje
dejavnosti, s sedežem v drugi državi članici EU kot je Republika Slovenija, ki
zaposluje delavca v skladu s predpisi države, v kateri ima sedež;
14.  
kabotaža je vsak prevoz potnikov, kot je opredeljena v 7. točki 2. člena Uredbe 1073/2009/ES, ali blaga, kot je
opredeljena v 6. točki 2. člena Uredbe
1072/2009/ES;
15.  
tranzitni prevoz je prevoz potnikov ali blaga čez ozemlje države članice
EU, ki ne vključuje pobiranja ali odlaganja potnikov ter natovarjanja ali
raztovarjanja blaga;
16.  
dvostranski prevoz je vsak prevoz potnikov ali blaga na podlagi prevozne
pogodbe iz države članice EU, kjer ima prevoznik sedež, v drugo državo članico
EU ali iz druge države članice EU v državo članico EU, kjer ima prevoznik
sedež;
17.  
mednarodni prevoz je mednarodni cestni prevoz potnikov in blaga;
18.  
uporabnik ali uporabnica (v nadaljnjem besedilu: uporabnik) je vsaka
pravna ali fizična oseba, za katero začasno dela delavec, ki ga napoti
podjetje, registrirano za opravljanje dejavnosti zagotavljanja dela delavca
drugemu uporabniku.
II. Poglavje
ČEZMEJNO IZVAJANJE STORITEV DELODAJALCEV IN SAMOZAPOSLENIH OSEB
4. člen
(pogoji za čezmejno izvajanje storitev
delodajalcev)
(1) Delodajalec čezmejno izvaja storitev
pod pogojem, da:
1.     
opravlja dejavnost v Republiki Sloveniji,
2.     
ne krši pomembnejših določb delovnopravne zakonodaje, ki se nanašajo na
pravice delavca,
3.     
se storitev izvaja v okviru dejavnosti, za katero je delodajalec
registriran v Republiki Sloveniji, razen v primeru napotitve delavca v povezano
gospodarsko družbo, in
4.     
se storitev izvaja za lasten račun in pod lastnim vodstvom na podlagi
sklenjene pogodbe z naročnikom storitve, akta o napotitvi v povezano
gospodarsko družbo ali v okviru opravljanja dejavnosti zagotavljanja dela
delavcev uporabniku.
(2) Pogoj iz 1. točke prejšnjega odstavka
je izpolnjen, če:
1.     
je delodajalec najmanj dva meseca vpisan v Poslovni register Slovenije,
2.     
ima delodajalec odprt transakcijski račun, ki je prijavljen v davčni
register v skladu z zakonom, ki ureja finančno upravo, in ni blokiran,
3.     
ima delodajalec, ki zaposluje od pet do deset delavcev, zaposlenega
najmanj enega delavca, ki je na tej podlagi neprekinjeno vključen v obvezno
pokojninsko in invalidsko zavarovanje, obvezno zdravstveno zavarovanje,
zavarovanje za starševsko varstvo in zavarovanje za primer brezposelnosti (v
nadaljnjem besedilu: obvezna socialna zavarovanja) v Republiki Sloveniji že
najmanj šest mesecev oziroma, če je obdobje od ustanovitve krajše, od
ustanovitve dalje, ali da ima delodajalec, ki zaposluje več kot deset delavcev,
zaposlene najmanj tri delavce, ki so na tej podlagi neprekinjeno vključeni v
obvezna socialna zavarovanja v Republiki Sloveniji že najmanj šest mesecev,
oziroma, če je obdobje od ustanovitve krajše, od ustanovitve dalje.
(3) Pogoj iz 2. točke prvega odstavka tega
člena je izpolnjen, če:
1.     
delodajalcu v zadnjih treh letih pristojni organ Republike Slovenije ni
ugotovil več kot eno kršitev v zvezi s plačilom za delo, delovnim časom,
zaposlovanjem na črno, ocenjevanjem tveganj za varnost in zdravje pri delu,
usposabljanjem delavcev za varno delo ali zagotavljanjem varnega delovnega
okolja in uporabo varne delovne opreme, za katero mu je bila s pravnomočno
odločitvijo ali več pravnomočnimi odločitvami izrečena globa za prekršek,
2.     
delodajalcu v zadnjih treh letih pristojni organ Republike Slovenije ni
ugotovil več kot eno kršitev v zvezi z oviranjem ali onemogočanjem vstopa v
prostore, onemogočanjem nemotenega opravljanja nalog inšpekcijskega nadzora ali
dostavo pisnih pojasnil, dokumentacije oziroma izjave glede predmeta nadzora, v
skladu z zakonom, ki ureja inšpekcijski nadzor, za katero mu je bila s
pravnomočno odločitvijo ali več pravnomočnimi odločitvami izrečena globa za
prekršek,
3.     
je za zadnjih šest mesecev pred mesecem vložitve vloge za izdajo
potrdila A1 oziroma za obdobje od ustanovitve, če je to krajše od šestih mesecev,
predlagal obračune davčnega odtegljaja za dohodke iz delovnega razmerja in nima
neporavnanih zapadlih obveznih dajatev in drugih denarnih nedavčnih obveznosti,
ki jih izterjuje Finančna uprava Republike Slovenije (v nadaljnjem besedilu:
FURS), višjih od 50 eurov. Če delodajalčeva obveznost predložitve obračuna
davčnega odtegljaja za dohodke iz delovnega razmerja za zadnji mesec pred
vložitvijo vloge še ni nastala, se izpolnjevanje tega pogoja ugotavlja na
podlagi podatkov za zadnjih šest mesecev pred vložitvijo vloge ali za obdobje
od ustanovitve, če je to krajše od šestih mesecev, za katero je obveznost
predložitve obračuna davčnega odtegljaja za dohodke iz delovnega razmerja že
nastala.
(4) Za delodajalca s področja mednarodnega
prevoza iz 1. točke prejšnjega odstavka se, v zvezi z ugotavljanjem kršitev
glede delovnega časa, uporablja opredelitev hudih kršitev, kot so določene v
Prilogi II Uredbe 2016/403/EU v povezavi s 3. točko Priloge I Uredbe
2016/403/EU.
(5) Uporabnik čezmejno izvaja storitve tudi
z delavci, ki so bili k njemu napoteni na podlagi dogovora z delodajalcem za
zagotavljanje dela, pod pogojem, da je med delodajalcem za zagotavljanje dela
in delavcem ves čas trajanja napotitve ohranjeno delovno razmerje. Pri tem se
šteje, da je delavca na kraj opravljanja dela, kjer storitev izvaja uporabnik,
napotil delodajalec za zagotavljanje dela.
5. člen
(pogoji za čezmejno izvajanje storitev
samozaposlenih oseb)
(1) Samozaposlena oseba čezmejno izvaja
storitev pod pogoji, da:
1.     
opravlja dejavnost v Republiki Sloveniji,
2.     
se storitev izvaja v okviru dejavnosti, za katero je samozaposlena oseba
registrirana v Republiki Sloveniji, in
3.     
se storitev izvaja na podlagi sklenjene pogodbe z naročnikom storitve.
(2) Pogoj iz 1. točke prejšnjega odstavka
je izpolnjen, če:
1.     
je samozaposlena oseba že najmanj dva meseca vpisana v Poslovni register
Slovenije,
2.     
ima samozaposlena oseba odprt transakcijski račun, ki je prijavljen v
davčni register v skladu z zakonom, ki ureja finančno upravo, in ni blokiran,
3.     
je samozaposlena oseba že najmanj 60 dni vključena v obvezna socialna
zavarovanja v Republiki Sloveniji na podlagi samozaposlitve,
4.     
je samozaposlena oseba za zadnjih šest mesecev pred mesecem vložitve
vloge za izdajo potrdila A1 oziroma za obdobje od ustanovitve, če je to krajše
od šestih mesecev, predlagala obračune davčnega odtegljaja in nima neporavnanih
zapadlih obveznih dajatev in drugih denarnih nedavčnih obveznosti, ki jih
izterjuje FURS, višjih od 50 eurov. Če obveznost predložitve obračuna davčnega
odtegljaja za zadnji mesec pred vložitvijo vloge še ni nastala, se
izpolnjevanje tega pogoja ugotavlja na podlagi podatkov za zadnjih šest mesecev
pred vložitvijo vloge ali za obdobje od ustanovitve, če je to krajše od šestih
mesecev, za katero je obveznost predložitve obračuna davčnega odtegljaja že
nastala.
6. člen
(obveznosti delodajalca ali samozaposlene
osebe)
(1) Pred začetkom izvajanja, vendar
najpozneje na dan začetka izvajanja storitve, delodajalec oziroma samozaposlena
oseba vloži vlogo za pridobitev potrdila A1.
(2) Delodajalec čezmejne storitve izvaja ob
upoštevanju določb zakona, ki ureja delovna razmerja, ki se nanašajo na
opravljanje dela v tujini.
(3) Delodajalec delavcu v času napotitve
zagotavlja pravice v skladu s predpisi, kolektivnimi pogodbami in drugimi akti
s splošno veljavnostjo ali veljavnostjo na ravni dejavnosti, ki v državi
napotitve urejajo delovni čas, odmore in počitke, nočno delo, minimalni letni
dopust, plačilo za delo, varnost in zdravje pri delu, posebno varstvo delavcev,
zagotavljanje enakopravnosti, pogoje nastanitve, če jo zagotavlja delodajalec,
in povračilo stroškov v zvezi z delom in nastanitvijo, če je to za delavca
ugodneje.
(4) Po pridobitvi potrdila A1 vlagatelj
obvesti Zavod za zdravstveno zavarovanje Slovenije (v nadaljnjem besedilu:
ZZZS) o vseh spremembah, ki se pojavijo med obdobjem napotitve, navedenih na
izdanem potrdilu A1, zlasti, če napotitev ni bila izvedena ali je bila
zaključena pred načrtovanim datumom, in sicer v petih dneh od nastopa
spremembe. Na podlagi obvestila vlagatelja ZZZS ustrezno spremeni obdobje
veljavnosti potrdila A1.
(5) Vlagatelj lahko v obdobju šestih
mesecev po poteku veljavnosti potrdila A1 ZZZS obvesti, da je bil začetek
napotitve poznejši od datuma začetka veljavnosti izdanega potrdila A1, da je napotitev
predčasno prenehala ali da do napotitve sploh ni prišlo. Na podlagi obvestila
vlagatelja ZZZS spremeni obdobje veljavnosti potrdila A1.
(6) Ne glede na četrti ali peti odstavek
tega člena ZZZS spremeni obdobje veljavnosti potrdila A1 na podlagi obvestila
vlagatelja, da so bila obdobja napotitve pozneje začeta, da so predčasno
prenehala ali da do napotitve sploh ni prišlo, če se dejansko stanje napotitev
izkaže v postopku ugotavljanja lastnosti zavarovanca v skladu z zakonom, ki
ureja matično evidenco zavarovancev in uživalcev pravic iz pokojninskega in
invalidskega zavarovanja. Vlagatelj obvestilo poda v dveh letih od datuma
poteka veljavnosti potrdila A1.
(7) Pravice delavca iz tretjega odstavka
tega člena, med njimi pravice do dela prostih dni, praznikov, krajšega dopusta
ali krajše odsotnosti z dela zaradi začasne nezmožnosti za delo, se ne štejejo
za prekinitev čezmejnega izvajanja storitve oziroma za prekinitev napotitve
delavca.
(8) Napoteni delavci ali samozaposlene
osebe, ki so državljani tretjih držav, lahko čezmejno izvajajo storitve v
državah članicah EU le na
podlagi veljavnega enotnega dovoljenja za prebivanje in delo ali dovoljenja za
začasno prebivanje, ki ni izdano zaradi zaposlitve, samozaposlitve ali dela,
izdanega v skladu z zakonom, ki ureja vstop in prebivanje tujcev v Republiki
Sloveniji oziroma imajo v Republiki Sloveniji pravico do prostega dostopa na
trg dela v skladu z zakonom, ki ureja zaposlovanje, samozaposlovanje in delo
tujcev.
7. člen
(pristojni organ za izdajo, razveljavitev
ali odpravo potrdila A1)
ZZZS kot pristojni nosilec za izdajo,
razveljavitev in odpravo potrdila A1 v Republiki Sloveniji opravlja naslednje
naloge:
1.     
izdaja, razveljavlja in odpravlja potrdila A1,
2.     
nudi administrativno pomoč pristojnim nosilcem v državah članicah EU ter
z njimi sodeluje s ciljem izvajanja 12. člena, točke (a) in prve alineje
točke (b) prvega in drugega odstavka 13. člena Uredbe 883/2004/ES,
3.     
izvaja dogovore, ki jih je sklenilo ministrstvo, pristojno za delo, s
pristojnim organom v državi članici EU na podlagi 16. člena Uredbe
883/2004/ES.
8. člen
(pogoji za izdajo potrdila A1 za namen
čezmejnega izvajanja storitve v državi članici EU)
(1) ZZZS vlagatelju iz prvega odstavka 1. člena tega zakona izda potrdilo A1 za namen
čezmejnega izvajanja storitve v državi članici EU, če:
1.     
oseba, za katero je bila vložena vloga za izdajo potrdila A1, še nima
veljavnega potrdila A1, ki se delno ali v celoti prekriva z obdobjem na vlogi
za potrdilo A1;
2.     
oseba, za katero je bila vložena vloga za izdajo potrdila A1, običajno
ne opravlja dela v državi napotitve;
3.     
pod kazensko in materialno odgovornostjo izjavi, da v primeru, za
katerega je bila vložena vloga za izdajo potrdila A1, ne gre za okoliščine, v
katerih je izključena možnost napotitve na podlagi 12. člena
Uredbe 883/2004/ES, prvega, drugega, tretjega in četrtega odstavka 14. člena Uredbe 987/2009/ES ali 4. točke Sklepa
A2 Upravne komisije za koordinacijo sistemov socialne varnosti o razlagi 12. člena Uredbe 883/2004/ES Evropskega parlamenta
in Sveta v zvezi z zakonodajo, ki se uporablja za napotene delavce in
samozaposlene osebe, ki začasno opravljajo delo zunaj pristojne države;
4.     
pod kazensko in materialno odgovornostjo izjavi, da običajno opravlja
dejavnost v Republiki Sloveniji;
5.     
v času odločanja o vlogi izpolnjuje pogoje za čezmejno izvajanje
storitev, določene v 1. in 2. točki prvega odstavka 4. člena
oziroma v 1. točki prvega odstavka 5. člena
tega zakona, in
6.     
mu v zadnjih 12 mesecih potrdilo A1 ni bilo odpravljeno na podlagi 1.,
2., 3. in 4. točke drugega odstavka 12. člena oziroma razveljavljeno na
podlagi 3. točke tretjega odstavka 12. člena tega zakona.
(2) Pogoj iz 2. točke prejšnjega odstavka
je v primeru čezmejnega izvajanja storitev delodajalca izpolnjen, če je bil
delavec, za katerega je bila vložena vloga za izdajo potrdila A1, v Republiki
Sloveniji najmanj 30 dni pred napotitvijo neprekinjeno vključen v obvezna
socialna zavarovanja na podlagi zaposlitve za polni delovni čas ali v ustrezna
socialna zavarovanja na drugi zakonski podlagi.
(3) Pogoj zaposlitve za polni delovni čas
iz prejšnjega odstavka se ne uporablja za delavca, vključenega v obvezna
socialna zavarovanja v Republiki Sloveniji na podlagi zaposlitve za krajši
delovni čas od polnega, če ima pravico do dela s krajšim delovnim časom v skladu
s predpisi o pokojninskem in invalidskem zavarovanju ali starševskem varstvu
oziroma če je pri delodajalcu, ki ga namerava napotiti, zaposlen za krajši
delovni čas od polnega že najmanj šest mesecev.
(4) Pogoj iz 2. točke prvega odstavka tega
člena je v primeru čezmejnega izvajanja storitev samozaposlene osebe izpolnjen,
če je samozaposlena oseba v Republiki Sloveniji najmanj 60 dni pred napotitvijo
neprekinjeno vključena v obvezna socialna zavarovanja na podlagi
samozaposlitve.
9. člen
(pogoji za izdajo potrdila A1 za namen
čezmejnega izvajanja storitev v najmanj dveh državah članicah EU)
(1) ZZZS vlagatelju iz drugega odstavka 1. člena tega zakona, ki običajno opravlja
dejavnost v najmanj dveh državah članicah EU, izda potrdilo A1, če:
1.     
ima oseba, za katero je bila vložena vloga za izdajo potrdila A1, stalno
ali začasno prebivališče v Republiki Sloveniji, če ga je napoteni delavec
prijavil v skladu z zakonom, ki ureja prijavo prebivališča ali če velja
obveznost prijave v skladu z zakonom, ki ureja prijavo prebivališča ali ima
urejeno zakonito prebivanje v Republiki Sloveniji v skladu z osmim odstavkom
6. člena tega zakona, če gre za državljana tretje države;
2.     
oseba, za katero je bila vložena vloga za izdajo potrdila A1, nima že
veljavnega potrdila A1, ki se delno ali v celoti prekriva z obdobjem na vlogi
za potrdilo A1;
3.     
pod kazensko in materialno odgovornostjo izjavi, da bo oseba, za katero
je bila vložena vloga za izdajo potrdila A1, v obdobju, za katero se potrdilo
A1 izdaja, delo oziroma samozaposlitev predvidoma običajno opravljala v najmanj
dveh državah članicah EU;
4.     
v času odločanja o vlogi izpolnjuje pogoje za čezmejno izvajanje
storitev, določene v 1. in 2. točki prvega odstavka 4. člena
ali 1. točki prvega odstavka 5. člena
tega zakona, in
5.     
mu v zadnjih 12 mesecih potrdilo A1 ni bilo odpravljeno na podlagi 1.,
2., 3. in 4. točke drugega odstavka 12. člena oziroma razveljavljeno na
podlagi 3. točke tretjega odstavka 12. člena tega zakona.
(2) Oseba, za katero vlagatelj pridobi
potrdilo A1, lahko običajno opravlja delo ali samozaposlitev največ naslednjih
12 koledarskih mesecev.
10. člen
(postopek izdaje potrdila A1)
(1) Vlagatelj prek državnega portala za
podporo poslovnim subjektom (v nadaljnjem besedilu: SPOT) vloži vlogo za izdajo
potrdila A1 največ 30 dni pred predvidenim začetkom čezmejnega izvajanja
storitve. Vlagatelj prek SPOT vlaga tudi druga obvestila v skladu s tem
zakonom, razen obvestila na podlagi šestega odstavka 6. člena
tega zakona.
(2) Vloga za izdajo potrdila A1 vsebuje
podatke o:
1.     
osebnem imenu, priimku ob rojstvu, spolu, datumu in kraju rojstva,
enotni matični številki, državljanstvu delavca oziroma samozaposlene osebe,
2.     
naslovu stalnega ali začasnega prebivališča osebe, če ga je napoteni
delavec prijavil v skladu z zakonom, ki ureja prijavo prebivališča, ali če
velja obveznost prijave v skladu z zakonom, ki ureja prijavo prebivališča,
3.     
datumu začetka in datumu konca obdobja napotitve delavca ali čezmejnega
izvajanja storitve samozaposlene osebe,
4.     
delih in nalogah, ki jih bo napoteni delavec ali samozaposlena oseba
opravljala v okviru čezmejnega izvajanja storitev,
5.     
vrsti storitve in dejavnosti,
6.     
naslovu ali če se bo storitev izvajala na lokaciji brez naslova, kraju
izvajanja storitve,
7.     
vlagatelju, njegovemu sedežu oziroma naslovu, matični številki ter
njegove kontaktne podatke,
8.     
naročniku storitve in njegovemu naslovu,
9.     
državi ali državah članicah, kjer se bo čezmejno izvajala storitev,
10.  
državi zaposlitve,
11.  
nazivu delovnega mesta in poklicu,
12.  
univerzalnem pravnem nasledstvu vlagatelja.
(3) Vlogi za izdajo potrdila A1 iz
prejšnjega odstavka delodajalec priloži kopijo pogodbe o zaposlitvi, z
morebitnimi aneksi, ki se
nanašajo na opravljanje dela v tujini, sklenjeno z delavcem, ki ga namerava
napotiti, v skladu z zakonom, ki ureja delovna razmerja.
(4) Vloga za izdajo potrdila A1 poleg
podatkov iz drugega odstavka tega člena vsebuje izjavo vlagatelja iz 3. in 4.
točke prvega odstavka 8. člena tega
zakona, izjavo vlagatelja o tem, da je seznanjen, da v primerih iz sedmega
odstavka 6. člena tega zakona ne gre za prekinitev čezmejnega izvajanja
storitve oziroma prekinitev napotitve delavca in izjavo vlagatelja, da bo
čezmejne storitve izvajal na podlagi sklenjene pogodbe z naročnikom ali akta o
napotitvi v povezano gospodarsko družbo.
(5) Vloga za izdajo potrdila A1 za namen
čezmejnega izvajanja storitev v najmanj dveh državah članicah EU, ob podatkih
iz 1., 2., 3., 4., 5., 7., 8. in 9. točke drugega odstavka tega člena, vsebuje
izjavo iz 3. točke prvega odstavka 9. člena tega zakona in izjavo vlagatelja,
da bo čezmejne storitve izvajal na podlagi sklenjene pogodbe z naročnikom ali
akta o napotitvi v povezano gospodarsko družbo.
(6) Če so pogoji za izdajo potrdila A1
izpolnjeni, ga ZZZS izda v obliki potrdila v petih delovnih dneh od prejema
popolne vloge, in sicer za obdobje, kot izhaja iz vloge za izdajo potrdila A1.
V primeru iz prejšnjega člena se potrdilo A1 izda največ za eno leto.
(7) Minister, pristojen za delo, predpiše
obrazec vloge za izdajo potrdila A1.
11. člen
(dvom o opravljanju dejavnosti po izdaji
potrdila A1)
(1) Če po izdaji potrdila A1 za namen
čezmejnega izvajanja storitve v državi članici EU ZZZS prejme obvestilo tujega
pristojnega organa o obstoju dvoma ali Inšpektorat Republike Slovenije za delo
(v nadaljnjem besedilu: IRSD) podvomi, da delodajalec čezmejno storitev izvaja
v skladu z izjavo iz 3. ali 4. točke prvega odstavka 8. člena
tega zakona, IRSD izvede postopek ugotavljanja resničnosti podanih izjav, pri
čemer upošteva zlasti, če:
1.     
ima delodajalec v Republiki Sloveniji primerne poslovne prostore za
opravljanje dejavnosti, v okviru katere se storitev izvaja,
2.     
ima delodajalec zaposleno administrativno osebje, ki opravlja delo na
sedežu ali v poslovnih prostorih delodajalca ali samozaposlene osebe v
Republiki Sloveniji,
3.     
delodajalec oglašuje predmetno dejavnost v Republiki Sloveniji,
4.     
v zadnjih šestih mesecih ni prišlo do spremembe dejavnosti delodajalca
ali spremembe v ustreznem registru vpisanih ustanoviteljev oziroma zastopnikov,
5.     
ima delodajalec z naročnikom sklenjeno pogodbo o izvajanju storitev in
6.     
ima delodajalec ustrezen akt o napotitvi v povezano gospodarsko družbo.
(2) Če po izdaji potrdila A1 za čezmejno
izvajanje storitve v državi članici EU ZZZS prejme obvestilo tujega pristojnega
organa o obstoju dvoma ali FURS podvomi, da samozaposlena oseba čezmejno
storitev izvaja v skladu z izjavo iz 3. ali 4. točke prvega odstavka 8. člena tega zakona, FURS izvede postopek
ugotavljanja resničnosti podanih izjav, pri čemer upošteva zlasti kriterije iz
prejšnjega odstavka.
(3) Če po izdaji potrdila A1 za čezmejno
izvajanje storitve v najmanj dveh državah članicah EU ZZZS prejme obvestilo
tujega pristojnega organa o obstoju dvoma oziroma IRSD podvomi, da zaposlena
oseba, v obdobju veljavnosti potrdila A1, dejansko običajno opravlja delo v
skladu z izjavo iz 3. točke prvega odstavka 9. člena
tega zakona, IRSD izvede postopek ugotavljanja resničnosti podane izjave, pri
čemer upošteva zlasti:
1.     
ali ima delodajalec z naročnikom sklenjeno pogodbo o izvajanju storitev,
2.     
ali ima delodajalec ustrezen akt o napotitvi v povezano gospodarsko
družbo in
3.     
delovnopravno dokumentacijo v povezavi z izpolnjevanjem delovnih
obveznosti delavca, delovnim časom, plačilom za delo ter povračili stroškov v
zvezi z delom.
(4) Če po izdaji potrdila A1 za čezmejno
izvajanje storitve v najmanj dveh državah članicah EU ZZZS prejme obvestilo
tujega pristojnega organa o obstoju dvoma ali FURS podvomi, da je samozaposlena
oseba, v obdobju veljavnosti potrdila A1 dejansko običajno opravljala dejavnost
v skladu z izjavo iz 3. točke prvega odstavka 9. člena
tega zakona, FURS izvede postopek ugotavljanja resničnosti podane izjave, pri
čemer upošteva zlasti:
1.     
obseg poslovanja v državah članicah EU,
2.     
število opravljenih storitev v državah članicah EU,
3.     
prihodke od opravljanja dejavnosti v državah članicah EU,
4.     
ali ima samozaposlena oseba v Republiki Sloveniji primerne poslovne
prostore za opravljanje dejavnosti, v okviru katere se storitev izvaja, oziroma
svojo dejavnost oglašuje v Republiki Sloveniji,
5.     
število opravljenih delovnih ur v državah članicah EU in
6.     
ali ima samozaposlena oseba z naročnikom sklenjeno pogodbo o izvajanju
storitev.
(5) Napoteni delavec sporoči IRSD prijavo o
neustreznosti čezmejnega poslovanja delodajalca.
(6) O ugotovitvah v postopku iz prvega,
drugega, tretjega in četrtega odstavka tega člena IRSD oziroma FURS obvesti
ZZZS.
12. člen
(prenehanje veljavnosti, odprava in
razveljavitev potrdila A1)
(1) Potrdilo A1 preneha veljati:
1.     
s potekom obdobja napotitve oziroma čezmejnega izvajanja storitve, za
katero je bilo izdano ali
2.     
z razveljavitvijo.
(2) ZZZS potrdilo A1 odpravi na podlagi:
1.     
pravnomočne ugotovitve tujega pristojnega organa, da se storitev ne
izvaja v skladu s podatki na potrdilu A1;
2.     
obvestila IRSD ali FURS iz šestega odstavka prejšnjega člena, da se
storitev izvaja ali se je izvajala v nasprotju s podanimi izjavami iz prvega
odstavka 8. člena ali prvega odstavka 9. člena tega zakona;
3.     
pravnomočne ugotovitve tujega pristojnega organa, da delodajalec izvaja
storitev kljub neizpolnjenemu pogoju iz 4. točke prvega odstavka 4. člena tega zakona;
4.     
pravnomočne ugotovitve tujega pristojnega organa, da samozaposlena oseba
čezmejno izvaja storitev brez sklenjene pogodbe z naročnikom storitve;
5.     
obvestila vlagatelja oziroma ugotovitve pristojnega nadzornega organa,
da napotitev sploh ni bila izvedena.
(3) ZZZS potrdilo A1 razveljavi na podlagi:
1.     
ugotovitve, da delodajalec ni predložil obračuna davčnega odtegljaja za
dohodke iz delovnega razmerja za svoje delavce oziroma ima neporavnane zapadle
obveznosti iz naslova izplačanih dohodkov iz delovnega razmerja, in sicer z
dnem ugotovitve te nepravilnosti ali ugotovitve, da samozaposlena oseba ni
predložila obračuna davčnega odtegljaja;
2.     
obvestila IRSD, da je bila v postopku iz prvega in tretjega odstavka
prejšnjega člena oziroma iz četrtega odstavka 21. člena tega zakona
delodajalcu v zadnjih treh letih pravnomočno izrečena globa zaradi prekrška na
podlagi zakona, ki ureja inšpekcijski nadzor, in sicer z dnem izdaje odločbe
IRSD;
3.     
ugotovitve, da je bil napoteni delavec oziroma samozaposlena oseba odjavljena
iz obveznega socialnega zavarovanja v Republiki Sloveniji, in sicer z dnem
odjave;
4.     
obvestila vlagatelja, da je napotitev oziroma čezmejno izvajanje
storitve predčasno prenehalo, in sicer z dnem prenehanja napotitve oziroma
čezmejnega izvajanja storitve;
5.     
ugotovitve ZZZS oziroma obvestila vlagatelja, da je delovno razmerje
oziroma samozaposlitev prenehala, in sicer z dnem prenehanja delovnega razmerja
oziroma samozaposlitve
(4) Za namen iz 1. točke prejšnjega
odstavka ZZZS mesečno preverja, ali je delodajalec, ki razpolaga z veljavnim
potrdilom A1 za napotenega delavca, predložil obračun davčnega odtegljaja za
dohodke iz delovnega razmerja za svoje delavce oziroma ali ima neporavnane
zapadle obveznosti iz naslova izplačanih dohodkov iz delovnega razmerja, na 25.
dan v preteklem mesecu, višje od 50 eurov.
(5) O primerih iz drugega in tretjega
odstavka tega člena ZZZS obvesti pristojni organ države članice EU, v kateri se
storitev izvaja oziroma se je izvajala.
13. člen
(uporaba Zakona o splošnem upravnem
postopku in pravno varstvo)
(1) Potrdilo A1 se zavrne, odpravi ali
razveljavi v skladu z določbami zakona, ki ureja splošni upravni postopek,
razen v primerih iz četrtega, petega in šestega odstavka 6. člena tega zakona in 1., 3., 4. in 5. točke
drugega odstavka in tretjega odstavka 12. člena
tega zakona.
(2) V primerih iz 1., 3. in 4. točke
drugega odstavka 12. člena tega zakona ZZZS vlagatelju pošlje pisno
obvestilo o nameri odprave ali razveljavitve potrdila A1, ki se mu osebno
vroči. Če vlagatelj obvestila ne prevzame v 15 dneh, velja vročitev za
opravljeno z dnem preteka tega roka, ko se obvestilo pusti v hišnem predalčniku
oziroma na drugem primernem mestu. Če to ni mogoče, se pošiljka vrne ZZZS, ki
obvestilo objavi na oglasni deski, vročitev pa velja za opravljeno po poteku
osmih dni od dneva objave na oglasni deski. Po tem roku ZZZS potrdilo A1
odpravi ali razveljavi in o odločitvi vlagatelju izda obvestilo.
(3) V primerih iz četrtega, petega in
šestega odstavka 6. člena tega zakona ter 5. točke drugega odstavka in
tretjega odstavka 12. člena tega zakona
ZZZS o odločitvi vlagatelju izda obvestilo, ki ga vroči po prejšnjem odstavku.
(4) Če pogoji za izdajo potrdila A1 niso
izpolnjeni, ZZZS vlogo za izdajo potrdila A1 z odločbo zavrne.
(5) Zoper izdane odločbe in sklepe ZZZS na
podlagi tega zakona ni dovoljena pritožba, mogoč pa je upravni spor.
(6) Za povračilo stroškov uveljavljenih
pravic iz obveznega zdravstvenega zavarovanja in o postopku čezmejnega
povračila prispevkov v primeru odprave ali razveljavitve potrdila A1 minister,
pristojen za delo, sprejme podzakonska akta.
III. poglavje
ČEZMEJNO IZVAJANJE STORITEV TUJIH DELODAJALCEV IN TUJIH SAMOZAPOSLENIH OSEB V
REPUBLIKI SLOVENIJI
14. člen
(pogoji za čezmejno izvajanje storitev
tujih delodajalcev)
(1) Tuji delodajalec čezmejno izvaja
storitev v Republiki Sloveniji pod pogojem, da:
1.     
razpolaga z veljavnim potrdilom A1 za napotenega delavca, ki ustreza
opredelitvi čezmejnega izvajanja storitve,
2.     
ne krši določb delovnopravne zakonodaje, ki se nanašajo na pravice
napotenih delavcev in IRSD v zadnjih treh letih ni ugotovil več kot ene kršitve
v zvezi z oviranjem ali onemogočanjem vstopa v prostore ali z onemogočanjem
nemotenega opravljanja nalog inšpekcijskega nadzora na podlagi zakona, ki ureja
inšpekcijski nadzor, za katero mu je bila s pravnomočno odločbo ali več
pravnomočnimi odločbami izrečena globa za prekršek,
3.     
se storitev izvaja v okviru dejavnosti, za katere je tuji delodajalec
registriran v državi zaposlitve, razen v primeru napotitve delavca v povezano
gospodarsko družbo, in
4.     
se storitev izvaja za lasten račun in pod lastnim vodstvom na podlagi
sklenjene pogodbe z naročnikom storitve oziroma v primeru mednarodnega prevoza
na podlagi dokumentacije iz 2. in 3. točke devetega odstavka 16. člena tega zakona, na podlagi akta o napotitvi
oziroma primerljivega akta v povezano gospodarsko družbo ali v okviru
opravljanja dejavnosti zagotavljanja dela delavcev uporabniku.
(2) Pogoj iz 2. točke prejšnjega odstavka
je izpolnjen, če IRSD pri tujem delodajalcu v zadnjih treh letih ni ugotovil
več kot ene kršitve v zvezi z zagotavljanjem pravic napotenim delavcem, ki
začasno opravljajo delo v Republiki Sloveniji, kot jih določa zakon, ki ureja
delovna razmerja, za katero mu je bila s pravnomočno odločbo ali več pravnomočnimi
odločbami izrečena globa za prekršek.
(3) Uporabnik lahko čezmejno izvaja
storitve tudi z delavci, ki so bili k njemu napoteni na podlagi dogovora z
delodajalcem za zagotavljanje dela, pod pogojem, da je med delodajalcem za
zagotavljanje dela in delavcem ves čas trajanja napotitve ohranjeno delovno
razmerje. Pri tem se šteje, da je delavca na kraj opravljanja dela, kjer
storitev izvaja uporabnik, napotil delodajalec za zagotavljanje dela.
(4) Naročnik storitve na področju
mednarodnega prevoza mora pred začetkom izvajanja čezmejne storitve pri tujem
ponudniku storitve oziroma tujem prevozniku pridobiti dokumentacijo iz 1. in 2.
točke devetega odstavka 16. člena tega
zakona, na podlagi katere preveri spoštovanje posebnih pravil o napotitvi.
15. člen
(pogoji za čezmejno izvajanje storitev
tujih samozaposlenih oseb)
Tuja samozaposlena oseba čezmejno izvaja
storitev v Republiki Sloveniji pod pogoji, da:
1.     
razpolaga z veljavnim potrdilom A1, ki ustreza opredelitvi čezmejnega
izvajanja storitve samozaposlene osebe,
2.     
se storitev izvaja v okviru dejavnosti, za katere je samozaposlena oseba
registrirana v državi, v kateri ima sedež, in
3.     
se storitev izvaja na podlagi sklenjene pogodbe z naročnikom storitve
oziroma v primeru mednarodnega prevoza na podlagi dokumentacije iz 2. in 3.
točke devetega odstavka 16. člena tega zakona.
16. člen
(obveznosti tujega delodajalca in
napotenega delavca oziroma voznika)
(1) Tuji delodajalec, razen tistega, ki
čezmejno izvaja storitve v dejavnosti mednarodnega prevoza, pred začetkom čezmejnega
izvajanja storitve opravi prijavo pri Zavodu Republike Slovenije za
zaposlovanje (v nadaljnjem besedilu: ZRSZ), ki vključuje podatke o:
1.     
nazivu in sedežu tujega delodajalca,
2.     
osebnemu imenu, datumu rojstva in državljanstvu napotenega delavca ter
naslovu začasnega prebivališča v Republiki Sloveniji, če ga je napoteni delavec
prijavil ali če velja obveznost prijave na podlagi zakona, ki ureja prijavo
prebivališča,
3.     
osebnemu imenu in datumu rojstva osebe, ki jo je tuji delodajalec
pooblastil za stike z nadzornimi organi, vključno s pošiljanjem in prejemanjem
dokumentov in obvestil ter vročanjem, v skladu z določbami zakona, ki ureja
splošni upravni postopek,
4.     
vrsti storitve,
5.     
nazivu delovnega mesta napotenega delavca,
6.     
predvidenemu datumu začetka in konca izvajanja storitve – obdobju
napotitve,
7.     
naslovu oziroma, če se bo storitev izvajala na lokaciji brez naslova, o
GPS-koordinatah lokacije.
(2) O opravljeni prijavi iz prejšnjega
odstavka ZRSZ tujemu delodajalcu izda potrdilo.
(3) Tuji delodajalec, ki čezmejno izvaja
storitve v dejavnosti mednarodnih prevozov, pred začetkom čezmejnega izvajanja
storitev poda ali ustrezno posodobi izjavo o napotitvi (v nadaljnjem besedilu:
izjava), ki poleg podatkov iz 1., 3., 4. in 6. točke prvega odstavka tega člena
vključuje tudi podatke o:
1.     
številki licence Skupnosti za opravljanje prevozov,
2.     
osebnemu imenu, datumu rojstva, državljanstvu, naslovu stalnega
prebivališča in številki vozniškega dovoljenja napotenega voznika,
3.     
datumu sklenitve pogodbe o zaposlitvi z napotenim voznikom,
4.     
registrski oznaki motornega vozila.
(4) Tuji delodajalec iz prejšnjega odstavka
izjavo poda z uporabo večjezičnega standardnega obrazca na javnem vmesniku,
povezanem z informacijskim sistemom za notranji trg, in jo zagotovi napotenemu
vozniku.
(5) Če v obdobju napotitve iz prvega
odstavka tega člena nastopijo okoliščine, zaradi katerih čezmejne storitve ni
bilo mogoče izvesti v 12 mesecih, tuji delodajalec izvajanje storitev podaljša
na 18 mesecev, in sicer pod pogojem, da opravi prijavo z obrazloženim obvestilom
pri ZRSZ.
(6) Če je bil v obdobju napotitve iz prvega
odstavka tega člena napoteni delavec nadomeščen z drugim napotenim delavcem, se
v obdobje napotitve iz prejšnjega odstavka všteva čas dela obeh napotenih
delavcev ob upoštevanju vrste storitve, ki se zagotavlja, narave dela, ki ga
opravljata napotena delavca, in naziva delovnega mesta.
(7) Obdobje napotitve v okviru mednarodnega
prevoza se konča, ko napoteni voznik zapusti državo napotitve. To obdobje
napotitve se ne sešteva s prejšnjimi obdobji napotitve v okviru istovrstnih
storitev mednarodnega prevoza, ki jih opravi isti ali drug napoteni voznik, ki
ga je nadomestil.
(8) Tuji delodajalec zagotovi, da se v času
čezmejnega izvajanja storitve v Republiki Sloveniji na kraju opravljanja
storitve hranijo in na zahtevo nadzornega organa dajo na razpolago kopijo
pogodbe med naročnikom storitve in tujim delodajalcem oziroma primerljivi akt v
primeru napotitve v povezano gospodarsko družbo, potrdilo o opravljeni prijavi
začetka izvajanja storitev ter delovnopravno dokumentacijo, katere prevode v
slovenski jezik mora na zahtevo nadzornega organa zagotoviti tuji delodajalec,
in sicer:
1.     
izvode pogodb o zaposlitvi,
2.     
izvode plačilnih list,
3.     
evidenco o izrabi delovnega časa,
4.     
dokazila o izplačanih plačah ali izvodi enakovrednih dokumentov za vse
napotene delavce in
5.     
veljavno potrdilo A1.
(9) V okviru čezmejnega izvajanja storitev
na področju mednarodnega prevoza tuji delodajalec zagotovi, da v času
čezmejnega izvajanja storitve v Republiki Sloveniji napoteni voznik hrani in na
zahtevo nadzornega organa da na razpolago:
1.     
izvod izjave iz četrtega odstavka tega člena,
2.     
elektronski tovorni list (e-CMR), ali tovorni list (CMR) oziroma druga
ustrezna dokazila o prevozih, ki vsebujejo podatke iz tretjega odstavka 8. člena Uredbe 1072/2009/ES,
3.     
tahografske zapise in oznake držav članic EU, v katerih je napoteni
voznik opravljal storitev mednarodnega prevoza ali kabotaže.
(10) Nadzorni organ lahko od tujega
delodajalca zahteva dokumentacijo iz osmega odstavka tega člena še 24 mesecev
po zaključku izvajanja storitve.
(11) IRSD, FURS in Inšpektorat Republike
Slovenije za infrastrukturo (v nadaljnjem besedilu: IRSI) lahko od tujega
delodajalca na področju mednarodnega prevoza zahtevajo delovnopravno
dokumentacijo iz osmega odstavka tega člena ter dokumentacijo iz 2. in 3. točke
devetega odstavka tega člena še 24 mesecev po zaključku izvajanja storitve. Če
tuji delodajalec zahtevane dokumentacije ne predloži v dveh mesecih od datuma
zahtevka, nadzorni organ v skladu s petim odstavkom 21. člena tega zakona
za dokumentacijo zaprosi pristojne organe države zaposlitve.
(12) Tuji delodajalec v času veljavnosti
prijave izvajanja storitve iz tega člena napotenemu delavcu, ki v Republiki
Sloveniji opravlja delo v okviru čezmejnega izvajanja storitev, zagotovi
pravice v skladu z določbami zakona, ki ureja delovna razmerja, ki se nanašajo
na položaj delavcev, napotenih na delo v Republiko Slovenijo. Po preteku tega
obdobja je tuji delodajalec delavcu dolžan zagotoviti vse pravice po predpisih Republike
Slovenije, ki urejajo delovna razmerja, in po določbah kolektivne pogodbe na
ravni dejavnosti, če je to za delavca ugodneje.
(13) Napoteni delavec oziroma voznik v
okviru čezmejnega izvajanja storitve tujega delodajalca v Republiki Sloveniji
opravlja delo na podlagi urejenega prebivanja v skladu z zakonom, ki ureja
vstop in prebivanje tujcev v Republiki Sloveniji.
17. člen
(obveznosti tuje samozaposlene osebe)
(1) Tuja samozaposlena oseba, razen tiste,
ki čezmejno izvaja storitve v dejavnosti mednarodnega prevoza, pred začetkom
čezmejnega izvajanja storitve v Republiki Sloveniji opravi prijavo pri ZRSZ, ki
vključuje podatke o:
1.     
nazivu in sedežu tuje samozaposlene osebe,
2.     
naslovu začasnega prebivališča tuje samozaposlene osebe v Republiki
Sloveniji, če ga je prijavila ali če velja obveznost prijave na podlagi zakona,
ki ureja prijavo prebivališča,
3.     
vrsti storitve,
4.     
predvidenem datumu začetka in konca izvajanja storitve,
5.     
naslovu oziroma, če se bo storitev izvajala na lokaciji brez naslova,
GPS-koordinatah lokacije.
(2) O opravljeni prijavi iz prejšnjega
odstavka ZRSZ tuji samozaposleni osebi izda potrdilo.
(3) Tuja samozaposlena oseba, ki storitve
opravlja na področju mednarodnega prevoza, pred začetkom čezmejnega izvajanja
storitev poda ali ustrezno posodobi izjavo, ki poleg podatkov iz 1., 3. in 4.
točke prvega odstavka tega člena vključuje tudi podatke o:
1.     
številki licence Skupnosti za opravljanje prevozov,
2.     
registrski oznaki motornega vozila.
(4) Tuja samozaposlena oseba iz prejšnjega
odstavka izjavo poda pri ZRSZ. O opravljeni prijavi ZRSZ tuji samozaposleni
osebi izda potrdilo.
(5) Tuja samozaposlena oseba zagotovi, da
se v času čezmejnega izvajanja storitve v Republiki Sloveniji na kraju
opravljanja storitve hranijo in na zahtevo nadzornega organa dajo na razpolago
kopijo pogodbe med naročnikom storitve in samozaposleno osebo, potrdilo o
opravljeni prijavi začetka izvajanja storitve ter veljavno potrdilo A1. Tuja
samozaposlena oseba na zahtevo nadzornega organa zagotovi prevode navedenih
dokumentov v slovenski jezik.
(6) Tuja samozaposlena oseba, ki izvaja
čezmejne storitve na področju mednarodnega prevoza, zagotovi, da v času
izvajanja storitve v Republiki Sloveniji hrani in na zahtevo nadzornega organa
da na razpolago veljavno potrdilo A1, dokumentacijo iz 2. in 3. točke devetega
odstavka prejšnjega člena ter potrdilo o opravljeni prijavi začetka izvajanja
storitev iz četrtega odstavka tega člena.
(7) Nadzorni organ lahko od tuje
samozaposlene osebe zahteva dokumentacijo iz petega oziroma šestega odstavka tega
člena še 24 mesecev po zaključku izvajanja storitve. Če tuja samozaposlena
oseba zahtevane dokumentacije ne predloži v dveh mesecih od datuma zahtevka,
nadzorni organ v skladu s šestim odstavkom 21. člena
tega zakona za dokumentacijo zaprosi pristojne organe države zaposlitve.
(8) Tuja samozaposlena oseba v Republiki
Sloveniji opravlja delo v okviru čezmejnega izvajanja storitve na podlagi
urejenega prebivanja v skladu z zakonom, ki ureja vstop in prebivanje tujcev v
Republiki Sloveniji.
18. člen
(subsidiarna odgovornost)
(1) Če tuji delodajalec, ki je podizvajalec
in v Republiki Sloveniji čezmejno izvaja storitev v okviru gradbene dejavnosti,
napotenemu delavcu za delo, opravljeno v okviru čezmejnega izvajanja storitve,
ne zagotovi plače v skladu z zakonom, ki ureja delovna razmerja, je za izpolnitev te obveznosti subsidiarno
odgovoren pogodbenik s sedežem oziroma prebivališčem v Republiki Sloveniji,
katerega neposredni podizvajalec je tuji delodajalec.
(2) Za podizvajalca iz prejšnjega odstavka
se šteje pravni subjekt, ki mu je bil s pogodbo v izvajanje oddan del storitve
ali celotna storitev, za izvedbo katere je glavni izvajalec sklenil pogodbo z
naročnikom storitve.
(3) Če tuji delodajalec, ki opravlja
dejavnost zagotavljanja dela delavcev uporabniku s sedežem oziroma
prebivališčem v Republiki Sloveniji, napotenemu delavcu za delo, opravljeno v
okviru čezmejnega izvajanja storitve, ne zagotovi plače in drugih prejemkov iz
delovnega razmerja v skladu z določbami zakona, ki ureja delovna razmerja, je za
izpolnitev te obveznosti za obdobje, v katerem je delavec pri njem opravljal
delo, subsidiarno odgovoren uporabnik.
19. člen
(varstvo pravic tujih napotenih delavcev)
V sodnem ali upravnem postopku za varstvo
pravic tujih napotenih delavcev iz dvanajstega odstavka 16. člena tega zakona, lahko stranka opravlja
procesna dejanja tudi po pooblaščencu, ki je predstavnik sindikata, združenja
zavarovancev oziroma delodajalcev, in je opravil pravniški državni izpit.
IV. poglavje
SODELOVANJE MED DRŽAVAMI ČLANICAMI EU NA PODROČJU ČEZMEJNEGA IZVAJANJA STORITEV
Z NAPOTITVIJO DELAVCEV
20. člen
(mednarodno upravno sodelovanje med
državami članicami)
(1) Ministrstvo, pristojno za delo, ZZZS,
IRSD, IRSI in FURS so pristojni za sodelovanje z organi držav članic EU na
področju napotitev delavcev oziroma samozaposlenih oseb v okviru čezmejnega
izvajanja storitev.
(2) Sodelovanje med državami članicami EU v
okviru tega poglavja vključuje izmenjavo informacij med pristojnimi organi
držav članic EU, sodelovanje pri izvrševanju kazni, ki zajema vročanje
dokumentov ter sodelovanje pri izterjavi kazni, ki jih zaradi kršitev predpisov
na področju napotitve delavcev naložijo pristojni organi ali potrdijo upravni
ali pravosodni organi.
(3) Sodelovanje med državami članicami EU v
okviru tega poglavja poteka prek Informacijskega sistema za notranji trg (v
nadaljnjem besedilu: IMI sistem) in se izvaja brezplačno.
21. člen
(sodelovanje na področju izmenjave
informacij)
(1) Ministrstvo, pristojno za delo, na
podlagi prošenj pristojnih organov držav članic EU zagotavlja informacije v
zvezi z delovnopravnimi pogoji, ki jih morajo tuji delodajalci zagotoviti
delavcem, napotenim na ozemlje Republike Slovenije ter druge informacije v
zvezi s predpisi Republike Slovenije, ki se nanašajo na napotitev delavcev v
okviru čezmejnega izvajanja storitev.
(2) ZZZS na podlagi prošenj pristojnih
organov držav članic EU zagotavlja informacije v zvezi z vključitvijo napotenih
delavcev delodajalca v obvezna socialna zavarovanja v Republiki Sloveniji.
(3) FURS na podlagi prošenj pristojnih
organov držav članic EU zagotavlja informacije v zvezi z izpolnjevanjem davčnih
obveznosti delodajalca oziroma samozaposlene osebe, ki čezmejno izvajata
storitve. V teh primerih sme FURS pristojnim organom držav članic EU razkriti
podatke, ki so davčna tajnost.
(4) IRSD in FURS na podlagi prošenj
pristojnih organov držav članic EU izvajata inšpekcijske nadzore in druge
ukrepe po tem zakonu, kar vključuje tudi pridobivanje informacij od
delodajalcev oziroma samozaposlenih oseb, potrebnih za učinkovit nadzor, ki ga
izvajajo pristojni organi v državi napotitve.
(5) Za potrebe izvajanja učinkovitega
nadzora nad skladnostjo čezmejnega izvajanja storitve tujega delodajalca s
14. členom tega zakona IRSD naslovi prošnjo za posredovanje informacij na
pristojni organ države zaposlitve.
(6) Za potrebe izvajanja učinkovitega
nadzora nad skladnostjo čezmejnega izvajanja storitve tuje samozaposlene osebe
s 15. členom tega zakona FURS naslovi
prošnjo za posredovanje informacij na pristojni organ države, kjer ima
samozaposlena oseba sedež.
(7) Ministrstvo, pristojno za delo, ZZZS,
IRSD in FURS informacije, za katere zaprosijo pristojni organi držav članic EU
ali Evropska komisija, posredujejo najpozneje v 25 delovnih dneh od prejema
prošnje.
(8) Ne glede na določbo prejšnjega odstavka
pristojni organi v nujnih primerih informacije zagotovijo v dveh delovnih dneh
od prejema prošnje, če se ta nanaša na podatke o sedežu delodajalca ter njegovi
registrirani glavni in stranskih dejavnostih ter je nujnost utemeljena in
izkazana v prošnji.
(9) Če pri obravnavi prošenj pristojnih
organov držav članic EU pride do težav, pristojni organi v najkrajšem možnem
času o tem obvestijo organ, ki je prošnjo poslal.
22. člen
(sodelovanje pri izvrševanju sankcij)
(1) Ministrstvo, pristojno za delo, je
pristojni organ za sodelovanje z državami članicami EU na področju izvrševanja
sankcij, ki jih zaradi kršitev predpisov na področju napotitve delavcev oziroma
samozaposlenih oseb naložijo pristojni organi ali potrdijo upravni ali
pravosodni organi.
(2) Izvrševanje sankcij iz prejšnjega
odstavka vključuje pomoč pri:
1.     
vročanju prekrškovnih aktov, ki nalagajo sankcije delodajalcem, če je
odločbo izdal pristojni organ države napotitve, vendar je ni bilo mogoče
vročiti v skladu s predpisi države napotitve;
2.     
izterjavi sankcij na podlagi pravnomočnih odločb, ki nalagajo sankcije,
ki jih izdajo pristojni organi države napotitve, če sankcije ni bilo mogoče
izterjati v skladu s predpisi države napotitve.
(3) Prošnja za pomoč iz prejšnjega odstavka
vsebuje podatke o imenu in naslovu kršitelja, povzetek dejstev in okoliščin
kršitve, vrsti kršitve in ustrezna pravila v zvezi s tem, dokument za izvršitev
in vse druge pomembne povezane informacije, dokumente ter kontaktne podatke
organa, ki je vodil postopek o prekršku, in organa, pristojnega za dodatne
informacije v zvezi s sankcijo, če gre za drug organ, kot je organ, ki je vodil
postopek.
(4) Prošnja za pomoč, ki se nanaša na
vročitev, poleg navedenega v prejšnjem odstavku vsebuje tudi podatek o namenu
vročitve in obdobju, v katerem naj se vročitev opravi.
(5) Prošnja za pomoč, ki se nanaša na
izterjavo, poleg podatkov iz tretjega odstavka tega člena vsebuje tudi datum
izvršljivosti in druge datume, pomembne za postopek izterjave, vključno s tem,
ali je bila oziroma kako je bila odločba oziroma sodba vročena, opis vrste in
zneska sankcije, potrditev organa, ki je zaprosil za pomoč, da so zoper
sankcijo izčrpana redna pravna sredstva ter terjatev, na katero se prošnja
nanaša.
(6) Ministrstvo, pristojno za delo, zavrne
izvršitev prošnje za vročitev oziroma izterjavo, če je prošnja nepopolna, ali
če:
1.     
vročitve oziroma izterjave zaradi dejanskih okoliščin ali zakonskih ovir
ni mogoče opraviti,
2.     
skupna denarna sankcija ne presega višine zneska, ki je na podlagi
zakona, ki ureja izvrševanje proračuna, določen kot najvišji dovoljeni skupni
dolg posameznega dolžnika do istega uporabnika proračuna, ki se v poslovnih
knjigah razknjiži, ali
3.     
zoper odločitev o prekršku ni zagotovljeno pravno varstvo.
(7) Po prejemu prošnje iz 1. točke drugega
odstavka tega člena ministrstvo, pristojno za delo, nemudoma oziroma najpozneje v treh dneh od prejema prošnje
glede na določitev pristojnosti nadzornih organov po tem zakonu to odstopi IRSD
ali FURS, ki z navedenim seznani kršitelja, na katerega se prošnja nanaša in
hkrati kršitelju v skladu s predpisi Republike Slovenije vroči odločbo, s
katero mu je bila naložena sankcija, in sicer v enem mesecu od prejema prošnje.
(8) Po prejemu prošnje iz 2. točke drugega
odstavka tega člena ministrstvo, pristojno za delo, v enem mesecu od prejema
prošnje z navedenim seznani kršitelja, na katerega se prošnja nanaša ter
posreduje predlog za izvršbo FURS.
(9) FURS sankcijo izterja v eurih, v skladu
s predpisi Republike Slovenije. Če je sankcija izrečena v drugi valuti, se
znesek pretvori v eure po menjalnem tečaju Banke Slovenije, veljavnem na dan
izreka kazni. Izterjane sankcije so prihodek proračuna Republike Slovenije.
Glede postopka prisilne izterjave, odpisa zaradi neizterljivosti, ugotavljanja
zastaranja pravice do izterjave in pristojnosti FURS se uporabljata zakon, ki
ureja davčni postopek, in zakon, ki ureja finančno upravo.
(10) O izvedenih ukrepih v zvezi s prošnjo
za sodelovanje pri izvrševanju sankcij oziroma o razlogih za zavrnitev njene
izvršitve ministrstvo, pristojno za delo, v najkrajšem možnem času obvesti
organ, ki je za pomoč zaprosil.
(11) Če nadzorni organ izda odločbo, s
katero tujemu delodajalcu na podlagi tega zakona izreče globo za prekršek, ki
je v skladu s predpisi Republike Slovenije ni bilo mogoče vročiti, na
ministrstvo, pristojno za delo, naslovi prošnjo za pomoč pri vročitvi, ki
vsebuje podatke iz tretjega in četrtega odstavka tega člena. Ministrstvo,
pristojno za delo, prošnjo za sodelovanje pri vročitvi v najkrajšem možnem času
posreduje tujemu pristojnemu organu.
(12) Če pravnomočno izrečene globe za
prekršek iz tega zakona ni bilo mogoče izterjati, nadzorni organ na
ministrstvo, pristojno za delo, naslovi prošnjo za pomoč pri izterjavi, ki
vsebuje podatke iz tretjega in petega odstavka tega člena. Ministrstvo,
pristojno za delo, prošnjo za sodelovanje pri izterjavi nemudoma posreduje
tujemu pristojnemu organu. Globe in stroški postopka, ki jih izterja tuji
pristojni organ, so prihodek proračuna države napotitve.
(13) Države članice EU si pomoč iz tega
člena nudijo brezplačno in niso upravičene do povračila stroškov, ki bi nastali
pri zagotavljanju te pomoči.
V. poglavje
EVIDENCE
23. člen
(vrste in namen)
(1) Na podlagi tega zakona se vodijo
evidence prijav izvajanja storitev, izdanih potrdil A1 na podlagi uredb iz 1.
in 2. točke drugega odstavka 2. člena tega zakona ter o nadzorih na cesti nad
tujimi delodajalci oziroma samozaposlenimi osebami na področju mednarodnega
prevoza, opravljenimi po tem zakonu.
(2) ZRSZ upravlja evidenco prijav začetka
izvajanja storitev za namen spremljanja stanja na trgu dela, izvajanja nadzora
ter za znanstvenoraziskovalne in statistične namene, ZZZS evidenco potrdil A1,
izdanih na podlagi uredb iz 1. in 2. točke drugega odstavka 2. člena tega zakona, za namen odločanja o
izdaji, odpravi in razveljavitvi potrdila A1 ter nadzora in za
znanstvenoraziskovalne in statistične namene ter IRSI, IRSD in FURS evidenco o
opravljenih nadzorih na cesti na področju mednarodnega prevoza tujih delodajalcev
ali samozaposlenih oseb na podlagi tega zakona za namen nadzora in za
znanstvenoraziskovalne in statistične namene.
24. člen
(vsebina evidenc)
(1) Evidenca ZRSZ o prijavah izvajanja
storitev vsebuje podatke o:
1.     
nazivu ali osebnem imenu tujega delodajalca ali tuje samozaposlene
osebe,
2.     
naslovu in sedežu tujega delodajalca ali tuje samozaposlene osebe,
3.     
osebnem imenu in datumu rojstva pooblaščene osebe tujega delodajalca, ki
bo vez med tujim delodajalcem in pristojnimi nadzornimi organi,
4.     
vrsti storitve,
5.     
nazivu delovnega mesta,
6.     
naslovu izvajanja storitve oziroma GPS-koordinatah lokacije,
7.     
trajanju izvajanja storitve,
8.     
osebnih imenih, datumih rojstev, državljanstvih napotenih delavcev in
naslovu njihovega začasnega prebivališča v Republiki Sloveniji ter o trajanju
napotitve.
(2) Evidenca ZZZS o izdanih potrdilih A1 na
podlagi uredb iz 1. in 2. točke drugega odstavka 2. člena
tega zakona vsebuje podatke o:
1.     
nazivu, osebnem imenu in matični številki vlagatelja,
2.     
sedežu oziroma naslovu vlagatelja,
3.     
osebnem imenu, spolu, datumu in kraju rojstva, enotni matični številki
in državljanstvu delavca oziroma samozaposlene osebe,
4.     
naslovu stalnega ali začasnega prebivališča delavca oziroma
samozaposlene osebe,
5.     
vrsti storitve in dejavnosti,
6.     
kraju in trajanju napotitve oziroma čezmejnega izvajanja storitve,
7.     
nazivu oziroma osebnem imenu naročnika storitve,
8.     
sedežu oziroma naslovu naročnika storitve,
9.     
državi oziroma državah, kjer se bo storitev izvajala,
10.  
državi zaposlitve,
11.  
nazivu delovnega mesta in poklicu,
12.  
datumu izdaje potrdila A1,
13.  
univerzalnem pravnem nasledstvu vlagatelja.
(3) Evidenca IRSD, IRSI in FURS o
opravljenih nadzorih na cesti na področju mednarodnega prevoza tujih
delodajalcev ali samozaposlenih oseb vsebuje podatke o:
1.     
nazivu ali osebnem imenu tujega delodajalca ali tuje samozaposlene
osebe,
2.     
naslovu in sedežu tujega delodajalca ali tuje samozaposlene osebe,
3.     
osebnem imenu, naslovu stalnega ali začasnega prebivališča in številki
vozniškega dovoljenja napotenega voznika ali samozaposlene osebe,
4.     
številki licence Skupnosti,
5.     
datumu začetka pogodbe o zaposlitvi voznika in pravu, ki se zanjo
uporablja,
6.     
o predloženih izjavah v IMI sistem,
7.     
predvidenem začetnem in končnem datumu napotitve,
8.     
državi registracije vozila in registrski oznaki vozila,
9.     
vrsti storitve,
10.  
ugotovitvah nadzora,
11.  
izvedenih ukrepih.
(4) Podatki iz evidence iz prvega odstavka
tega člena se hranijo deset let po opravljeni prijavi izvajanja storitve,
podatki iz evidence iz drugega odstavka tega člena se hranijo trajno,
dokumentacija, na podlagi katere se vodi evidenca iz drugega odstavka tega
člena, se hrani pet let od zaključka koledarskega leta, v katerem je bilo
izdano potrdilo A1, podatki iz evidence iz tretjega odstavka tega člena se
hranijo deset let od datuma izvedenega nadzora.
25. člen
(zbiranje podatkov)
(1) ZZZS podatke, ki jih potrebuje za
izvajanje svojih pristojnosti v skladu s tem zakonom, brezplačno pridobiva iz
evidenc:
1.     
Agencije Republike Slovenije za javnopravne evidence – podatek iz 1.
točke drugega odstavka 4. člena tega
zakona in 1. točke drugega odstavka 5. člena
tega zakona;
2.     
FURS – podatke iz 2. točke drugega odstavka ter 3. točke tretjega
odstavka 4. člena tega zakona, 2. in 4.
točke drugega odstavka 5. člena tega
zakona, podatek o pravnomočno izrečenih globah zaradi prekrška v zvezi z
zaposlovanjem na črno ter podatke za izvajanje 1. točke tretjega odstavka
12. člena tega zakona;
3.     
IRSD − podatek iz 1. točke tretjega odstavka 4. člena tega zakona o
pravnomočno izrečenih globah zaradi prekrška v zvezi s plačilom za delo,
delovnim časom, ocenjevanjem tveganj za varnost in zdravje pri delu,
usposabljanjem delavcev za varno delo ali zagotavljanjem varnega delovnega
okolja, uporabo varne delovne opreme in podatek iz 2. točke tretjega odstavka
4. člena tega zakona v zvezi z oviranjem
ali onemogočanjem vstopa v prostore, onemogočanjem nemotenega opravljanja nalog
inšpekcijskega nadzora ali dostave pisnih pojasnil, dokumentacije oziroma
izjave glede predmeta nadzora;
4.     
IRSI in IRSD – podatek iz četrtega odstavka 4. člena tega zakona o
pravnomočno izrečenih globah zaradi prekrška v zvezi s kršitvami delovnega časa
mobilnih delavcev;
5.     
Sistema za Elektronsko izmenjavo informacij o socialni varnosti –
podatke o potrdilih A1, ki so jih pristojni organi drugih držav članic Evropske
unije izdali za namen čezmejnega izvajanja storitev v Republiki Sloveniji.
(2) ZZZS lahko podatke o pravnomočnih
sklepih ali odločbah o prekrških, ki v skladu z določbami tega zakona vplivajo
na odločitve ZZZS v postopkih, ki jih vodi po tem zakonu, pridobi iz evidenc
IRSD in IRSI z neposrednim vpogledom in iz evidenc FURS na podlagi
vsakokratnega zahtevka.
(3) FURS in IRSI za potrebe nadzora na
področju mednarodnega prevoza pridobivata podatek o podanih izjavah v okviru
mednarodnih prevozov neposredno iz IMI sistema z elektronsko izmenjavo podatkov.
(4) ZZZS evidenco, ki jo vodi na podlagi
tega zakona, poveže z evidencami upravljavcev iz prvega odstavka tega člena
tako, da je mogoča samodejna pridobitev podatkov v evidencah tako, da se osebni
podatki samodejno posodobijo ali da povezovanje omogoča, da se v evidencah pri
osebnih podatkih določenega ali določljivega posameznika pojavi samodejno
opozorilo, da je pri njegovih podatkih v drugi zbirki osebnih podatkov prišlo
do spremembe. Za povezovanje se kot identifikacijska povezovalna znaka osebe uporabita
njegova enotna matična številka občana ali njegova davčna številka. Za
povezovanje potrdil A1, izdanih na podlagi uredb iz 1. in 2. točke drugega
odstavka 2. člena tega zakona v tujini,
se kot identifikacijski povezovalni znaki osebe uporabljajo ime, priimek in
datum rojstva osebe, za katero je izdano potrdilo A1.
(5) ZZZS podatke, ki jih vodi na podlagi
tega zakona, brezplačno posreduje ministrstvu, pristojnemu za delo, FURS, ZPIZ,
IRSD, IRSI in Policiji, ki jih lahko obdelujejo in uporabljajo samo za
izvajanje njihovih zakonskih pooblastil v okviru nadzora iz 26. člena tega zakona in nadzornih in drugih
ukrepov iz 27. člena tega zakona,
oblikovanje registrov za namen izvrševanj nadzora iz 26. člena tega zakona in nadzornih in drugih ukrepov iz 27. člena tega zakona ter v znanstvenoraziskovalne
in statistične namene.
(6) ZRSZ podatke, ki jih vodi na podlagi
tega zakona, brezplačno posreduje ministrstvu, pristojnemu za delo, FURS, ZPIZ,
IRSD in IRSI, ki jih lahko obdelujejo in uporabljajo samo za izvajanje njihovih
zakonskih pooblastil v okviru nadzora iz 26. člena
tega zakona in nadzornih in drugih ukrepov iz 27. člena tega zakona,
oblikovanje registrov za namen izvrševanj nadzora iz 26. člena tega zakona in nadzornih in drugih ukrepov iz 27. člena tega zakona ter v znanstvenoraziskovalne
in statistične namene.
(7) Ministrstvo, pristojno za delo, in IRSD
podatke, ki jih pridobita na podlagi tega člena, medsebojno povezujeta za
izvajanje svojih pooblastil, načrtovanja politik, izvrševanje nadzora, spremljanja
stanja, analize ter v znanstvenoraziskovalne in statistične namene.
(8) Posredovanje podatkov iz petega in
šestega odstavka tega člena se omogoči tudi na samodejni način.
(9) ZZZS podatke iz 3., 6., 9. in 12. točke
drugega odstavka 24. člena tega zakona
brezplačno posreduje upravnim enotam, ki jih lahko obdelujejo in uporabljajo
samo za izvajanje njihovih zakonskih pooblastil v postopkih izdaje enotnega
dovoljenja za prebivanje in delo na podlagi zakona, ki ureja pogoje in načine
vstopa, zapustitve in bivanja tujcev v Republiki Sloveniji.
VI. poglavje
NADZOR
26. člen
(nadzor)
(1) IRSD je pristojen za nadzor nad
skladnostjo čezmejnega izvajanja storitev tujih delodajalcev s 14. členom tega zakona ter prvega, drugega,
petega, šestega, osmega, desetega in enajstega odstavka 16. člena tega zakona.
(2) IRSD je pristojen za ugotavljanje
resničnosti izjave iz 3. in 4. točke prvega odstavka 8. člena
tega zakona ter v primeru delodajalcev izjave iz 3. točke prvega odstavka
9. člena tega zakona.
(3) FURS je pristojen za nadzor nad
skladnostjo čezmejnega izvajanja storitev tujih samozaposlenih oseb s
15. členom tega zakona ter prvega, drugega, petega in sedmega odstavka
17. člena tega zakona.
(4) V primeru samozaposlenih oseb je FURS
pristojen tudi za ugotavljanje resničnosti izjave iz 3. in 4. točke prvega
odstavka 8. člena tega zakona ter 3.
točke prvega odstavka 9. člena tega zakona.
(5) IRSI in FURS na cesti izvajata nadzor
nad skladnostjo čezmejnega izvajanja storitev tujih delodajalcev oziroma tujih
samozaposlenih oseb na področju mednarodnega prevoza z določbami tretjega,
četrtega, sedmega in devetega odstavka 16. člena tega zakona ter tretjega,
četrtega in šestega odstavka 17. člena tega zakona.
(6) Nadzor nad kršitvami določb tega zakona
v okviru nadzora nad zakonitostjo bivanja, ki ga določa zakon, ki ureja vstop
in prebivanje tujcev v Republiki Sloveniji, izvaja Policija. O sumih in
ugotovljenih kršitvah določb tega zakona mora Policija nemudoma obvestiti organ
iz prvega oziroma tretjega odstavka tega člena.
(7) Policija, IRSD, IRSI in FURS imajo
zaradi izvajanja nadzora v skladu s prvim, drugim, tretjim, petim in šestim
odstavkom tega člena neposreden vpogled v elektronsko evidenco ZZZS glede
podatkov o izdanih potrdilih A1.
(8) Če organ iz prvega oziroma tretjega
odstavka tega člena pri izvajanju nadzora po tem zakonu ugotovi sum
nezakonitega prebivanja tujcev, mora o tem nemudoma obvestiti Policijo, ki v
zvezi z navedenim postopa v skladu s pooblastili.
(9) Ministrstvo, pristojno za delo, najmanj
enkrat letno predlaga izvedbo usmerjenega nadzora nad tujimi delodajalci
oziroma samozaposlenimi osebami z vidika skladnosti čezmejnega izvajanja
storitev z določbami tega zakona. Usmerjen nadzor se opravi na podlagi
pripravljene ocene tveganja, v okviru katere se opredelijo sektorji in
okoliščine, v katerih tuje samozaposlene osebe oziroma delodajalci najpogosteje
čezmejno izvajajo storitve oziroma v katerih so najpogosteje ugotovljene
kršitve. Oceno tveganja pripravi ministrstvo, pristojno za delo, na podlagi ugotovitev,
pridobljenih na podlagi petega in šestega odstavka 25. člena
tega zakona, ugotovitev nadzornih organov iz tega člena ter mnenja socialnih
partnerjev.
(10) Zaradi opravljanja nadzora nad
izvajanjem določb tega zakona imata IRSD in FURS, za namen pridobivanja
podatkov o opravljenih prijavah izvajanja storitev, neposreden vpogled v
elektronsko evidenco ZRSZ o prijavah začetka izvajanja storitev.
27. člen
(nadzorstveni in drugi ukrepi)
(1) Če IRSD v postopku inšpekcijskega
nadzora ugotovi, da se storitev izvaja kljub neizpolnjenim pogojem iz prvega odstavka 14. člena
tega zakona ali v nasprotju s podatki na potrdilu A1, IRSD z odločbo prepove
nadaljnje izvajanje storitve tujega delodajalca v skladu z 19. členom Zakona o inšpekciji dela (Uradni list
RS, št. 19/14 in 55/17).
(2) Če IRSI oziroma FURS v postopku nadzora
na cesti ugotovi, da tuji delodajalec oziroma samozaposlena oseba ni podala
izjave v skladu s tretjim in četrtim odstavkom 16. člena tega zakona
oziroma tretjim in četrtim odstavkom 17. člena tega zakona, IRSI oziroma
FURS sestavi zapisnik ter do odprave nepravilnosti prepove nadaljnje
opravljanje storitve oziroma zaseže tahografsko kartico, prometno dovoljenje in
tovorno listino ter o tem izda potrdilo. IRSI oziroma FURS zaseženo dokumentacijo
vrne, ko tuji delodajalec ali samozaposlena oseba predloži ustrezno izjavo, v
skladu s četrtim odstavkom 16. ali 17. člena
tega zakona.
(3) Če se v postopku inšpekcijskega nadzora
kljub veljavnemu potrdilu A1 pojavi dvom, ali tuji delodajalec dejansko opravlja
dejavnost v državi zaposlitve, IRSD o navedenem presoja zlasti na podlagi
podatkov, ki jih pridobijo pristojni organi države zaposlitve, pri čemer se
smiselno uporablja prvi odstavek 11. člena
tega zakona.
(4) Če se v postopku inšpekcijskega nadzora
kljub veljavnemu potrdilu A1 pojavi dvom, ali napoteni delavec tujega
delodajalca dejansko opravlja delo v najmanj dveh državah članicah EU, IRSD o
navedenem presoja zlasti na podlagi podatkov, ki jih pridobijo pristojni organi
države zaposlitve, pri čemer se smiselno uporablja tretji odstavek 11. člena tega zakona.
(5) Če se v postopku nadzora kljub
veljavnemu potrdilu A1 pojavi dvom, ali tuja samozaposlena oseba dejansko
opravlja dejavnost v državi, kjer ima samozaposlena oseba sedež, FURS o
navedenem presoja zlasti na podlagi podatkov, ki jih pridobijo pristojni organi
države sedeža samozaposlene osebe, pri čemer se smiselno uporablja drugi
odstavek 11. člena tega zakona.
(6) Če se v postopku nadzora kljub
veljavnemu potrdilu A1 pojavi dvom, ali tuja samozaposlena oseba dejansko
opravlja dejavnost v najmanj dveh državah članicah EU, FURS o navedenem presoja
zlasti na podlagi podatkov, ki jih pridobijo pristojni organi države sedeža
samozaposlene osebe, pri čemer se smiselno uporablja četrti odstavek 11. člena tega zakona.
(7) Če se v postopku nadzora na cesti
pojavi dvom, ali napoteni delavec tujega delodajalca oziroma tuja samozaposlena
oseba dejansko šteje za napoteno osebo v okviru čezmejnega izvajanja storitev
na področju mednarodnega prevoza, IRSI oziroma FURS o tem smiselno presoja na
podlagi dokumentov iz 2. in 3. točke devetega odstavka 16. člena tega zakona.
(8) Na podlagi ugotovitve, da se storitev
izvaja kljub neustrezni dokumentaciji iz prejšnjega odstavka, IRSI oziroma FURS
o tem obvesti IRSD, ki v skladu s tretjim odstavkom tega člena preveri
izpolnjevanje pogojev za čezmejno izvajanje storitev tujega delodajalca iz
prvega odstavka 14. člena tega zakona. Če
ugotovi, da samozaposlena oseba izvaja storitev brez ustrezne dokumentacije iz
prejšnjega odstavka, FURS preveri izpolnjevanje pogojev za čezmejno izvajanje
storitev tuje samozaposlene osebe iz prvega odstavka 15. člena tega zakona.
(9) Na podlagi obvestila IRSD oziroma FURS
iz tretjega, četrtega, petega, šestega ali prejšnjega odstavka tega člena, da
se storitev izvaja, kljub neizpolnjenim pogojem iz prvega odstavka 14. člena tega zakona ali prvega odstavka 15. člena tega zakona ali v nasprotju s podatki na
potrdilu A1, ZZZS tujemu pristojnemu organu predlaga preklic potrdila A1.
VII. poglavje
KAZENSKE DOLOČBE
28. člen
(globa v hitrem postopku)
(1) Za prekrške iz tega zakona se sme v
hitrem postopku izreči globa tudi v znesku, ki je višji od najnižje predpisane
globe.
(2) Pristojni organi za vodenje postopkov o
prekrških na podlagi tega zakona so IRSD, FURS in IRSI.
29. člen
(prekrški tujega delodajalca)
(1) Z globo od 6.000 do 60.000 eurov se
kaznuje tuji delodajalec, ki čezmejno izvaja storitev kljub neizpolnjenim
pogojem (prvi odstavek 14. člena).
(2) Z globo od 2.000 do 20.000 eurov se kaznuje
tuji delodajalec, ki:
1.     
pred začetkom izvajanja storitve ne opravi prijave storitve, opravi
nepopolno prijavo storitve ali storitve ne izvaja v skladu z opravljeno prijavo
storitve (prvi odstavek 16. člena);
2.     
ne hrani dokumentacije oziroma je ne predloži na poziv pristojnega
nadzornega organa ali na zahtevo nadzornega organa ne zagotovi prevoda (osmi
odstavek 16. člena).
(3) Z globo od 600 do 6.000 eurov se
kaznuje tudi odgovorna oseba tujega delodajalca, če stori prekršek iz prvega
odstavka tega člena.
(4) Z globo od 200 do 2.000 eurov se
kaznuje tudi odgovorna oseba tujega delodajalca, če stori prekršek iz 1. ali 2.
točke drugega odstavka tega člena.
30. člen
(prekrški tuje samozaposlene osebe)
(1) Z globo od 3.000 do 30.000 eurov se
kaznuje tuja samozaposlena oseba, ki čezmejno izvaja storitev kljub
neizpolnjenim pogojem (prvi odstavek 15. člena).
(2) Z globo od 1.000 do 10.000 eurov se
kaznuje tuja samozaposlena oseba, ki:
1.     
ne opravi prijave storitve v predpisanem roku ali storitve ne izvaja v
skladu z opravljeno prijavo storitve (prvi odstavek 17. člena);
2.     
ne hrani dokumentacije oziroma je ne predloži na poziv pristojnega
nadzornega organa ali na zahtevo nadzornega organa ne zagotovi prevoda (peti in
sedmi odstavek 17. člena).
31. člen
(prekrški v okviru izvajanja mednarodnih
prevozov)
(1) Z globo od 6.000 do 60.000 eurov se
kaznuje tuji delodajalec ali tuja samozaposlena oseba, ki:
1.     
pred začetkom izvajanja storitve ne poda izjave (tretji in četrti
odstavek 16. člena ter tretji in četrti
odstavek 17. člena) ali
2.     
storitev izvaja z neustrezno izjavo (tretji odstavek 16. člena ter tretji odstavek 17. člena) ali
3.     
ne hrani dokumentacije oziroma je ne predloži na poziv pristojnega
nadzornega organa (osmi in enajsti odstavek 16. člena ter peti in šesti
odstavek 17. člena).
(2) Z globo od 6.000 do 60.000 eurov se
kaznuje tuji delodajalec, ki svojemu napotenemu vozniku ne da na voljo izjave
(četrti odstavek 16. člena).
(3) Z globo od 2.000 do 20.000 eurov se
kaznuje tuji delodajalec ali samozaposlena oseba, ki:
1.     
storitev ne izvaja v skladu s podatki na podani izjavi (tretji odstavek
16. člena ter tretji odstavek 17. člena);
2.     
ne posodablja podatkov na izjavi (tretji odstavek 16. člena ter
tretji odstavek 17. člena).
(4) Z globo od 200 do 1.000 eurov se
kaznuje tudi odgovorna oseba tujega delodajalca, če stori prekršek iz prvega,
drugega ali prejšnjega odstavka tega člena.
(5) Z globo od 200 do 1.000 eurov se
kaznuje napoteni voznik ali samozaposlena oseba, ki nima izjave ali ne hrani
dokumentacije (deveti odstavek 16. člena ter
šesti odstavek 17. člena).
(6) Z globo 2.000 do 20.000 eurov se
kaznuje naročnik prevoznih storitev, ki ravna v nasprotju s četrtim odstavkom
14. člena tega zakona.
VIII. poglavje
PREHODNE IN KONČNE DOLOČBE
32. člen
(dokončanje postopkov)
(1) O vlogah za izdajo potrdila A1 za namen
čezmejnega izvajanja storitve v drugi državi članici EU, ki so vložene pred
1. januarjem 2024, se odloča v skladu z Zakonom o čezmejnem izvajanju
storitev (Uradni list RS, št. 10/17 in
119/21).
(2) O vlogah za izdajo potrdila A1 za namen
čezmejnega izvajanja storitev v najmanj dveh državah članicah EU, ki so vložene
pred 1. januarjem 2024, se odloča v
skladu s predpisi Evropske unije na področju koordinacije sistemov socialne
varnosti.
33. člen
(podzakonski akti)
Minister, pristojen za delo, izda
podzakonske akte o določitvi obrazca vloge za izdajo potrdila A1 iz sedmega
odstavka 10. člena tega zakona, o povračilu stroškov uveljavljenih pravic
iz obveznega zdravstvenega zavarovanja in o postopku čezmejnega povračila prispevkov
v primeru odprave ali razveljavitve potrdila A1 iz šestega odstavka 13. člena tega zakona do 1. januarja 2024.
34. člen
(spremembe in dopolnitve Zakona o
zdravstvenem varstvu in zdravstvenem zavarovanju)
V Zakonu o zdravstvenem varstvu in
zdravstvenem zavarovanju (Uradni list RS, št. 72/06
– uradno prečiščeno besedilo, 114/06 – ZUTPG, 91/07, 76/08, 62/10 – ZUPJS,
87/11, 40/12 – ZUJF, 21/13 – ZUTD-A, 91/13, 99/13 – ZUPJS-C, 99/13 –
ZSVarPre-C, 111/13 – ZMEPIZ-1, 95/14 – ZUJF-C, 47/15 – ZZSDT, 61/17 – ZUPŠ, 64/17
– ZZDej-K, 36/19, 189/20 – ZFRO, 51/21, 159/21, 196/21 – ZDOsk, 15/22, 43/22,
100/22 – ZNUZSZS in 141/22 – ZNUNBZ) se v 79.b členu v drugem odstavku šesta
alineja spremeni tako, da se glasi:
»– podatki o prijavi prebivanja, o izdanih
dovoljenjih za prebivanje (številka, vrsta, razlog ali namen, zaradi katerega
je bilo izdano, obdobje veljavnosti), datumih vloženih prošenj za izdajo
dovoljenja za prebivanje, datumih dokončnosti in pravnomočnosti odločitev o
navedenih prošnjah ter o izdanih potrdilih o pravočasno vloženih prošnjah za
podaljšanje enotnega dovoljenja ali prošnjah za izdajo enotnega dovoljenja kot
nadaljnjega dovoljenja za prebivanje,«.
V desetem odstavku se na koncu druge
alineje pika nadomesti z vejico, za njo pa se doda nova tretja alineja, ki se
glasi:
»– s centralno evidenco o dovoljenjih za
prebivanje in odpovedih prebivanja tujcu (Register tujcev).«.
Za desetim odstavkom se doda nov enajsti
odstavek, ki se glasi:
»Zavod ima pravico iz centralne evidence o
dovoljenjih za prebivanje in odpovedih prebivanja tujcu (Register tujcev)
brezplačno dobiti naslednje podatke o zavarovanih osebah obveznega
zdravstvenega zavarovanja, in sicer podatke o:
-       
prijavi prebivanja,
-       
izdanih dovoljenjih za prebivanje (številka, vrsta, razlog ali namen,
zaradi katerega je bilo izdano, obdobje veljavnosti),
-       
datumih vloženih prošenj za izdajo dovoljenja za prebivanje,
-       
datumih dokončnosti in pravnomočnosti odločitev o navedenih prošnjah,
-       
izdanih potrdilih o pravočasno vloženih prošnjah za podaljšanje enotnega
dovoljenja ali prošnjah za izdajo enotnega dovoljenja kot nadaljnjega
dovoljenja za prebivanje.«.
35. člen
(Zakon o pokojninskem in invalidskem
zavarovanju)
Z dnem uveljavitve tega zakona preneha
veljati drugi odstavek 144. člena Zakona
o pokojninskem in invalidskem zavarovanju (Uradni list RS, št. 96/12, 39/13, 99/13 – ZSVarPre-C, 101/13 –
ZIPRS1415, 44/14 – ORZPIZ206, 85/14 – ZUJF-B, 95/14 – ZUJF-C, 90/15 – ZIUPTD,
102/15, 23/17, 40/17, 65/17, 28/19, 75/19, 139/20, 189/20 – ZFRO, 51/21,
121/21, 162/21, 196/21 – ZDOsk, 10/22, 29/22 in 48/22 – uradno prečiščeno
besedilo), ki pa se uporablja še za izplačila plače za obdobje do vključno
decembra 2023.
36. člen
(vzpostavitev tehničnih pogojev za
izvajanje zakona)
(1) ZZZS in ministrstvo, pristojno za javno
upravo, zagotovita tehnično podporo za izvajanje določb šestega odstavka 1. člena, 4. člena,
5. člena, prvega, četrtega, petega,
šestega in osmega odstavka 6. člena, 6.
točke prvega odstavka 8. člena,
9. člena, prvega, drugega, četrtega, petega, šestega odstavka 10. člena in 34. člena
tega zakona.
(2) ZZZS zagotovi tehnično podporo za
izvajanje določb 12. člena in drugega
odstavka 24. člena tega zakona.
(3) ZRSZ, ZZZS, IRSI in FURS zagotovijo
tehnično podporo za izvajanje določb 23. člena
tega zakona.
(4) ZZZS, Agencija Republike Slovenije za
javnopravne evidence in storitve, ministrstvo, pristojno za delo, FURS, IRSD,
IRSI, ZPIZ in ministrstvo, pristojno za notranje zadeve, za namen izvajanja
določb 25. člena in sedmega odstavka
26. člena tega zakona sklenejo ustrezne dogovore o izmenjavi informacij
ter zagotovijo tehnično podporo.
(5) Tehnična podpora se zagotovi najkasneje
do 1. januarja 2024.
37. člen
(prenehanje veljavnosti)
(1) Z dnem uveljavitve tega zakona preneha
veljati Zakon o čezmejnem izvajanju storitev (Uradni list RS, št. 10/17 in 119/21).
(2) Ne glede na prejšnji odstavek se
določbe II. in V. poglavja Zakona o čezmejnem izvajanju storitev (Uradni
list RS, št. 10/17 in 119/21) uporabljajo
do 31. decembra 2023.
38. člen
(začetek veljavnosti)
Ta zakon začne veljati petnajsti dan po
objavi v Uradnem listu Republike Slovenije, določbe šestega odstavka
1. člena, II. poglavje, V. poglavje, drugi, četrti, sedmi in deseti
odstavek 26. člena ter 34. člen tega zakona pa se začnejo uporabljati
1. januarja 2024.
Št. 102-01/22-14/15
Ljubljana, dne 22. marca 2023
EPA 532-IX
Državni zbor
Republike Slovenije
mag. Urška Klakočar Zupančič
predsednica