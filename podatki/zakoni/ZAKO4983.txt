1. SPLOŠNE DOLOČBE
1. člen
(vsebina zakona)
(1) Ta zakon ureja pogoje, ki jih morajo izpolnjevati
samostojne podjetnice posameznice oziroma samostojni podjetniki posamezniki,
posameznice oziroma posamezniki, ki samostojno opravljajo dejavnost (v
nadaljnjem besedilu: podjetniki) ter pravne osebe in fizične osebe na področju
proizvodnje in prometa eksplozivov ali pirotehničnih izdelkov, uvoza, izvoza in
tranzita eksplozivov, pirotehničnih izdelkov ali streliva, nakupa delov
streliva za fizične osebe ter nadzor nad izvajanjem zakona z namenom varovati
življenje in zdravje ljudi, premoženje ter zagotavljati varstvo okolja in
javnega reda.
(2) Ta zakon ureja prenos eksplozivov, pirotehničnih izdelkov
in streliva med državami članicami Evropske unije ter določa tehnične in
varnostne zahteve za eksplozive in pirotehnične izdelke ter njihov nadzor v
skladu z:
-       
Direktivo 2013/29/EU Evropskega parlamenta in Sveta z dne 12. junija
2013 o harmonizaciji zakonodaj držav članic v zvezi z dostopnostjo
pirotehničnih izdelkov na trgu (prenovitev) (UL L št. 178 z dne 28. 6. 2013,
str. 27);
-       
Direktivo 2014/28/EU Evropskega parlamenta in Sveta z dne 26. februarja
2014 o harmonizaciji zakonodaj držav članic v zvezi z omogočanjem dostopnosti
eksplozivov za civilno uporabo na trgu in njihovim nadzorom (prenovitev) (UL L
št. 96 z dne 29. 3. 2014, str. 1).
2. člen
(izjeme)
(1) Ta zakon se ne uporablja za:
-       
državne organe, ki opravljajo proizvodnjo ali promet z eksplozivi za
lastne potrebe;
-       
tuje vojaške sile v Republiki Sloveniji, če je tako določeno z
mednarodno pogodbo;
-       
eksplozive ali pirotehnične izdelke, ki so po posebnih predpisih
določeni za vojaške namene, razen določb, ki se nanašajo na uničevanje
eksplozivov ali pirotehničnih izdelkov, če z drugim predpisom ni določeno
drugače;
-       
strelivo, razen določb, ki se nanašajo na uvoz, izvoz, tranzit in prenos
streliva med državami članicami Evropske unije ter nakup delov streliva za
fizične osebe, če z drugim zakonom ni določeno drugače;
-       
najdena neeksplodirana ubojna sredstva, ki so ostala kot posledica
vojnih delovanj in so praviloma polnjena z eksplozivnimi snovmi;
-       
prevoz eksplozivov;
-       
pirotehnične izdelke, ki jih pri opravljanju dejavnosti uporabljajo
državni organi in gasilske organizacije;
-       
pirotehnične izdelke, ki so obvezna ladijska oprema in jih kot take
določajo predpisi o pomorski opremi;
-       
pirotehnične izdelke, ki so namenjeni za uporabo v letalski in vesoljski
industriji;
-       
netilke, namenjene posebej za igrače, ki jih urejajo predpisi o varnosti
igrač;
-       
pogonske naboje in vadbeno strelivo, ki se uporablja v ročnem orodju in
drugem strelnem orožju ali artilerijskem orožju.
(2) Ne glede na določbe prejšnjega odstavka je treba pri
ravnanju z eksplozivi ali pirotehničnimi izdelki izvajati vse s tem zakonom ali
na podlagi tega zakona predpisane varnostne ukrepe, s katerimi se varujejo
življenje in zdravje ljudi, premoženje ter zagotavlja varstvo okolja in javni
red.
(3) Pri raziskovanju in izkoriščanju mineralnih surovin in
opravljanju drugih rudarskih del se ta zakon uporablja subsidiarno.
3. člen
(opredelitev eksplozivov in klasifikacija)
(1) Eksplozivi so trdne ali tekoče eksplozivne snovi ali
zmesi in eksplozivni predmeti, ki vsebujejo eno ali več eksplozivnih snovi, ki
pri kemični reakciji sproščajo pline, katerih tlak in hitrosti so takšni, da
lahko uničijo okolico. Eksplozivi so tudi pirotehnične snovi ali zmesi, pri
katerih se tvorijo toplota, svetloba, zvok, plin, megla ali dim ali njihove
kombinacije, ki so posledica neeksplozivnih, samodejnih in eksotermnih kemičnih
reakcij.
(2) Eksplozivi so razvrščeni v naslednje podrazrede:
1.     
podrazred 1.1: snovi in predmeti, ki lahko povzročijo eksplozijo v masi
(eksplozija v masi je eksplozija, ki se praktično v trenutku razširi na ves
tovor);
2.     
podrazred 1.2: snovi in predmeti, ki lahko pri eksploziji tvorijo
drobce, vendar ne morejo povzročiti eksplozije v masi;
3.     
podrazred 1.3: snovi in predmeti, ki lahko povzročijo požar, nevarnost
za nastanek drobcev ali udarnega vala pa je majhna in ne morejo povzročiti eksplozije
v masi. Te snovi so:
- 
tiste, katerih izgorevanje povzroča znatno toplotno sevanje, ali
- 
tiste, ki zgorevajo druga za drugo, pri čemer nastaja šibek udarni val
ali manjši drobci ali oboje;
4.     
podrazred 1.4: snovi in predmeti, ki ob požaru med prevozom pomenijo
majhno nevarnost. Vplivi so omejeni na tovor. Ob eksploziji naj ne bi nastali
večji delci z daljšim dometom. Zunanji plamen ne sme povzročiti trenutne eksplozije
celotne vsebine tovora;
5.     
podrazred 1.5: izredno neobčutljive snovi, ki sicer lahko povzročijo
eksplozijo v masi, vendar so tako neobčutljive, da je zelo majhna verjetnost
vžiga ali prehoda gorenja v detonacijo pri običajnih prevoznih razmerah.
Najmanjša zahteva za te snovi je, da pri preizkusu zunanjega gorenja ne smejo
eksplodirati;
6.     
podrazred 1.6: izredno neobčutljivi predmeti, pri katerih ne more priti
do eksplozije v masi. Ti predmeti vsebujejo le izredno neobčutljive
detonirajoče snovi, verjetnost, da bi prišlo do nepredvidenega vžiga ali
razširitve ognja, pa je zanemarljiva.
4. člen
(opredelitev pirotehničnih izdelkov)
(1) Pirotehnični izdelek je vsak izdelek, ki vsebuje
eksplozivne snovi, pirotehnične snovi ali eksplozivno mešanico snovi, ki
proizvajajo toploto, svetlobo, zvok, plin ali dim ali kombinacijo takih
učinkov, ki so posledica eksotermnih kemičnih reakcij.
(2) Pirotehnični izdelki se razvrščajo v ognjemetne izdelke,
pirotehnične izdelke za odrska prizorišča in druge pirotehnične izdelke.
5. člen
(pomen izrazov)
V tem zakonu uporabljeni izrazi imajo naslednji pomen:
1.     
proizvodnja eksplozivov ali pirotehničnih izdelkov je njihova izdelava,
preizkušanje, obdelava ali predelava za lastno uporabo ali zaradi nadaljnje
prodaje, razen izvajanja ognjemetov, ter uničevanje lastnih proizvodov;
2.     
promet z eksplozivi ali pirotehničnimi izdelki je trgovina, uporaba,
izvajanje ognjemetov, ravnanje, skladiščenje, priprava eksplozivov na delovišču
in uničevanje eksplozivov ali pirotehničnih izdelkov, pri čemer posamezni
izrazi pomenijo:
- 
trgovina je nakup eksplozivov ali pirotehničnih izdelkov za nadaljnjo
prodajo in prodaja na debelo ali drobno ter posredovanje pri nakupu ali prodaji
eksplozivov in pirotehničnih izdelkov;
- 
uporaba je neposredna priprava in aktiviranje eksplozivov ali
pirotehničnih izdelkov;
- 
izvajanje ognjemetov je priprava in izvedba pirotehničnih učinkov po
naročilu ali vsaka uporaba pirotehničnih izdelkov kategorije F3, ki jih lahko
uporabljajo strokovno usposobljene osebe ter kategorij F4, T2 in P2;
- 
ravnanje je embaliranje, nakladanje, razkladanje ali prenašanje eksplozivov
ali pirotehničnih izdelkov;
- 
skladiščenje je hramba eksplozivov ali pirotehničnih izdelkov v za to
namenjenih prostorih;
- 
priprava eksplozivov na delovišču je priprava in poraba eksplozivov s
specializirano opremo na posameznem delovišču;
- 
uničevanje eksplozivov ali pirotehničnih izdelkov je popoln razkroj
eksploziva z izgorevanjem, detonacijo ali po navodilih proizvajalca;
3.     
uvoz je vsak vnos eksplozivov, pirotehničnih izdelkov in streliva iz
tretjih držav na carinsko območje Evropske unije;
4.     
izvoz je vsak iznos eksplozivov, pirotehničnih izdelkov in streliva s
carinskega območja Evropske unije v tretje države;
5.     
tranzit je vsak prenos eksplozivov, pirotehničnih izdelkov in streliva
iz tretjih držav čez območje Republike Slovenije na območje drugih držav članic
Evropske unije oziroma prenos eksplozivov ali pirotehničnih izdelkov z območja
drugih držav članic Evropske unije čez območje Republike Slovenije v tretje
države;
6.     
prenos eksplozivov ali pirotehničnih izdelkov v Republiki Sloveniji je
vsak fizičen premik eksplozivov ali pirotehničnih izdelkov, razen premikov v
proizvodnih in skladiščnih objektih pravne osebe ali podjetnika, ki mu je bilo
izdano dovoljenje za proizvodnjo ali promet z eksplozivi ali pirotehničnimi
izdelki ter premikov znotraj nakladališč, razkladališč oziroma delovišč;
7.     
prenos v Evropski uniji je vsak fizičen premik eksplozivov, streliva ali
pirotehničnih izdelkov med državami članicami Evropske unije; 
8.     
dajanje v promet je prva dostopnost eksploziva ali pirotehničnega
izdelka na trgu Evropske unije;
9.     
ognjemetni izdelek je pirotehnični izdelek namenjen za zabavo;
10.  
izdelki za odrska prizorišča so pirotehnični izdelki, namenjeni za
uporabo na odrih v zaprtih prostorih in na prostem, vključno s filmsko in
televizijsko produkcijo ali podobno uporabo;
11.  
pirotehnični izdelki za vozila so sestavni deli varnostnih ali drugih
naprav v vozilih, ki vsebujejo pirotehnične snovi in se uporabljajo za aktiviranje
teh naprav v vozilu;
12.  
strokovno usposobljena oseba je oseba, ki ji je izdan certifikat za
ravnanje z eksplozivi ali pirotehničnimi izdelki ali njihovo uporabo;
13.  
uvoznik je pravna oseba ali podjetnik s sedežem v Evropski uniji, ki da
eksploziv ali pirotehnični izdelek iz tretje države na trg Evropske unije;
14.  
priglašeni organ za ugotavljanje skladnosti je organ za ugotavljanje
skladnosti, ki ga imenuje država članica Evropske unije in mu je Evropska
komisija (v nadaljnjem besedilu: Komisija) dodelila identifikacijsko številko;
15.  
ugotavljanje skladnosti pomeni proces ugotavljanja, ali so izpolnjene
bistvene varnostne zahteve glede eksploziva ali pirotehničnega izdelka;
16.  
omogočanje dostopnosti na trgu pomeni vsako dobavo eksploziva ali
pirotehničnega izdelka za distribucijo, porabo ali uporabo na trgu Evropske
unije v okviru gospodarske dejavnosti, bodisi odplačno bodisi neodplačno;
17.  
tehnična dokumentacija je zbir dokumentov, s katerimi so določene
tehnične zahteve, ki jih mora izpolnjevati eksploziv ali pirotehnični izdelek;
18.  
harmonizirani standard je evropski standard, kot je opredeljen v točki
(c) prvega odstavka 2. člena Uredbe (EU) št. 1025/2012 Evropskega parlamenta in
Sveta z dne 25. oktobra 2012 o evropski standardizaciji, spremembi direktiv
Sveta 89/686/EGS in 93/15/EGS ter direktiv 94/9/ES, 94/25/ES, 95/16/ES,
97/23/ES, 98/34/ES, 2004/22/ES, 2007/23/ES, 2009/23/ES in 2009/105/ES
Evropskega parlamenta in Sveta ter razveljavitvi Sklepa Sveta 87/95/EGS in
Sklepa št. 1673/2006/ES Evropskega parlamenta in Sveta (UL L št. 316 z dne 14.
11. 2012, str. 12);
19.  
odpoklic pomeni vsak ukrep za vrnitev eksploziva ali pirotehničnega
izdelka, ki je že dostopen končnemu uporabniku;
20.  
umik pomeni vsak ukrep za preprečitev omogočanja dostopnosti eksploziva
ali pirotehničnega izdelka iz dobavne verige na trgu;
21.  
proizvajalec je pravna oseba ali podjetnik, ki proizvaja eksploziv
oziroma izdela ali načrtuje pirotehnični izdelek ali za katerega se eksploziv
oziroma pirotehnični izdelek načrtuje ali proizvaja in ki trži ta eksploziv
oziroma pirotehnični izdelek pod svojim imenom ali blagovno znamko ali ga
uporablja za lastne namene;
22.  
distributer je pravna oseba ali podjetnik v dobavni verigi, razen
proizvajalca ali uvoznika, ki omogoči dostopnost eksploziva ali pirotehničnega
izdelka na trgu;
23.  
pooblaščeni zastopnik pomeni vsako fizično ali pravno osebo s sedežem v
Evropski uniji, ki jo je proizvajalec eksploziva pisno pooblastil, da v
njegovem imenu izvaja določene naloge;
24.  
oznaka CE pomeni oznako, s katero proizvajalec izjavlja, da je eksploziv
ali pirotehnični izdelek v skladu z veljavnimi zahtevami iz harmonizirane
zakonodaje Evropske unije, ki zagotavlja njeno namestitev;
25.  
proizvodna serija je količina tistih eksplozivov oziroma pirotehničnih
izdelkov, ki so narejeni v določenem časovnem obdobju, na istih delovnih
sredstvih in vsebujejo iste vhodne komponente ter so označeni z isto serijsko
številko.
6. člen
(varnostni in drugi ukrepi)
(1) Pri proizvodnji ali prometu z eksplozivi ali
pirotehničnimi izdelki ter izvajanju ognjemetov mora pravna oseba ali podjetnik
poskrbeti za varnost oseb in premoženja, za varstvo pred požarom ter izvajati
vse druge ukrepe, določene v predpisih, izdanih na podlagi tega zakona.
(2) Pravna oseba ali podjetnik mora imeti izdelan načrt
ravnanja ob nesreči ali drugem izrednem dogodku (eksplozija, požar, vlom ipd.).
(3) Pravna oseba ali podjetnik mora vse osebe, ki zanjo
opravljajo posamezna dela z eksplozivi ali pirotehničnimi izdelki oziroma
izvajajo ognjemete, seznaniti z ukrepi, določenimi v splošnih aktih in načrtu
iz prejšnjega odstavka.
(4) Osebe iz prejšnjega odstavka morajo pri svojem delu
izvajati vse ukrepe, ki so za posamezno vrsto del določeni v tem zakonu in
predpisih, izdanih na podlagi tega zakona.
(5) Objekti, v katerih se opravlja dejavnost proizvodnje ali
prometa z eksplozivi ali pirotehničnimi izdelki, se varujejo.
 (6) Ne glede na prejšnji odstavek se objekti, v katerih se
opravlja dejavnost proizvodnje ali prometa z eksplozivi ali pirotehničnimi
izdelki in so v skladu s predpisom, izdanim na podlagi četrtega odstavka 14.
člena tega zakona določeni kot nevarni objekti, varujejo v skladu s predpisi,
ki urejajo zasebno varovanje.
(7) Pravna oseba ali podjetnik, ki se ukvarja s proizvodnjo
ali prometom z eksplozivi ali pirotehničnimi izdelki, mora ob izgubi ali kraji
eksploziva ali pirotehničnih izdelkov kategorije F4, T2 in P2, nemudoma oziroma
najkasneje v 12 urah obvestiti najbližjo policijsko postajo.
7. člen
(pristojnost)
(1) Za izdajo dovoljenj za proizvodnjo eksplozivov ali
pirotehničnih izdelkov, promet z eksplozivi, trgovino s pirotehničnimi izdelki
na debelo, dejavnost izvajanja ognjemetov, prenos eksplozivov, pirotehničnih
izdelkov in streliva v Evropski uniji, uvoz, izvoz in tranzit eksplozivov,
pirotehničnih izdelkov in streliva je pristojno ministrstvo, pristojno za
notranje zadeve (v nadaljnjem besedilu: ministrstvo).
(2) Za izdajo dovoljenj za nakup in prenos eksplozivov ali
pirotehničnih izdelkov na ozemlju Republike Slovenije in uporabo pirotehničnih
izdelkov na prikazih za trženje je pristojna upravna enota, na območju katere
ima kupec oziroma izvajalec prikaza sedež ali poslovalnico, za izdajo dovoljenj
za nakladališče in razkladališče eksplozivov je pristojna upravna enota na
območju katere je nakladališče ali razkladališče, za izdajo dovoljenj za
trgovino s pirotehničnimi izdelki na drobno pa je pristojna upravna enota, na
območju katere se opravlja dejavnost (v nadaljnjem besedilu: pristojni organ).
2. POGOJI ZA PROIZVODNJO ALI PROMET Z EKSPLOZIVI ALI
PIROTEHNIČNIMI IZDELKI
8. člen
(splošno)
S proizvodnjo ali prometom z eksplozivi ali pirotehničnimi
izdelki se lahko ukvarja pravna oseba oziroma podjetnik, ki izpolnjuje splošne
pogoje za poslovanje in posebne pogoje po tem zakonu.
9. člen
(dovoljenje za proizvodnjo ali promet z eksplozivi ali
pirotehničnimi izdelki)
(1) Pravna oseba ali podjetnik lahko začne s proizvodnjo ali
prometom z eksplozivi ali pirotehničnimi izdelki, ko dobi dovoljenje
ministrstva ali dovoljenje pristojnega organa.
(2) Dovoljenje za proizvodnjo eksplozivov je lahko časovno
omejeno, v dovoljenju za proizvodnjo ali promet pa lahko ministrstvo določi
tudi dodatne pogoje, če je to potrebno zaradi varovanja življenja, zdravja
ljudi in premoženja ali zaradi zagotavljanja varstva okolja in javnega reda.
(3) Imetnica oziroma imetnik (v nadaljnjem besedilu: imetnik)
dovoljenja mora v osmih dneh pisno obvestiti ministrstvo ali pristojni organ o
vsaki statusni spremembi, spremembi odgovorne osebe ali prenehanju opravljanja
dejavnosti.
(4) Če imetnik dovoljenja spremeni svojo dejavnost, prostore
kjer opravlja dejavnost ali se statusno preoblikuje, mora pridobiti novo
dovoljenje.
(5) Pravna oseba ali podjetnik, ki pri opravljanju svoje
dejavnosti potrebuje pirotehnične izdelke, ki se vgrajujejo v vozila, varnostne
kovčke ali gasilne naprave z vgrajenim pirotehničnim izdelkom, oziroma
opravljajo promet iz prve, druge, četrte in pete alineje 2. točke 5. člena tega
zakona z ognjemetnimi izdelki kategorije F1, ki so namenjeni za uporabo v
stanovanjskih zgradbah in drugih zaprtih prostorih, ne potrebuje dovoljenja za
opravljanje prometa s pirotehničnimi izdelki.
10. člen
(osebni pogoji za proizvodnjo ali promet z eksplozivi ali
pirotehničnimi izdelki)
(1) Fizične osebe, ki za pravno osebo ali podjetnika iz
prejšnjega člena opravljajo posamezna dela z eksplozivi ali pirotehničnimi
izdelki, morajo izpolnjevati naslednje pogoje:
-       
so stare najmanj 18 let;
-       
ni zadržkov javnega reda;
-       
so strokovno usposobljene.
(2) Fizične osebe, ki za pravno osebo ali podjetnika
opravljajo dela z uporabo eksplozivov podrazredov 1.1 ali 1.2 in izvajalci ognjemetov
morajo poleg izpolnjevanja pogojev iz prejšnjega odstavka biti tudi zdravstveno
sposobne za delo z eksplozivi. Zdravniško spričevalo izda zdravstveni zavod, ki
je pooblaščen za opravljanje zdravniških pregledov po predpisih o nošenju
orožja.
(3) Fizične osebe, ki pri pravni osebi ali podjetniku
odgovarjajo za pravilno uporabo eksplozivov ali izvedbo ognjemetov, morajo
poleg pogojev iz prvega in drugega odstavka tega člena izkazati tudi najmanj
osnovno raven znanja slovenskega jezika.
11. člen
(zadržki javnega reda)
(1) Zadržki javnega reda iz druge alineje prvega odstavka
prejšnjega člena obstajajo, če je fizična oseba pravnomočno obsojena za
naklepno kaznivo dejanje, ki se preganja po uradni dolžnosti.
(2) Za fizične osebe iz drugega odstavka prejšnjega člena,
obstajajo zadržki javnega reda tudi, če so s pravnomočno odločbo obsojene za
prekršek zoper javni red in mir z elementi nasilja.
(3) Če proti osebi iz prvega in drugega odstavka tega člena
teče kazenski postopek ali postopek za prekršek zoper javni red in mir z
elementi nasilja, se odločitev ali oseba izpolnjuje pogoje, odloži do
pravnomočnosti sodbe oziroma odločbe v tem postopku.
(4) Ministrstvo in pristojni organ pridobivata podatke o
zadržkih javnega reda neposredno iz obstoječih evidenc, ki jih na podlagi
zakonov vodijo in upravljajo drugi upravljavci.
12. člen
(strokovna usposobljenost)
(1) Preizkus strokovne usposobljenosti za delo z eksplozivi
ali pirotehničnimi izdelki se opravlja pred strokovno komisijo. Opravlja ga
lahko fizična oseba, ki izpolnjuje pogoje iz prve in druge alineje prvega odstavka
10. člena tega zakona.
(2) Vrste strokovne usposobljenosti za delo z eksplozivi ali
pirotehničnimi izdelki, pogoje za izvajalce usposabljanja, način izbire
izvajalcev, programe usposabljanja, imenovanje in sestavo komisije iz
prejšnjega odstavka, pristojnost za izvedbo in način izvedbe preizkusa znanja,
podrobnejše pogoje za pristop k preizkusu znanja, varstvo pravic pri preizkusu
znanja ter obliko, vsebino in čas veljavnosti certifikatov o strokovni
usposobljenosti za posamezne vrste strokovnega usposabljanja določi v
podzakonskem predpisu ministrica oziroma minister, pristojen za notranje zadeve
(v nadaljnjem besedilu: minister).
13. člen
(osnovna raven znanja slovenskega jezika)
Osnovna raven znanja slovenskega jezika iz tretjega odstavka
10. člena tega zakona se dokazuje s spričevalom o izobraževanju v slovenskem
jeziku v Republiki Sloveniji ali z dokazilom o opravljenem preizkusu znanja
slovenskega jezika na osnovni ravni po javno veljavnem programu.
14. člen
(tehnični pogoji za proizvodnjo ali promet z eksplozivi ali
pirotehničnimi izdelki)
(1) Proizvodni, prodajni in skladiščni objekti za eksplozive
ali pirotehnične izdelke morajo biti zgrajeni in opremljeni tako, da so
zagotovljeni varstvo pred požarom, varovanje življenja in zdravja ljudi,
premoženja ter varstvo okolja.
(2) Eksplozivi ali pirotehnični izdelki so lahko skladiščeni
tudi v prenosnih ali priročnih skladiščih.
(3) Proizvodni, prodajni in skladiščni objekti morajo biti
zavarovani pred dostopom nepooblaščenih oseb.
(4) Vlada Republike Slovenije sprejme podrobnejši predpis o
proizvodnih, prodajnih in skladiščnih objektih, ki določa gradbenotehnične
značilnosti, umestitev v prostor, varstvo okolja, urejenost, zavarovanje,
zmogljivost, način varovanja in način skladiščenja eksplozivov ali
pirotehničnih izdelkov ter pogoje, ki jih morajo izpolnjevati nakladališča in
razkladališča eksplozivov ali pirotehničnih izdelkov, prekrške in sankcije
zanje.
15. člen
(vloga za izdajo dovoljenja za proizvodnjo ali promet z
eksplozivi ali pirotehničnimi izdelki)
(1) Pravna oseba ali podjetnik zaprosi za dovoljenje za
proizvodnjo ali promet z eksplozivi ali pirotehničnimi izdelki z vlogo, ki
vsebuje:
-       
matično številko (enotna identifikacijska številka);
-       
firmo ali ime;
-       
sedež in naslov sedeža pravne osebe ali podjetnika;
-       
ime in naslov poslovalnice ali drugega dela poslovnega subjekta, kjer se
opravlja proizvodnja ali promet z eksplozivi ali pirotehničnimi izdelki;
-       
vrsto prometa z eksplozivi ali pirotehničnimi izdelki;
-       
ime in priimek ter stalno prebivališče zastopnice oziroma zastopnika (v
nadaljnjem besedilu: zastopnik);
-       
osebne podatke o odgovornih osebah (ime in priimek, EMŠO ali datum
rojstva, stalno oziroma začasno prebivališče) in dokazili o izpolnjevanju
pogojev iz drugega in tretjega odstavka 10. člena tega zakona;
-       
načrt ravnanja ob nesreči ali drugem izrednem dogodku (eksplozija,
požar, vlom ipd.);
-       
izjavo o varnosti z oceno tveganja, kot jo določajo predpisi, ki urejajo
varstvo pri delu.
(2) Vloga za proizvodnjo eksplozivov ali pirotehničnih
izdelkov mora poleg podatkov iz prve, druge, tretje, četrte, šeste, sedme, osme
in devete alineje prejšnjega odstavka vsebovati še:
-       
podatke o vrstah eksplozivov ali pirotehničnih izdelkov, ki se bodo izdelovali;
-       
opis tehnološkega postopka izdelave;
-       
opis sistema za zagotavljanje kakovosti izdelave.
(3) Pred izdajo dovoljenja ministrstvo oziroma pristojni
organ ugotovi ustreznost prostorov, namenjenih proizvodnji ali prometu z
eksplozivi ali pirotehničnimi izdelki.
16. člen
(priprava eksplozivov na delovišču)
Pravna oseba ali podjetnik lahko pripravlja eksplozive na
delovišču, če ima za to specializirano opremo, ki je izdelana izključno za
pripravo eksplozivov na delovišču in dovoljenje za pripravo eksplozivov na delovišču.
17. člen
(vloga za izdajo dovoljenja za pripravo eksplozivov na
delovišču)
Vloga za izdajo dovoljenja za pripravo eksplozivov na
delovišču mora poleg podatkov iz prve, druge, tretje, šeste in sedme alineje
prvega odstavka 15. člena tega zakona vsebovati še:
-       
podatke o vrstah eksplozivov, ki se bodo pripravljali na delovišču;
-       
tehnične specifikacije in dokumente o ugotovljenih varnostnih lastnostih
eksplozivov;
-       
opis tehnološkega postopka izdelave in navodila za pripravo eksploziva;
-       
tehnično dokumentacijo za specializirano opremo.
18. člen
(odvzem dovoljenja)
(1) Dovoljenje za proizvodnjo ali promet z eksplozivi ali
pirotehničnimi izdelki se odvzame, če pravna oseba ali podjetnik:
-       
ne izpolnjuje več pogojev, določenih s tem zakonom;
-       
preneha opravljati dejavnost.
(2) V osmih dneh po dokončnosti odločbe o odvzemu dovoljenja
mora pravna oseba ali podjetnik izročiti ministrstvu ali pristojnemu organu vse
evidence, ki jih mora voditi po tem zakonu.
19. člen
(uničevanje in vračanje eksplozivov ali pirotehničnih izdelkov)
(1) Eksplozive ali pirotehnične izdelke lahko uničuje samo
strokovno usposobljena oseba.
(2) V masi se lahko uničujejo samo eksplozivi ali
pirotehnični izdelki, ki so stabilni in to samo v skladu s proizvajalčevim
navodilom ter na krajih, na katerih je dovoljena uporaba eksploziva, vendar
največ do 50 kg podrazreda 1.1 ali 1.2 hkrati. Uničevanje mora potekati tako,
da so zagotovljeni varstvo pred požarom, varovanje življenja in zdravja ljudi
ter premoženja in varstvo okolja.
(3) Eksplozivi ali predmeti, polnjeni z njimi, ki so
nestabilni oziroma se lahko sprožijo sami od sebe, se lahko uničujejo samo
posamično.
(4) Pravna oseba ali podjetnik, ki uporablja eksploziv in ne
izpolnjuje pogojev za njegovo hrambo ali uničenje, mora neporabljen eksploziv takoj
vrniti prodajalcu, pri katerem ga je kupil, prodajalec pa ga je dolžan
sprejeti.
(5) Vlada Republike Slovenije sprejme podrobnejši predpis, s
katerim določi varnostne in druge ukrepe, ki jih je treba izvajati pri
uničevanju eksplozivov ali pirotehničnih izdelkov, strokovno usposobljenost za
osebe, ki lahko uničujejo eksplozive ali pirotehnične izdelke, prekrške in
sankcije zanje.
20. člen
(raziskave o eksplozivih)
(1) Proizvajalci eksplozivov in druge pravne osebe ali
podjetniki, ki se v okviru svoje zakonite dejavnosti ukvarjajo z raziskavami za
pripravo novih vrst eksplozivov, za to dejavnost ne potrebujejo posebnega
dovoljenja, morajo pa zagotoviti tehnične in varnostne ukrepe za varovanje
življenja in zdravja ljudi, premoženja in okolja.
(2) Fizične osebe se ne smejo ukvarjati z raziskavami za
pripravo novih vrst eksplozivov ali eksperimentiranjem z izdelovanjem že znanih
vrst eksplozivov.
2.A OBVEZNOSTI PROIZVAJALCEV, UVOZNIKOV IN DISTRIBUTERJEV
20.a člen
(obveznosti proizvajalcev eksplozivov in pirotehničnih
izdelkov)
(1) Pri dajanju svojih eksplozivov ali pirotehničnih izdelkov
v promet ali kadar jih uporabljajo za lastne namene, proizvajalci zagotovijo,
da so načrtovani in proizvedeni v skladu z bistvenimi varnostnimi zahtevami.
Proizvajalci so dolžni izdelati tehnično dokumentacijo in zagotoviti, da se
izvede ustrezen postopek ugotavljanja skladnosti ter da so eksplozivom ali
pirotehničnim izdelkom priložena navodila in varnostne informacije v slovenskem
jeziku. Podrobnejšo vsebino bistvenih varnostnih zahtev, tehnične dokumentacije
in postopka ugotavljanja skladnosti predpiše minister.
(2) Kadar je bilo v postopku za ugotavljanje skladnosti že
dokazano, da eksploziv oziroma pirotehnični izdelek izpolnjuje zahteve,
določene s tem zakonom in na njegovi podlagi izdanimi predpisi, proizvajalci
izdelajo za eksplozive oziroma pirotehnične izdelke izjavo EU o skladnosti in
namestijo oznako CE. Tehnično dokumentacijo in izjavo EU o skladnosti hranijo
še deset let po tem, ko je bil eksploziv oziroma pirotehnični izdelek dan v
promet. Z izdelavo izjave EU o skladnosti proizvajalec prevzame odgovornost za
to, da eksploziv oziroma pirotehnični izdelek izpolnjuje vse zahteve iz tega
zakona in na njegovi podlagi izdanimi predpisi. Podrobnejšo vsebino izjave EU o
skladnosti za eksplozive in za pirotehnične izdelke predpiše minister.
(3) Proizvajalci morajo stalno zagotavljati, da se izvajajo
postopki za ohranjanje skladnosti proizvodne serije s tehnično dokumentacijo.
Pri tem je treba ustrezno upoštevati morebitne spremembe pri načrtovanju
eksploziva ali pirotehničnega izdelka, spremembe njunih lastnosti, spremembe
harmoniziranih standardov in drugo tehnično dokumentacijo glede skladnosti
eksploziva oziroma pirotehničnega izdelka.
(4) Proizvajalci, ki menijo ali utemeljeno domnevajo, da
eksploziv ali pirotehnični izdelek, ki so ga dali v promet, ni v skladu z
določbami tega zakona ali na njegovi podlagi izdanimi predpisi, nemudoma
izvedejo vse ukrepe, potrebne za zagotovitev skladnosti, ali ga, če je treba,
umaknejo ali odpokličejo. Kadar eksploziv ali pirotehnični izdelek predstavlja
tveganje za življenje, zdravje ali varnost ljudi ter premoženje in okolje,
proizvajalci o tem takoj obvestijo ministrstvo in inšpektorat ter jima
predložijo zlasti informacije o neskladnosti in o kakršnih koli sprejetih
ukrepih.
(5) Proizvajalci na podlagi obrazložene zahteve ministrstva
ali inšpektorata predložijo v papirni ali elektronski obliki vse potrebne
informacije in dokumentacijo za dokazovanje skladnosti eksploziva oziroma pirotehničnega
izdelka iz prejšnjega odstavka v skladnost katerega so dvomili, po izvedbi ukrepov
pa ga ponovno dali na trg.
(6) Proizvajalec eksplozivov lahko s pisnim pooblastilom
določi pooblaščenega zastopnika, da zanj opravlja naloge, določene v pooblastilu.
Pooblastilo pooblaščenemu zastopniku dovoljuje, da:
-       
za obdobje desetih let po tem, ko je bil eksploziv dan na trg,
inšpektoratu in ministrstvu dovoljuje dostopnost do izjave EU o skladnosti in
tehnične dokumentacije;
-       
na podlagi obrazložene zahteve inšpektorata ali ministrstva zagotovi vse
potrebne informacije in dokumentacijo, potrebne za dokazovanje skladnosti
eksploziva;
-       
na zahtevo inšpektorata ali ministrstva sodeluje pri vseh dejavnostih,
katerih cilj je preprečiti tveganja, ki jih predstavljajo eksplozivi v okviru
pooblastil pooblaščenega zastopnika.
Obveznosti iz prvega odstavka tega člena ne
morejo biti del nalog pooblaščenega zastopnika.
20.b člen
(obveznosti uvoznikov)
(1) Uvozniki dajejo v promet le eksplozive ali pirotehnične
izdelke, ki so skladni z določbami tega zakona in na njegovi podlagi izdanimi
predpisi.
(2) Preden dajo v promet eksploziv ali pirotehnični izdelek,
uvozniki zagotovijo, da je proizvajalec izvedel ustrezen postopek ugotavljanja
skladnosti in pripravil tehnično dokumentacijo, da ima eksploziv oziroma
pirotehnični izdelek oznako CE in je opremljen z zahtevanimi dokumenti,
navodili in varnostnimi informacijami v slovenskem jeziku ter da je
proizvajalec zagotovil, da ima eksploziv, ki ga je dal v promet, edinstveno
identifikacijsko številko v skladu s sistemom za identifikacijo in sledljivost
eksplozivov oziroma je pirotehnični izdelek označen z ustrezno registrsko
številko.
(3) Uvozniki zagotovijo, da v času, ko je eksploziv ali
pirotehnični izdelek v okviru njihove odgovornosti, pogoji skladiščenja in
prevoza eksploziva oziroma pirotehničnega izdelka ne ogrožajo njegovega
izpolnjevanja bistvenih varnostnih zahtev.
(4) Uvozniki, ki menijo ali utemeljeno domnevajo, da
eksploziv ali pirotehnični izdelek, ki so ga dali v promet, ni v skladu z
določbami tega zakona in na njegovi podlagi izdanimi predpisi, nemudoma
izvedejo vse ukrepe, da zagotovijo skladnost ali ga, če je treba, umaknejo ali
odpokličejo. Kadar eksploziv ali pirotehnični izdelek predstavlja tveganje za
življenje, zdravje ali varnost ljudi ter premoženje in okolje, uvozniki takoj
obvestijo proizvajalca ter ministrstvo in inšpektorat in jim predložijo zlasti
informacije o neskladnosti in kakršnih koli sprejetih ukrepih.
(5) Uvozniki na podlagi obrazložene zahteve ministrstva ali
inšpektorata posredujejo v papirni ali elektronski obliki vse potrebne
informacije in dokumentacijo za dokazovanje skladnosti eksploziva oziroma
pirotehničnega izdelka iz prejšnjega odstavka v skladnost katerega dvomili, po
izvedbi ukrepov pa ga ponovno dali na trg.
20.c člen
(obveznosti distributerjev)
(1) Distributerji, ki omogočajo dostopnost eksploziva ali
pirotehničnega izdelka na trgu, delujejo s potrebno skrbnostjo, da zagotovijo
skladnost eksploziva oziroma pirotehničnega izdelka z vsemi zahtevami tega
zakona in na njegovi podlagi izdanimi predpisi.
(2) Preden omogočijo dostopnost eksploziva ali pirotehničnega
izdelka na trgu, distributerji preverijo, ali ima eksploziv oziroma
pirotehnični izdelek oznako CE, ali mu je priložena zahtevana dokumentacija,
ali je opremljen z navodili in varnostnimi informacijami v slovenskem jeziku
ter ali sta proizvajalec in uvoznik izpolnila zahteve glede označevanja in
sledljivosti eksplozivov oziroma pirotehničnih izdelkov.
(3) Kadar distributerji menijo ali utemeljeno domnevajo, da
eksploziv oziroma pirotehnični izdelek ni usklajen z bistvenimi varnostnimi
zahtevami, omogočijo dostopnost eksploziva oziroma pirotehničnega izdelka na
trgu šele po ugotovitvi, da je skladen s tem zakonom in na njegovi podlagi izdanimi
predpisi. Kadar eksploziv ali pirotehnični izdelek predstavlja tveganje za
življenje, zdravje ali varnost ljudi ter premoženje in okolje, distributer o
tem obvesti poleg proizvajalca oziroma uvoznika še ministrstvo in inšpektorat.
(4) Distributerji zagotovijo, da v času, ko je eksploziv ali
pirotehnični izdelek v okviru njihove odgovornosti, pogoji skladiščenja in
prevoza eksploziva oziroma pirotehničnega izdelka ne ogrožajo njegovega
izpolnjevanja bistvenih varnostnih zahtev.
(5) Distributerji, ki menijo ali utemeljeno domnevajo, da
eksploziv oziroma pirotehnični izdelek, katerega dostopnost na trgu so
omogočili, ni v skladu z določbami tega zakona in na njegovi podlagi izdanimi
predpisi, zagotovijo sprejetje ustreznih ukrepov, s katerimi se doseže skladnost
navedenega eksploziva ali pirotehničnega izdelka, ali ga, če je treba, umaknejo
ali odpokličejo. Kadar eksploziv ali pirotehnični izdelek predstavlja tveganje
za življenje, zdravje ali varnost ljudi ter premoženje in okolje, distributerji
takoj obvestijo ministrstvo in inšpektorat in jima predložijo zlasti
informacije o neskladnosti in kakršnih koli sprejetih ukrepih.
(6) Distributerji na podlagi obrazložene zahteve ministrstva
ali inšpektorata posredujejo v papirni ali elektronski obliki vse potrebne
informacije in dokumentacijo za dokazovanje skladnosti eksploziva ali
pirotehničnega izdelka iz prejšnjega odstavka v skladnost katerega so dvomili,
po izvedbi ukrepov pa mu ponovno omogočili dostopnost na trgu.
20.č člen
(prenos obveznosti proizvajalcev na uvoznika ali
distributerja)
Uvoznik in distributer se po tem zakonu obravnavata kot
proizvajalec in zanju veljajo obveznosti iz 20.a člena tega zakona, kadar data
v promet eksploziv ali pirotehnični izdelek pod svojim imenom ali blagovno
znamko ali tako spremenita eksploziv ali pirotehnični izdelek, ki je že bil dan
v promet, da to lahko vpliva na njegovo že ugotovljeno skladnost z določbami
tega zakona in na njegovi podlagi izdanimi predpisi.
3. TEHNIČNE ZAHTEVE ZA EKSPLOZIVE IN PIROTEHNIČNE IZDELKE TER
POSTOPKI ZA UGOTAVLJANJE SKLADNOSTI
20.d člen
(organ za ugotavljanje skladnosti)
Organ za ugotavljanje skladnosti je pravna oseba, ki izvaja
dejavnost ugotavljanja skladnosti, vključno z umerjanjem opreme, preskušanjem,
certificiranjem, pregledovanjem eksplozivov ali pirotehničnih izdelkov in
izdajanjem potrdil. Izpolnjevati mora pogoje v skladu z zakonom, ki ureja
tehnične zahteve za proizvode in ugotavljanje skladnosti. Podrobnejše pogoje
določi minister.
21. člen
(dajanje v promet)
(1) Eksplozivi ali pirotehnični izdelki se lahko dajo v
promet, ko je bila njihova skladnost ugotovljena po predpisanem postopku in
imajo oznako CE.
(2) Preden se eksplozivi ali pirotehnični izdelki dajo v
promet jih je treba priglasiti ministrstvu, ki izda potrdilo o priglasitvi.
Eksploziv ali pirotehnični izdelek, za katerega je izdano potrdilo o
priglasitvi, se uvrsti na seznam eksplozivov ali seznam pirotehničnih izdelkov,
ki se objavita na spletni strani ministrstva.
(3) Če eksploziv ali pirotehnični izdelek ne izpolnjuje
pogojev, določenih v prvem odstavku tega člena, ministrstvo izdajo potrdila o
priglasitvi z odločbo zavrne.
(4) Ministrstvo na predlog inšpektorata z odločbo v celoti
ali v posameznem delu prekliče že izdano potrdilo o priglasitvi, kadar se s
ponovnim preskusom eksploziva ali pirotehničnega izdelka ugotovi njuna
neskladnost z bistvenimi varnostnimi zahtevami, ki se jih ne da naknadno
odpraviti.
(5) Določba prvega odstavka tega člena ne velja za ognjemetne
izdelke, ki jih proizvajalec izdela za lastno uporabo in niso namenjeni
trgovini ali prenosu v Evropski uniji in za katere ministrstvo dovoli uporabo
na ozemlju Republike Slovenije. Minister določi vsebino vloge in pogoje ter
postopek za ugotavljanje pogojev za izdajo dovoljenja za uporabo teh izdelkov.
22. člen
(priglasitev eksplozivov ali pirotehničnih izdelkov)
(1) Eksplozive ali pirotehnične izdelke priglasi pravna oseba
ali podjetnik, ki ima dovoljenje za proizvodnjo ali promet z eksplozivi ali
pirotehničnimi izdelki.
(2) Ob priglasitvi mora predložiti:
-       
listino o skladnosti, ki jo izda priglašeni organ za ugotavljanje
skladnosti eksplozivov ali pirotehničnih izdelkov;
-       
izjavo EU o skladnosti.
23. člen
(zahteve za embalažo in označevanje eksplozivov)
(1) Eksplozivi se lahko dajo v promet, prenos in uporabo samo
v izvirni embalaži, ki je preizkušena in označena tako, kot določajo predpisi,
ki urejajo prevoz nevarnega blaga. Določba ne velja za medfazno skladiščenje v
proizvodnji.
(2) Poleg podatkov, navedenih v predpisih, ki urejajo prevoz
nevarnega blaga, mora embalažna enota vsebovati še:
-       
oznako serije proizvoda;
-       
datum proizvodnje in rok uporabe;
-       
podatke o načinu skladiščenja;
-       
morebitna posebna opozorila.
(3) Poleg izpolnjevanja obveznosti iz prvega in drugega
odstavka tega člena proizvajalci poskrbijo, da imajo vsi eksplozivi, ki so jih
dali v promet, nameščeno edinstveno identifikacijsko številko, ki mora biti na
vidnem mestu, jasno čitljiva in neizbrisna, oziroma zagotoviti, da imajo
eksplozivi, ki niso vključeni v sistem edinstvene identifikacijske številke v
skladu s sistemom za identifikacijo in sledljivost eksplozivov, vse ustrezne
podatke za identifikacijo. Minister predpiše podrobnejšo vsebino edinstvene
identifikacijske številke, izjeme, ko edinstvene identifikacijske številke ni
treba namestiti, in vsebino podatkov za identifikacijo eksplozivov, ki niso
vključeni v sistem enotne identifikacijske številke.
24. člen
(označevanje pirotehničnih izdelkov)
(1) Vsak pirotehnični izdelek mora biti označen v slovenskem
jeziku. Oznaka mora biti na vidnem mestu, jasno čitljiva in neizbrisna, skladno
s harmoniziranimi standardi. Da se zagotovi sledljivost pirotehničnih izdelkov,
jih proizvajalci označijo z registrsko številko, ki jim jo je dodelil priglašen
organ za ugotavljanje skladnosti. Minister predpiše enoten sistem številčenja,
podrobnejšo vsebino registrske številke in vsebino označevanja pirotehničnih
izdelkov.
(2) Če na pirotehničnem izdelku ni dovolj prostora za
označevanje, se podatek navede na najmanjši embalažni enoti.
(3) Na sejmih, razstavah in predstavitvah za trženje
pirotehničnih izdelkov se lahko razstavljajo in uporabljajo pirotehnični
izdelki, ki niso označeni v skladu s tem zakonom, če je iz oznake jasno
razvidno, da niso namenjeni za prodajo. Prav tako je za raziskovalne, razvojne
in preizkusne namene dovoljena uporaba pirotehničnih izdelkov, izdelanih za
takšne namene, če so označeni tako, da je jasno razvidno, da so namenjeni zgolj
za raziskovalne, razvojne ali preizkusne namene.
(4) Za uporabo izdelkov na predstavitvah za trženje je treba
pridobiti dovoljenje pristojnega organa.
25. člen
(dolžnosti uvoznika eksplozivov ali pirotehničnih izdelkov)
Če proizvajalec eksplozivov ali pirotehničnih izdelkov nima
sedeža v Evropski uniji, mora uvoznik pred dajanjem v promet zagotoviti, da
eksplozivi ali pirotehnični izdelki izpolnjujejo vse zahteve iz tega zakona.
4. NAKUP IN UPORABA EKSPLOZIVOV, PIROTEHNIČNIH IZDELKOV IN
STRELIVA, NJIHOV PRENOS NA OBMOČJU REPUBLIKE SLOVENIJE OZIROMA V EVROPSKI UNIJI
TER UVOZ, IZVOZ IN TRANZIT
26. člen
(dovoljenje za nakup in prenos eksplozivov ali pirotehničnih
izdelkov na območju Republike Slovenije)
(1) Dovoljenje za nakup in prenos eksplozivov ali
pirotehničnih izdelkov kategorij F3, ki jih lahko uporabljajo le strokovno
usposobljene osebe, ter kategorij F4, T2 in P2, na območju Republike Slovenije
pristojni organ izda pravni osebi ali podjetniku, ki ima dovoljenje za promet z
eksplozivi ali pirotehničnimi izdelki. Dovoljenje za nakup in prenos se lahko
izda za enkratni ali večkratni nakup in prenos eksplozivov ali pirotehničnih
izdelkov z veljavnostjo do dvanajst mesecev od dneva izdaje.
(2) Če imetnik dovoljenja iz prejšnjega odstavka ne
izkoristi, ga mora v osmih dneh po prenehanju veljavnosti vrniti pristojnemu
organu.
(3) Prevoznik mora zagotoviti, da ima voznik dovoljenje za
nakup in prenos ves čas prevoza poleg eksplozivov ali pirotehničnih izdelkov.
Voznik mora dovoljenje na policistovo zahtevo pokazati.
(4) Dovoljenje za nakup in prenos lahko pristojni organ
prekliče, če to zahtevajo razlogi javne varnosti.
27. člen
(vloga za izdajo dovoljenja za nakup in prenos eksplozivov
ali pirotehničnih izdelkov na območju Republike Slovenije)
(1) Vloga za dovoljenje za nakup in prenos eksplozivov ali
pirotehničnih izdelkov kategorij F3, F4, T2 in P2 na območju Republike
Slovenije vsebuje:
-       
podatke o kupcu: ime in sedež pravne osebe ali podjetnika;
-       
podatke o prodajalcu: ime in sedež pravne osebe ali podjetnika;
-       
podatke o prevozniku: ime in sedež pravne osebe ali podjetnika, telefon;
-       
podatke o prevozu: način prevoza, kraj odhoda, kraj prihoda, datum
odhoda ter namen nakupa in prenosa oziroma nakupa ali prenosa;
-       
podatke o tovoru: identifikacijska številka in oznaka varnostne skupine
(številka UN), tip eksploziva, ime in sedež proizvajalca, količina (za
eksploziv in pirotehnične izdelke neto).
(2) V vlogi za izdajo dovoljenja za nakup in prenos
pirotehničnih izdelkov je poleg podatkov iz prejšnjega odstavka treba navesti
še kategorijo pirotehničnih izdelkov.
28. člen
(uporaba eksplozivov ali pirotehničnih izdelkov)
(1) Pravna oseba ali podjetnik sme eksplozive uporabljati
izključno za namene in na krajih, ki so določeni v dovoljenju za nakup in
prenos.
(2) Pri izvajanju ognjemetov je treba upoštevati predpisane
varnostne ukrepe, ki morajo biti glede na tehnične in druge pogoje izvedbe
predvideni v elaboratu za izvedbo ognjemeta.
29. člen
(pooblastilo)
(1) Vlada Republike Slovenije lahko prepove ali omeji nakup,
posest, uporabo, prenos in uvoz posameznih vrst eksplozivov ali pirotehničnih
izdelkov, ki zaradi svoje sestave ali učinkovanja pomenijo veliko nevarnost za
življenje, zdravje ljudi, premoženje ter za varstvo okolja ali javni red.
(2) Minister lahko zaradi javne varnosti ali obrambe države
začasno omeji ali prepove prenos eksplozivov ali pirotehničnih izdelkov na
območju ali delu območja Republike Slovenije.
30. člen
(nakup delov streliva za fizične osebe)
(1) Fizične osebe, ki imajo na podlagi predpisov, ki urejajo
posest orožja, veljavni orožni list, lahko kupujejo in imajo v posesti dele
streliva (smodnik, netilke in tulce z netilkami) na podlagi orožnega lista in
certifikata o strokovni usposobljenosti za polnjenje streliva za lastne
potrebe.
(2) Fizične osebe, ki imajo na podlagi predpisov, ki urejajo
posest orožja, priglasitveni list za orožje kategorije D, lahko kupujejo in
imajo v posesti črni smodnik na podlagi dovoljenja pristojnega organa.
31. člen
(dovoljenje za prenos v Evropski uniji, uvoz, izvoz in
tranzit eksplozivov, streliva ali pirotehničnih izdelkov)
(1) Za prenos v Evropski uniji, uvoz, izvoz in tranzit eksplozivov,
streliva ali pirotehničnih izdelkov je potrebno dovoljenje ministrstva.
Dovoljenje za prenos v Evropski uniji in za uvoz ali izvoz se lahko izda pravni
osebi ali podjetniku, ki ima dovoljenje za proizvodnjo ali promet z eksplozivi,
pirotehničnimi izdelki ali strelivom.
(2) Pravna oseba ali podjetnik, ki nima dovoljenja za
proizvodnjo ali promet z eksplozivi, pirotehničnimi izdelki ali strelivom,
lahko opravlja samo prevoz.
(3) Ministrstvo lahko v dovoljenju določi posebne varnostne
ukrepe za uvoz, izvoz ali tranzit eksplozivov, pirotehničnih izdelkov ali
streliva čez ozemlje Republike Slovenije ali prekliče že izdano dovoljenje, če
to zahtevajo razlogi javne varnosti.
(4) Prevoznik mora zagotoviti, da ima voznik dovoljenje za
prenos, uvoz, izvoz ali tranzit ves čas prevoza pri sebi. Voznik mora
dovoljenje pokazati na zahtevo policista ali carinika.
(5) Če se opravlja prenos streliva s seznama streliva, ki si
ga države članice Evropske unije predhodno pošljejo druga drugi, med dvema
pravnima osebama ali podjetnikoma, ki imata dovoljenje za proizvodnjo ali
promet, se lahko dovoljenje za prenos streliva izda z veljavnostjo treh let.
(6) Imetnik dovoljenja za uvoz, izvoz ali tranzit eksplozivov
podrazredov 1.1 in 1.2 mora 48 ur pred predvidenim prihodom o tem obvestiti
mejni prehod, naveden v dovoljenju.
32. člen
(vloga za izdajo dovoljenja za prenos v Evropski uniji,
uvoz, izvoz in tranzit eksplozivov, streliva ali pirotehničnih izdelkov)
(1) Vlogo za izdajo dovoljenja za prenos eksplozivov in
streliva v Evropski uniji je treba podati na obrazcu za transfer eksploziva ali
streliva, ki je določen z odločbo 2004/388/ES Komisije z dne 15. 4. 2004 o
dokumentu za transfer eksplozivov znotraj Skupnosti (UL L št. 120 z dne 24. 4.
2004, str. 43).
(2) V vlogi za izdajo dovoljenja za uvoz, izvoz ali tranzit
eksplozivov, streliva ali pirotehničnih izdelkov je treba navesti:
-       
firmo ali ime in sedež pravne osebe ali podjetnika;
-       
ime eksploziva, identifikacijsko številko in oznako varnostne skupine
(številka UN);
-       
firmo ali ime in sedež proizvajalca in pošiljatelja eksploziva ter ime in
naslov kupca ali prejemnika;
-       
količino, neto eksplozivno maso in način pakiranja;
-       
predviden datum uvoza, izvoza ali tranzita;
-       
vstopni oziroma izstopni mejni prehod, prevozno pot in način prevoza;
-       
uvozno ali tranzitno dovoljenje države, v katero se eksploziv izvaža ali
čez katero poteka tranzit.
(3) V vlogi za izdajo dovoljenja za uvoz, izvoz ali tranzit
streliva je treba poleg podatkov iz prve, druge, tretje, pete, šeste in sedme
alineje prejšnjega odstavka navesti tudi količino, vrsto in kaliber streliva.
(4) V vlogi za izdajo dovoljenja za prenos v Evropski uniji,
uvoz, izvoz ali tranzit pirotehničnih izdelkov je poleg podatkov iz drugega
odstavka tega člena treba navesti še kategorijo pirotehničnih izdelkov.
5. RAZVRSTITEV PIROTEHNIČNIH IZDELKOV IN OMEJITVE PRI PRODAJI
33. člen
(razvrstitev pirotehničnih izdelkov po vrstah)
Razvrstitev pirotehničnih izdelkov iz drugega odstavka 4.
člena tega zakona opravi proizvajalec glede na vrsto uporabe, namen, raven
nevarnosti in glede na raven hrupa, ki ga pirotehnični izdelek povzroča.
Razvrstitev potrdi priglašeni organ za ugotavljanje skladnosti.
34. člen
(razvrstitev pirotehničnih izdelkov po kategorijah)
(1) Ognjemetni izdelki so razvrščeni v naslednje kategorije:
-       
kategorija F1: ognjemetni izdelki, ki predstavljajo zelo majhno
nevarnost, povzročajo zanemarljivo raven hrupa in so namenjeni uporabi v
strnjenih naseljih, vključno z ognjemetnimi izdelki, ki so namenjeni uporabi v
stanovanjskih zgradbah in drugih zaprtih prostorih;
-       
kategorija F2: ognjemetni izdelki, ki predstavljajo majhno nevarnost in
povzročajo nizko raven hrupa ter so namenjeni uporabi na omejenih območjih na
prostem;
-       
kategorija F3: ognjemetni izdelki, ki predstavljajo srednje veliko
nevarnost in so namenjeni uporabi na prostem, na velikih odprtih območjih in
katerih raven hrupa ni škodljiva za zdravje ljudi;
-       
kategorija F4: ognjemetni izdelki, ki predstavljajo veliko nevarnost in
so namenjeni za uporabo le strokovno usposobljenim osebam (splošno znani kot
»ognjemetni izdelki za poklicno uporabo«) in katerih raven hrupa ni škodljiva
za zdravje ljudi.
(2) Pirotehnični izdelki za odrska prizorišča so razvrščeni v
naslednji kategoriji:
-       
kategorija T1: pirotehnični izdelki za uporabo na odru, ki predstavljajo
majhno nevarnost;
-       
kategorija T2: pirotehnični izdelki za uporabo na odru, ki so namenjeni
za uporabo samo osebam s strokovnim znanjem.
(3) Drugi pirotehnični izdelki so razvrščeni v naslednji
kategoriji:
-       
kategorija P1: pirotehnični izdelki, ki predstavljajo majhno nevarnost,
razen ognjemetnih izdelkov in pirotehničnih izdelkov za odrska prizorišča;
-       
kategorija P2: pirotehnični izdelki, s katerimi lahko ravnajo ali jih
uporabljajo samo osebe s strokovnim znanjem, razen ognjemetnih izdelkov in
pirotehničnih izdelkov za odrska prizorišča.
35. člen
(omejitve za prodajo in uporabo pirotehničnih izdelkov
fizičnim osebam)
(1) Pirotehničnih izdelkov posamezne kategorije ni dovoljeno
prodajati fizičnim osebam, ki so mlajše od:
-       
14 let za kategorijo F1,
-       
16 let za kategorijo F2,
-       
18 let za kategorije P1 in T1.
(2) Ne glede na določbo prejšnjega odstavka je uporaba
ognjemetnih izdelkov kategorije F1 in F2 dovoljena tudi fizičnim osebam,
mlajšim od 14 oziroma 16 let, če so pod nadzorstvom staršev ali skrbnikov.
(3) Pirotehnične izdelke kategorij F3, F4, T2 in P2 lahko
kupuje, poseduje ali uporablja pravna oseba ali podjetnik, ki ima dovoljenje za
promet s pirotehničnimi izdelki, razen baterij in kombinacij po harmoniziranih
standardih iz kategorije F3 do 1000 g neto mase eksplozivnih snovi in fontan po
harmoniziranih standardih iz kategorije F3 do 750 g neto mase eksplozivnih
snovi v posameznem izdelku, ki jih lahko kupujejo, posedujejo in uporabljajo
tudi fizične osebe, stare najmanj 18 let, pod pogojem, da baterije ali
kombinacije ne vsebujejo rakete, ognjemetne bombe, bombe v možnarju in
izdelkov, katerih glavni učinek je pok, iz harmoniziranih standardov.
(4) Prodajalec sme od fizične osebe, za katero domneva, da ne
izpolnjuje pogojev iz prvega odstavka tega člena, zahtevati, da predhodno
izkaže svojo starost z javno listino, s katero se dokazuje istovetnost oseb.
(5) Prodaja, posest in uporaba ognjemetnih izdelkov
kategorije F2 in F3 katerih glavni učinek je pok, je prepovedana.
(6) Prodaja ognjemetnih izdelkov kategorije F1, katerih
glavni učinek je pok, je fizičnim osebam dovoljena od 19. do 31. decembra,
njihova uporaba pa je dovoljena od 26. decembra do vključno 1. januarja.
(7) Uporaba ognjemetnih izdelkov kategorije F1, katerih
glavni učinek je pok, je prepovedana v strnjenih stanovanjskih naseljih,
zgradbah in vseh zaprtih prostorih, v bližini bolnišnic, v prevoznih sredstvih
za potniški promet in na površinah, na katerih potekajo javni shodi in javne
prireditve. V stanovanjskih zgradbah in drugih zaprtih prostorih je dovoljeno
uporabljati le ognjemetne izdelke kategorije F1, ki so proizvedeni, namenjeni
in označeni za tako uporabo.
(8) Fizičnim osebam je prepovedana prodaja, posest in uporaba
drugih pirotehničnih izdelkov kategorije P1 za vozila, vključno z zračnimi
blazinami in zategovalniki varnostnih pasov, razen če so vgrajeni v vozilo ali
v snemljivi del vozila.
(9) Uporaba pirotehničnih izdelkov je dovoljena samo v skladu
z navodili proizvajalca.
(10) Fizičnim osebam je prepovedana:
-       
predelava pirotehničnih izdelkov zaradi povečanja učinka in posest takih
izdelkov;
-       
uporaba pirotehničnih izdelkov v drugih predmetih; 
-       
lastna izdelava pirotehničnih izdelkov ali zmesi in posest takih
izdelkov;
-       
preprodaja pirotehničnih izdelkov.
6. NADZORSTVO
36. člen
(nadzor)
(1) Inšpekcijski nadzor nad izvajanjem tega zakona in na
njegovi podlagi izdanimi predpisi opravlja Inšpektorat Republike Slovenije za
notranje zadeve (v nadaljnjem besedilu: inšpektorat).
(2) Nadzorstvo nad določbami 14., 16., 21., 23., 24., 26.,
28., 30., 31. in 35. člena tega zakona, opravlja tudi policija, nad določbami
31. člena tega zakona tudi carinska služba in nad določbami 6., 9. in 14. člena
tega zakona tudi tržni inšpektorat, vsak v skladu s svojimi pooblastili.
(3) V inšpektoratu opravljajo inšpekcijski nadzor nad
pravnimi osebami in podjetniki uslužbenci s posebnimi pooblastili inšpektorice
oziroma inšpektorji (v nadaljnjem besedilu: inšpektor).
37. člen
(redni pregledi in obveščanje)
(1) Policija in carinska služba opravljata redne preglede
eksplozivov in pirotehničnih izdelkov ob njihovem vnosu na ozemlje Evropske
unije preko ozemlja Republike Slovenije, na krajih skladiščenja in proizvodnje
pa inšpektorat.
(2) O nadzoru nad pirotehničnimi izdelki, ki se opravlja na
ozemlju Republike Slovenije na podlagi poročil izvajalcev nadzora, ministrstvo
vsako leto obvesti Komisijo.
37.a člen
(postopek za ravnanje z eksplozivi ali pirotehničnimi
izdelki, ki pomenijo tveganje na nacionalni ravni)
(1) Kadar inšpektor na podlagi ugotovljenih dejstev
utemeljeno sumi, da eksploziv ali pirotehnični izdelek predstavlja tveganje za
življenje, zdravje ali varnost ljudi oziroma premoženje ali okolje, izvede
preskus spornega eksploziva ali pirotehničnega izdelka glede izpolnjevanja vseh
ustreznih varnostnih zahtev tako, da odvzete vzorce spornih eksplozivov ali
pirotehničnih izdelkov pošlje priglašenemu organu za ugotavljanje skladnosti,
ki predhodno ni ugotavljal skladnosti teh izdelkov.
(2) Kadar inšpektor na podlagi opravljenega preskusa iz
prejšnjega odstavka ugotovi, da eksploziv ali pirotehnični izdelek ne
izpolnjuje zahtev, določenih s tem zakonom in na njegovi podlagi izdanimi
predpisi, pravni osebi ali podjetniku nemudoma odredi ustrezne ukrepe, s
katerimi se zagotovi, da eksploziv ali pirotehnični izdelek izpolni navedene
zahteve v roku, ki ga določi glede na naravo tveganja in druge okoliščine, od
katerih je odvisno v kolikšnem času lahko pravna oseba ali podjetnik, ob dolžni
skrbnosti, odpravi nepravilnosti oziroma izvede ukrep. Inšpektorat o odrejenih
ukrepih pisno obvesti ministrstvo in priglašeni organ, ki je predhodno
ugotavljal skladnost izdelkov.
(3) Kadar ugotovljena neskladnost oziroma nevarnost
eksploziva ali pirotehničnega izdelka ne dopuščata postopanja po prejšnjem
odstavku, ali kadar pravna oseba ali podjetnik v roku iz prejšnjega odstavka ne
sprejme ukrepov, inšpektor odredi ustrezne ukrepe za prepoved ali omejitev
dostopnosti eksploziva ali pirotehničnega izdelka v skladu z drugim odstavkom
38. člena tega zakona.
(4) Za ukrepe iz tega člena se uporablja 21. člen Uredbe (ES)
št. 765/2008 Evropskega parlamenta in Sveta z dne 9. julija 2008 o določitvi
zahtev za akreditacijo in nadzor trga v zvezi s trženjem proizvodov ter
razveljavitvi Uredbe (EGS) št. 339/93 (UL L št. 218 z dne 13. 8. 2008, str.
30).
37.b člen
(postopek za ravnanje z eksplozivi ali pirotehničnimi
izdelki, ki pomenijo tveganje na ravni Evropske unije)
(1) Kadar inšpektor v primerih iz prejšnjega člena ugotovi,
da neskladnost eksplozivov ali pirotehničnih izdelkov z določbami tega zakona
in na njegovi podlagi izdanimi predpisi ni omejena na ozemlje Republike
Slovenije, inšpektorat pripravi obvestilo za ministrstvo, Komisijo in druge
države članice Evropske unije o rezultatih preskusa in ukrepih, ki so bili
odrejeni.
(2) Pravna oseba in podjetnik morata izvesti odrejene ukrepe
glede eksplozivov ali pirotehničnih izdelkov, ki pomenijo tveganje in katerih
dostopnost sta omogočila na trgu Evropske unije.
37.c člen
(postopek za ravnanje pri skladnih eksplozivih in
pirotehničnih izdelkih, ki predstavljajo tveganje)
(1) Kadar inšpektor po izvedbi preskusa iz 37.a člena tega
zakona ugotovi, da eksploziv ali pirotehnični izdelek, čeprav je skladen z
določbami tega zakona in na njegovi podlagi izdanimi predpisi, predstavlja
tveganje za življenje, zdravje ali varnost ljudi, za premoženje ali okolje ali
ogroža druge vidike zaščite javnega interesa, pravni osebi ali podjetniku
odredi ustrezne ukrepe iz drugega odstavka 38. člena tega zakona, s katerimi se
zagotovi, da sporni eksploziv ali pirotehnični izdelek takrat, ko bo dan v
promet ali mu bo omogočena dostopnost na slovenskem trgu, ne bo več
predstavljal navedenega tveganja, ali pa eksploziv ali pirotehnični izdelek
umakne s trga ali ga odpokliče v roku, določenem glede na naravo tveganja in
druge okoliščine, od katerih je odvisno v kolikšnem času lahko pravna oseba ali
podjetnik, ob dolžni skrbnosti, odpravi nepravilnosti oziroma izvede ukrep.
(2) V primeru iz prejšnjega odstavka inšpektorat nemudoma
pripravi obvestilo za ministrstvo, Komisijo in druge države članice Evropske
unije o vrsti tveganja ter vrsti in trajanju sprejetih ukrepov ter ga posreduje
ministrstvu.
(3) Pravna oseba in podjetnik morata izvesti odrejene ukrepe
iz prvega odstavka tega člena za skladne eksplozive ali pirotehnične izdelke,
ki predstavljajo tveganje in katerih dostopnost sta omogočila na trgu Evropske
unije.
37.č člen
(postopek za ravnanje pri ugotovitvi formalne neskladnosti)
(1) Kadar inšpektor ugotovi, da:
-       
oznaka CE ni nameščena v skladu s pravili in pogoji za namestitev oznake
CE ali oznaka CE ni bila nameščena;
-       
identifikacijska številka priglašenega organa, kadar je bil udeležen v
fazi nadzora proizvodnje, ni bila nameščena v skladu s pravili in pogoji
namestitve identifikacijske številke priglašenega organa ali ni bila nameščena;
-       
tehnična dokumentacija ni na voljo ali ni popolna;
-       
manjkajo potrebne informacije o uvozniku ali so te napačne ali nepopolne
ali proizvajalec ni zagotovil, da ima eksploziv edinstveno identifikacijsko
številko, oziroma ni zagotovil, da imajo eksplozivi, ki niso vključeni v sistem
edinstvene identifikacijske številke, navedene vse ustrezne podatke za
identifikacijo,
pravni osebi ali podjetniku odredi, da
neskladnost odpravi v roku, določenem glede na okoliščine, od katerih je odvisno
v kolikšnem času lahko pravna oseba ali podjetnik ob dolžni skrbnosti odpravi
neskladnosti.
(2) Kadar neskladnosti iz prejšnjega odstavka v določenem
roku niso bile odpravljene, inšpektor odredi ustrezne ukrepe v skladu z deveto
alinejo drugega odstavka 38. člena tega zakona.
38. člen
(pooblastila in ukrepi inšpektorja)
(1) Inšpektor ima poleg splošnih pooblastil, določenih v
zakonu, ki ureja inšpekcijski nadzor, še naslednja pooblastila:
-       
pri nadzorih zaradi preverjanja skladnosti lahko odvzame vzorce eksplozivov
ali pirotehničnih izdelkov, ki so v prometu, pri čemer ob ugotovljenih
neskladnostih smiselno uporabi postopek in pooblastila iz 37.a, 37.b in 37.c
člena tega zakona.
(2) Inšpektor lahko poleg ukrepov, določenih v zakonu, ki
ureja inšpekcijski nadzor, izreče še naslednje ukrepe:
-       
prepove ravnanje z eksplozivi ali pirotehničnimi izdelki osebam, ki za to
niso strokovno usposobljene;
-       
začasno prepove posamezna opravila v zvezi s prometom z eksplozivi ali
pirotehničnimi izdelki ali njihovo uporabo, če niso izpolnjeni predpisani
pogoji;
-       
začasno prepove proizvodnjo ali promet z eksplozivi ali pirotehničnimi
izdelki in njihovo uporabo, če ugotovi opustitve varnostnih ukrepov;
-       
do ugotovitve skladnosti začasno prepove promet z eksplozivi ali
pirotehničnimi izdelki, če obstaja nevarnost, da bi nadaljnja uporaba
eksplozivov ali pirotehničnih izdelkov lahko ogrozila življenja ali obremenila
okolje;
-       
začasno prepove uporabo skladišča, nakladališča ali razkladališča, ki ne
ustreza pogojem, predpisanim za skladiščenje, nakladanje oziroma razkladanje
eksplozivov ali pirotehničnih izdelkov;
-       
začasno prepove promet z eksplozivi ali pirotehničnimi izdelki, pri
katerih se uporablja neustrezna embalaža;
-       
predlaga pristojnemu organu odvzem dovoljenja za promet z eksplozivi ali
pirotehničnimi izdelki;
-       
začasno, do zagotovitve, da eksploziv ali pirotehnični izdelek izpolni
zahteve določene s tem zakonom in na njegovi podlagi izdanimi predpisi, prepove
promet s temi eksplozivi ali pirotehničnimi izdelki;
-       
začasno prepove promet z eksplozivi ali pirotehničnimi izdelki, ki niso
ustrezno označeni ali so za njih ugotovljene druge formalne neskladnosti,
oziroma z njimi prepove promet ali odredi odpoklic ali umik s trga, če se kljub
začasni prepovedi prometa te pomanjkljivosti ne odpravijo, in o tem obvesti
ministrstvo;
-       
začasno, do zagotovitve skladnosti, odredi umik ali odpoklic eksploziva
ali pirotehničnega izdelka, ki ni skladen s tem zakonom in na njegovi podlagi
izdanimi predpisi;
-       
po ugotovitvi neskladnosti eksploziva ali pirotehničnega izdelka s tem
zakonom in na njegovi podlagi izdanimi predpisi, ki se jih ne da naknadno
odpraviti in ki jih je ugotovil priglašeni organ za ugotavljanje skladnosti,
odredi umik ali odpoklic izdelka s trga in o tem obvesti ministrstvo ter mu
predlaga preklic potrdila o priglasitvi;
-       
od pravnih oseb ali podjetnikov zahteva, da mu nemudoma sporočijo
podatke o vseh drugih pravnih osebah ali podjetnikih, ki so jim dobavili ali
dostavili eksploziv ali pirotehnični izdelek, in sicer za obdobje zadnjih
desetih let.
(3) Pritožba zoper izrečene ukrepe ne zadrži njihove
izvršitve. O pritožbi odloči ministrstvo.
39. člen
(zaseg eksplozivov ali pirotehničnih izdelkov)
Brez predhodne odločbe policist na kraju samem zaseže
eksploziv ali pirotehnične izdelke pravni osebi, podjetniku ali fizični osebi,
če:
-       
ima v posesti eksploziv ali pirotehnične izdelke brez dovoljenja;
-       
uporablja eksploziv brez dovoljenja;
-       
uporablja eksploziv v nasprotju z dovoljenjem;
-       
ravna s pirotehničnimi izdelki v nasprotju s 35. členom tega zakona.
40. člen
(obveščanje)
(1) Obvestilo inšpektorata o ugotovljenih neskladjih iz 37.a,
37.b in 37.c člena tega zakona vsebuje najmanj naslednje podatke:
-       
vse razpoložljive podrobnosti o eksplozivu ali pirotehničnemu izdelku,
zlasti pa podatke, potrebne za identifikacijo neskladnega eksploziva ali
pirotehničnega izdelka in njegovega porekla ter podatke o dobavni verigi,
-       
rezultate preskusa,
-       
vrste neskladnosti in tveganja,
-       
vrste in trajanje sprejetih nacionalnih ukrepov ter stališča pravne
osebe ali podjetnika, ki so ji bili ukrepi odrejeni.
(2) Inšpektorat v obvestilu iz prejšnjega odstavka posebej
navede naslednje vzroke neskladnosti:
-       
eksploziv ali pirotehnični izdelek ne izpolnjuje pogojev, ki so povezani
z ogrožanjem zdravja ali varnosti ljudi ali varstvom premoženja ali okolja, ali
-       
eksploziv ali pirotehnični izdelek, kljub sklicevanju na skladnost s
harmoniziranimi standardi, ni v skladu z bistvenimi varnostnimi zahtevami.
(3) Kadar ministrstvo prejme obvestilo o neskladnosti
eksploziva ali pirotehničnega izdelka od druge države članice Evropske unije
ali Komisije, nemudoma obvesti ostale države članice Evropske unije in Komisijo
o vseh sprejetih ukrepih glede tega eksploziva ali pirotehničnega izdelka v
Republiki Sloveniji in dodatnih razpoložljivih podatkih, ki so na voljo v zvezi
z neskladnostjo tega eksploziva ali pirotehničnega izdelka. Kadar se
ministrstvo ne strinja s sprejetim ukrepom države članice Evropske unije, ki je
obvestilo posredovala, predloži svoj ugovor Komisiji.
(4) Kadar je ob zaključku postopkov, določenih v 37.b in 37.c
členu tega zakona zoper ukrep inšpektorja vložen ugovor države članice Evropske
unije in če Komisija odloči, da je ukrep neupravičen, ga inšpektorat nemudoma
razveljavi.
(5) Inšpektorat pripravi letno poročilo o svojih dejavnostih
tržnega nadzora, ki ga posreduje ministrstvu.
(6) Vsa obveščanja drugih držav članic Evropske unije in
Komisije potekajo preko ministrstva. Ministrstvo lahko od inšpektorata ustno
ali pisno zahteva vsebinske in oblikovne dopolnitve obvestila.
7. EVIDENCE
41. člen
(vodenje evidenc)
(1) Za zagotovitev podatkov o proizvodnji in prometu z
eksplozivi ali pirotehničnimi izdelki, izdanih dovoljenjih o uvozu, izvozu,
tranzitu in prenosu eksplozivov, pirotehničnih izdelkov in streliva, izdanih
certifikatih o strokovni usposobljenosti za delo z eksplozivi ali
pirotehničnimi izdelki morajo ministrstvo, pristojni organ in pravna oseba ter
podjetnik iz 8. člena tega zakona voditi evidence na način in pod pogoji, ki
jih določa ta zakon.
(2) Za zbiranje, obdelovanje, shranjevanje, posredovanje in
uporabo osebnih podatkov iz evidenc po tem zakonu se uporablja zakon, ki ureja
varstvo osebnih podatkov, če ni s tem zakonom drugače določeno.
(3) Ministrstvo in pristojni organ zbirata osebne in druge
podatke neposredno od osebe, na katero se ti podatki nanašajo, in od pravnih
oseb ali podjetnikov, ki imajo dovoljenje za proizvodnjo ali promet z
eksplozivi ali pirotehničnimi izdelki oziroma iz že obstoječih zbirk podatkov
ministrstva, pristojnega organa in evidenc, ki jih na podlagi zakonov vodijo in
upravljajo drugi upravljavci.
(4) O zbiranju osebnih in drugih podatkov od pravnih oseb ali
podjetnikov, ki imajo dovoljenje za proizvodnjo ali promet z eksplozivi ali
pirotehničnimi izdelki oziroma iz že obstoječih zbirk podatkov ministrstvo in
pristojni organ iz prejšnjega odstavka nista dolžna obvestiti osebe, na katero
se ti podatki nanašajo.
(5) Pravna oseba in podjetnik zbirata osebne in druge podatke
neposredno od fizičnih oseb, na katero se ti nanašajo. Pri tem ima pravico preveriti
istovetnost posameznika z vpogledom v javno listino, ki dokazuje njegovo
istovetnost.
(6) V skladu s tem zakonom lahko osebne podatke iz evidenc
pridobivajo in uporabljajo ministrstvo, policija, inšpektorat in pristojni
organ pri izvajanju z zakonom določenih nalog ter pooblaščeni delavci pravnih
oseb ali podjetnikov, ki zbirajo in vodijo podatke za te evidence. Drugi
uporabniki lahko osebne podatke iz evidenc pridobivajo in uporabljajo, če so za
to pooblaščeni z zakonom ali če gre za posredovanje podatkov v skladu z
mednarodno pogodbo.
42. člen
(podatki o fizičnih osebah, pravnih osebah in podjetnikih)
(1) O fizičnih osebah se v evidencah iz prvega odstavka
prejšnjega člena obdelujejo naslednji osebni podatki:
-       
ime in priimek;
-       
EMŠO;
-       
kraj rojstva;
-       
stalno oziroma začasno prebivališče;
-       
državljanstvo.
(2) O pravni osebi in podjetniku se v evidencah iz prvega
odstavka prejšnjega člena obdelujejo naslednji podatki:
-       
matična številka;
-       
firma oziroma ime;
-       
sedež in naslov sedeža ali poslovalnice;
-       
vrsta proizvodnje ali prometa z eksplozivi oziroma pirotehničnimi
izdelki;
-       
datum izdaje, vrnitve oziroma odvzema dovoljenja za proizvodnjo ali
promet;
-       
osebni podatki zastopnika in odgovorne osebe (ime in priimek, EMŠO ali
datum rojstva, če ta ni določena, kraj rojstva, stalno oziroma začasno
prebivališče, državljanstvo);
-       
drugi podatki, ki so podlaga za vpis (organ, datum, številka odločbe
ipd.).
43. člen
(evidence ministrstva)
Ministrstvo upravlja:
-       
evidenco o izdanih in odvzetih dovoljenjih za proizvodnjo ali promet z
eksplozivi in pirotehničnimi izdelki;
-       
evidenco o izdanih dovoljenjih za uvoz, izvoz, tranzit in prenos
eksplozivov, streliva ali pirotehničnih izdelkov;
-       
evidenco izdanih potrdil o priglasitvi eksplozivov ali pirotehničnih
izdelkov;
-       
evidenco izdanih certifikatov o strokovni usposobljenosti za delo z
eksplozivi ali pirotehničnimi izdelki.
44. člen
(evidence pristojnega organa)
Pristojni organ upravlja:
-       
evidenco o izdanih in odvzetih dovoljenjih za trgovino s pirotehničnimi
izdelki na drobno;
-       
evidenco o izdanih, preklicanih in odvzetih dovoljenjih za nakup in
prenos eksploziva na območju Republike Slovenije;
-       
evidenco nakladališč in razkladališč.
45. člen
(evidence pravnih oseb in podjetnikov)
(1) Pravna oseba ali podjetnik, ki proizvaja eksplozive, jih
uvaža ali vrši z njimi promet na debelo, vodi evidenco o vrsti in količini
proizvedenih, prodanih ter uničenih eksplozivov. Navedena evidenca zagotavlja
elektronsko zbiranje in hranjenje podatkov ter vsebuje edinstveno
identifikacijo in sledljivost eksploziva na podlagi edinstvene identifikacijske
številke, ki je nameščena na eksploziv oziroma njegovo embalažo. Poleg
podatkov, ki se nanašajo na edinstveno identifikacijsko številko eksploziva,
mora evidenca vsebovati tudi podatke o lokaciji eksploziva in podatke o pravni
osebi ali podjetniku, pri katerem je eksploziv (matična številka, firma oziroma
ime, sedež in naslov sedeža ali poslovalnice).
(2) Pravna oseba ali podjetnik, ki pri svojem delu uporablja
eksplozive, upravlja evidenco o vrsti in količini porabljenih ter uničenih
eksplozivov. Navedena evidenca vsebuje edinstveno identifikacijo in sledljivost
eksploziva ter se lahko vodi elektronsko ali v obliki knjig.
(3) Pravna oseba ali podjetnik, ki proizvaja, opravlja promet
s pirotehničnimi izdelki, jih uvaža, izvaža, opravlja tranzit ali prenos ali
jih uporablja, vodi evidenco o količini in vrsti kupljenih, prodanih,
porabljenih, uničenih ali vrnjenih pirotehničnih izdelkov. Proizvajalci
pirotehničnih izdelkov vodijo tudi knjigo pritožb in evidenco neustreznih ter odpoklicanih
pirotehničnih izdelkov, ki ju objavijo na svoji spletni strani.
(4) Podatki v evidencah iz prvega, drugega in tretjega
odstavka tega člena se hranijo deset let od dneva, ko je bila v evidenco
zabeležena posamezna transakcija z eksplozivom ali pirotehničnim izdelkom,
oziroma deset let po tem, ko je bil eksploziv ali pirotehnični izdelek
uporabljen ali uničen, oziroma deset let po tem, ko je pravna oseba ali
podjetnik prenehal opravljati dejavnost prometa, ter morajo biti zaščitene pred
naključnimi ali zlonamernimi poškodbami ali uničenjem. Pravne osebe in
podjetniki morajo organom nadzora zagotoviti vpogled v evidence tudi izven
običajnega delovnega časa.
(5) Pravne osebe in podjetniki iz prvega in drugega odstavka
tega člena, ki vodijo evidence elektronsko, ministrstvu in organom nadzora
omogočijo dostop, vpogled in iskanje podatkov v evidencah iz tega člena preko
oddaljene povezave s temi evidencami.
(6) Evidence iz prvega odstavka tega člena inšpektorat
preverja v rednih časovnih presledkih, najmanj pa na vsaka tri leta.
8. KAZENSKE DOLOČBE
46. člen
(1) Z globo od 5.000 do 50.000 eurov se za prekršek kaznuje
pravna oseba, ki:
1.     
pri opravljanju prometa z eksplozivi ali pirotehničnimi izdelki ter
izvajanju ognjemeta ne poskrbi za varnost oseb in premoženja, za požarno
varstvo ter ne izvaja vseh drugih ukrepov, določenih v predpisih, izdanih na
podlagi tega zakona (prvi odstavek 6. člena);
2.     
opravlja proizvodnjo ali promet z eksplozivi ali pirotehničnimi izdelki
brez dovoljenja ministrstva ali pristojnega organa (prvi odstavek 9. člena);
3.     
po spremembi dejavnosti ne pridobi novega dovoljenja (četrti odstavek 9.
člena);
4.     
proizvaja, prodaja ali skladišči eksplozive ali pirotehnične izdelke v
prostorih, ki niso primerno zgrajeni ali opremljeni oziroma niso zavarovani
pred dostopom nepooblaščenih oseb (prvi in tretji odstavek 14. člena);
5.     
pripravlja eksplozive na delovišču brez specializirane opreme ali dovoljenja
ministrstva (16. člen);
6.     
dovoli, da eksplozive uničuje oseba, ki ni strokovno usposobljena (prvi
odstavek 19. člena);
7.     
pri uničevanju eksplozivov ravna v nasprotju s proizvajalčevimi navodili
ali uničuje eksplozive na krajih, na katerih to ni dovoljeno, pri uničevanju ne
poskrbi za varnost ali ne uničuje nestabilna eksploziva posamično (19. člen);
8.     
pri raziskavah za pripravo novih vrst eksplozivov ne zagotovi tehničnih
in varnostnih ukrepov (prvi odstavek 20. člena);
9.     
ravna v nasprotju z obveznostmi proizvajalca, uvoznika ali distributerja
(20.a, 20.b in 20.c člen);
10.  
da v promet eksplozive ali pirotehnične izdelke, ki nimajo oznake CE
oziroma ima nepravilno oznako CE ali ne izpolnjujejo varnostnih zahtev (prvi
odstavek 21. člena);
11.  
da v promet eksplozive ali pirotehnične izdelke pred priglasitvijo
ministrstvu oziroma preden ji ministrstvo izda potrdilo o priglasitvi (drugi
odstavek 21. člena);
12.  
da v promet, prenos ali uporabo eksplozive, ki niso v izvirni embalaži
ali ta ne vsebuje vseh predpisanih podatkov (23. člen);
13.  
da v promet pirotehnične izdelke, ki niso ustrezno označeni ali oznaka
ne vsebuje vseh predpisanih podatkov (24. člen);
14.  
kupuje oziroma prenaša eksplozive ali pirotehnične izdelke brez
ustreznega dovoljenja (prvi odstavek 26. člena);
15.  
uporablja eksplozive v nasprotju z nameni ali na drugih krajih, kot je
določeno v dovoljenju za nakup in prenos (prvi odstavek 28. člena);
16.  
pri izvajanju ognjemetov ne izvaja varnostnih ukrepov, ki so navedeni v
elaboratu ali izvaja ognjemet brez elaborata (drugi odstavek 28. člena);
17.  
opravlja prenos v Evropski uniji, uvoz, izvoz ali tranzit eksplozivov
ali pirotehničnih izdelkov ali streliva brez dovoljenja ministrstva ali ne
upošteva posebnih varnostnih ukrepov, navedenih v dovoljenju (prvi in tretji odstavek
31. člena);
18.  
ne razvrsti pirotehničnih izdelkov v ustrezno kategorijo glede na namen,
raven nevarnosti in glede na raven hrupa (33. člen);
19.  
omogoči nakup pirotehničnih izdelkov kategorij F3, F4, P2 in T2 osebi,
ki nima ustreznega dovoljenja, ali nakup baterij iz kategorije F3 do 1000 g
neto mase eksplozivnih snovi in fontan iz kategorije F3 do 750 g neto mase
eksplozivnih snovi v posameznem izdelku fizični osebi, ki še ni stara 18 let,
ali prodaja ognjemetne izdelke kategorije F2 in F3, katerih glavni učinek je
pok (tretji in peti odstavek 35. člena);
20.  
 fizičnim osebam prodaja druge pirotehnične izdelke kategorije P1 za
vozila, vključno z zračnimi blazinami in zategovalniki varnostnih pasov, razen
če so vgrajeni v vozilo ali snemljivi del vozila (osmi odstavek 35. člena);
21.  
kljub odredbi inšpektorja o umiku ali odpoklicu eksploziva ali
pirotehničnega izdelka še naprej omogoča njegovo dostopnost na trgu (37.a in
37.b člen);
22.  
kljub odredbi inšpektorja omogoči dostopnost eksploziva ali
pirotehničnega izdelka na trgu, ki predstavlja tveganje za zdravje ali varnost
ljudi ali za premoženje ali okolje (37.c člen).
(2) Z globo od 2.000 do 20.000 eurov se kaznuje podjetnik, ki
stori prekršek iz prejšnjega odstavka.
(3) Z globo od 400 do 4.000 eurov se za prekršek iz prvega
odstavka tega člena kaznuje tudi odgovorna oseba pravne osebe ali podjetnika.
(4) Za prekrške iz 1., 2., 4., 5., 7., 8., 9., 10., 11., 13.,
14., 15. in 16. točke prvega odstavka tega člena se izreče tudi stranska
sankcija odvzema eksplozivov ali pirotehničnih izdelkov. Stranska sankcija se
izreče tudi, če izdelki niso storilčeva last.
47. člen
(1) Z globo od 3.000 do 15.000 eurov se za prekršek kaznuje
pravna oseba, ki:
1.     
nima izdelanega načrta ravnanja ob nesreči ali drugem izrednem dogodku
(drugi odstavek 6. člena);
2.     
ne seznani oseb, ki zanjo opravljajo posamezna dela z eksplozivi ali
pirotehničnimi izdelki z ukrepi, določenimi v splošnih aktih in posebnem načrtu
(tretji odstavek 6. člena);
3.     
o izgubi ali kraji eksplozivov ali pirotehničnih izdelkov ne obvesti
nemudoma oziroma najkasneje v 12 urah najbližje policijske postaje (šesti
odstavek 6. člena);
4.     
ne upošteva dodatnih pogojev iz dovoljenja (drugi odstavek 9. člena);
5.     
v osmih dneh ne obvesti pristojnega organa oziroma ministrstva o
statusni spremembi, spremembi odgovorne osebe ali prenehanju opravljanja
dejavnosti (tretji odstavek 9. člena);
6.     
dovoli, da opravlja proizvodnjo ali promet z eksplozivi ali
pirotehničnimi izdelki oseba, ki ne izpolnjuje osebnih pogojev (10. člen);
7.     
ne vrne takoj neporabljenega eksploziva prodajalcu oziroma vrnjenega
eksploziva noče sprejeti (četrti odstavek 19. člena);
8.     
razstavlja na sejmih ali razstavah ali opravlja predstavitve za trženje
pirotehničnih izdelkov z izdelki, ki niso ustrezno označeni, ali opravlja
predstavitev za trženje brez dovoljenja pristojnega organa (tretji in četrti
odstavek 24. člena);
9.     
v osmih dneh po preteku ne vrne dovoljenja za nakup in prenos
eksplozivov ali pirotehničnih izdelkov na območju Republike Slovenije (drugi
odstavek 26. člena);
10.  
ne poskrbi, da je dovoljenje za nakup in prenos eksplozivov ali
pirotehničnih izdelkov na območju Republike Slovenije ves čas prevoza poleg
eksplozivov ali pirotehničnih izdelkov (tretji odstavek 26. člena);
11.  
proda smodnik, netilke ali tulce z netilkami osebi, ki nima veljavnega
orožnega lista in certifikata za polnjenje streliva za lastne potrebe, ali
proda črni smodnik osebi, ki nima dovoljenja pristojnega organa (30. člen);
12.  
ne zagotovi, da je dovoljenje za prenos, uvoz, izvoz ali tranzit ves čas
prevoza poleg eksplozivov, pirotehničnih izdelkov ali streliva (četrti odstavek
31. člena);
13.  
ne upošteva starostnih omejitev pri prodaji pirotehničnih izdelkov (prvi
odstavek 35. člena);
14.  
prodaja ognjemetne izdelke kategorije F1, katerih glavni učinek je pok,
izven dovoljenega časa (šesti odstavek 35. člena);
15.  
ne vodi predpisanih evidenc, jih ne vodi na predpisan način, podatkov ne
hrani predpisan čas, ne omogoči dostopa, vpogleda in iskanja podatkov ali ne
omogoči vpogleda v evidence tudi izven običajnega delovnega časa (45. člen);
16.  
daje v promet pirotehnične izdelke, ki jim je bilo preklicano soglasje k
navodilu za varno uporabo ali pirotehnične izdelke, ki nimajo začasnega
potrdila o priglasitvi oziroma v predpisanem roku ne uskladi označb na
pirotehničnih izdelkih, ki so namenjeni prodaji ali jih v tem roku prodaja v
nasprotju s 35. členom (51. člen).
(2) Z globo od 1.000 do 3.000 eurov se kaznuje podjetnik, ki
stori prekršek iz prejšnjega odstavka.
(3) Z globo od 400 do 1.500 eurov se za prekršek iz prvega
odstavka tega člena kaznuje tudi odgovorna oseba pravne osebe ali podjetnika.
48. člen
(1) Z globo od 400 do 1.200 eurov se za prekršek kaznuje
posameznik oziroma fizična oseba, ki:
1.     
opravlja posamezna dela z eksplozivi ali pirotehničnimi izdelki ali
izvaja ognjemete in pri delu ne izvaja ukrepov, ki so za posamezno vrsto del
določeni v tem zakonu in predpisih, izdanih na podlagi tega zakona (4. odstavek
6. člena);
2.     
se ukvarja z raziskavami za pripravo novih vrst eksplozivov ali
eksperimentira z izdelovanjem že znanih vrst eksplozivov (drugi odstavek 20.
člena);
3.     
voznik, ki na policistovo zahtevo ne pokaže dovoljenja za nakup in
prenos eksplozivov ali pirotehničnih izdelkov (tretji odstavek 26. člena);
4.     
poseduje smodnik, netilke ali tulce z netilkami brez veljavnega orožnega
lista in certifikata za polnjenje streliva za lastne potrebe ali poseduje črni
smodnik brez dovoljenja pristojnega organa (30. člen);
5.     
voznik, ki na policistovo ali carinikovo zahtevo ne pokaže dovoljenja za
prenos v Evropski uniji, uvoz, izvoz ali tranzit (četrti odstavek 31. člena);
6.     
prodaja, kupuje, poseduje ali uporablja ognjemetne izdelke, ki so
namenjeni le pravnim osebam ali podjetnikom, ki imajo ustrezno dovoljenje, ali
ognjemetne izdelke kategorije F2 in F3, katerih glavni učinek je pok, ali
dovoli uporabljati baterije iz kategorije F3 do 1000 g neto mase eksplozivnih
snovi in fontan iz kategorije F3 do 750 g neto mase eksplozivnih snovi v
posameznem izdelku fizični osebi, ki še ni stara 18 let (tretji in peti
odstavek 35. člena);
7.     
uporablja ognjemetne izdelke kategorije F1, katerih glavni učinek je pok
na krajih, na katerih je njihova uporaba prepovedana ali jih uporablja izven
dovoljenega časa (sedmi odstavek 35. člena);
8.     
prodaja, poseduje ali uporablja druge pirotehnične izdelke kategorije P1
za vozila, vključno z zračnimi blazinami in zategovalniki varnostnih pasov,
razen če so vgrajeni v vozilo ali snemljivi del vozila (osmi odstavek 35.
člena);
9.     
uporablja ognjemetne izdelke v nasprotju z navodili proizvajalca oziroma
ne upošteva splošnih prepovedi (deveti in deseti odstavek 35. člena).
(2) Za prekrške iz 2., 4., 6., 7., 8. in 9. točke prejšnjega
odstavka se izreče tudi stranska sankcija odvzema eksplozivov, pirotehničnih
izdelkov in delov streliva. Stranska sankcija se izreče tudi, če izdelki niso
storilčeva last.
49. člen
(pristojnost za odločanje o prekrških)
(1) Za odločanje o prekrških iz 46., 47. in 48. člena tega
zakona je pristojen inšpektorat. Za odločanje o prekrških iz 13., 14. in 16.
točke prvega odstavka 46. člena, 3., 8., 10. in 11. točke prvega odstavka 47.
člena in prekrških iz 48. člena tega zakona je pristojna tudi policija. Za
odločanje o prekrških iz 16. točke 46. člena in 11. točke 47. člena tega zakona
je pristojna tudi carinska služba. Za odločanje o prekrških iz 1., 2., 3. in 4.
točke 46. člena in 1., 2., 3., 4. in 5. točke 47. člena tega zakona je pristojen
tudi tržni inšpektorat.
(2) Organi iz prejšnjega odstavka lahko izrekajo globe za
prekrške po kazenskih določbah v okviru razpona, predpisanega s tem zakonom.

Zakon o eksplozivih in pirotehničnih izdelkih
– ZEPI (Uradni list RS, št. 35/08)
vsebuje naslednje prehodne in končne določbe:
»9. PREHODNE IN KONČNE DOLOČBE
50. člen
(izvršilni predpisi)
(1) Minister najpozneje v šestih mesecih od uveljavitve tega
zakona predpiše:
-       
tehnične in varnostne zahteve za eksplozive in pirotehnične izdelke,
postopke za ugotavljanje skladnosti, postopek in pogoje za priznavanje listin o
skladnosti, izdanih v tujini ter obliko in podrobnejšo vsebino seznama
eksplozivov in seznama pirotehničnih izdelkov (21. člen);
-       
način, podrobnejšo vsebino in obliko označevanja ter način pritrjevanja
identifikacijskih oznak na eksplozive in pirotehnične izdelke (23. in 24.
člen);
-       
varnostne zahteve, tehnične pogoje, dokumentacijo, varnostne ukrepe za
izvajanje ognjemetov ter druge pogoje za pravno osebo in podjetnika in fizične
osebe, ki ognjemete izvajajo (28. člen);
-       
obrazce vlog in dovoljenj, ki jih izdajata ministrstvo in pristojni
organ (9., 15., 17., 22., 26., 27., 30., 31. in 32. člen);
-       
podrobnejšo vsebino, obliko ter način upravljanja evidenc (41., 42.,
43., 44. in 45. člen).
(2) Podzakonske akte iz 12., 14. in 19. člena tega zakona
minister oziroma Vlada Republike Slovenije izdata najpozneje v šestih mesecih
od uveljavitve tega zakona.
51. člen
(prehodno obdobje)
(1) Ne glede na določbo 21. člen tega zakona, se smejo ognjemetni
izdelki kategorij 1 in 2 do 4. julija 2017 dajati v promet brez oznake CE, pod
pogojem, da je ministrstvo za posamezne izdelke že izdalo soglasje k navodilu
za varno uporabo v skladu z Zakonom o eksplozivih (Uradni list RS, št. 100/05 –
uradno prečiščeno besedilo) in je iz dokumentacije razvidno, da so razporejeni
v posamezno kategorijo v skladu s standardom SIST EN 14035, ki ureja področje
pirotehničnih izdelkov. Če ognjemetni izdelek teh pogojev ne izpolnjuje,
ministrstvo v roku šestih mesecev po uveljavitvi tega zakona, izdano soglasje
prekliče.
(2) Brez oznake CE se smejo dajati v promet tudi ognjemetni
izdelki kategorij 1 in 2, ki nimajo izdanega soglasja k navodilu za varno
uporabo, in ognjemetni izdelki kategorije 3, pod pogojem, da je iz listin,
priloženih priglasitvi iz 22. člena tega zakona razvidno, da so izdelki
razporejeni v posamezno kategorijo v skladu s standardom SIST EN 14035.
Izdelkom, ki izpolnjujejo te pogoje ministrstvo do 4. julija 2010 izdaja
začasna potrdila o priglasitvi z veljavnostjo do 4. julija 2017.
(3) Ognjemetni izdelki kategorije 4, pirotehnični izdelki za
odrska prizorišča in drugi pirotehnični izdelki, se smejo do 4. julija 2013
dajati v promet brez oznake CE, od začetka veljavnosti standardov za te
kategorije pa se smejo dajati v promet le, če ministrstvo na podlagi
priglasitve izda začasno potrdilo o priglasitvi. Začasno potrdilo ministrstvo
izda z veljavnostjo do 4. julija 2013.
(4) Pravne osebe ali podjetniki morajo vse pirotehnične
izdelke, ki jih imajo v posesti pred uveljavitvijo tega zakona in so namenjeni
prodaji, v roku enega leta po uveljavitvi podzakonskega akta, ki bo urejal
način, podrobnejše vsebino in obliko označevanja pirotehničnih izdelkov iz
druge alineje prvega odstavka 50. člena tega zakona, označiti v skladu z
določbami tega zakona. Ne glede na označitev se lahko pirotehnični izdelki do
tega roka prodajajo, posedujejo in uporabljajo le v skladu z določbami 35.
člena tega zakona.
52. člen
(uskladitev poslovanja)
(1) Pravna oseba in podjetnik mora uskladiti svoje poslovanje
z določbami tega zakona in pridobiti novo dovoljenje za proizvodnjo ali promet
z eksplozivi ali pirotehničnimi izdelki v enem letu po uveljavitvi podzakonskih
predpisov iz 12., 14. in 19. člena tega zakona.
(2) Dovoljenja za proizvodnjo ali promet z eksplozivi ali
pirotehničnimi izdelki, izdana po dosedanjih predpisih, ki so urejali izdajo
dovoljenj za promet, prenehajo veljati najpozneje v treh letih po uveljavitvi
tega zakona.
53. člen
(prenehanje veljavnosti
zakona in uporaba podzakonskih aktov)
(1) Z dnem, ko začne veljati ta zakon, preneha veljati Zakon
o eksplozivih (Uradni list RS, št. 100/05 – uradno prečiščeno besedilo) in vsi
na njegovi podlagi izdani izvršilni predpisi:
-       
Pravilnik o tehničnih zahtevah za eksplozive (Uradni list RS, št.
82/03);
-       
Pravilnik o evidencah o eksplozivih, ki jih vodijo pravne osebe in
podjetniki (Uradni list RS, št. 82/03);
-       
Pravilnik o strokovni usposobljenosti za delo z eksplozivi (Uradni list RS,
št. 82/03, 95/04 in 83/07);
-       
Pravilnik o posebnih zahtevah za objekte, v katerih so eksplozivi
(Uradni list RS, št. 82/03);
-       
Pravilnik o evidencah, ki jih vodi ministrstvo za notranje zadeve na
področju eksplozivov (Uradni list RS, št. 86/05);
-       
Pravilnik o izvajanju ognjemetov (Uradni list RS, št. 103/05);
-       
Seznam eksplozivov, ki se lahko dajo v promet (Uradni list RS, št.
7/06).
(2) Do uveljavitve novih izvršilnih predpisov, izdanih na
podlagi tega zakona, se, če niso v nasprotju s tem zakonom, uporabljajo vsi v
prejšnjem odstavku našteti izvršilni predpisi.
54. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o eksplozivih
in pirotehničnih izdelkih – ZEPI-A (Uradni list RS, št. 19/15)
vsebuje naslednje prehodne in končne določbe:
»PREHODNE IN KONČNE DOLOČBE
26. člen
(prehodno obdobje)
(1) Pravne osebe in podjetniki lahko do porabe obstoječih
zalog nemoteno dajejo na trg pirotehnične izdelke, ki so bili izdelani in dani
v promet pred 1. julijem 2015, in eksplozive, izdelane in dane v promet pred
20. aprilom 2016, ter so skladni z zahtevami Zakona o eksplozivih in
pirotehničnih izdelkih (Uradni list RS, št. 35/08). 
(2) Inšpekcijski postopki, ki so se začeli pred uveljavitvijo
tega zakona, se nadaljujejo po predpisih, ki so veljali pred njegovo
uveljavitvijo.
27. člen
(podzakonski akti)
Pravilnik o tehničnih in varnostnih zahtevah, obrazcih ter
evidencah za eksplozive in pirotehnične izdelke (Uradni list RS, št. 105/08,
100/10, 24/12 in 88/13) je treba uskladiti s prvim in drugim odstavkom 20.a
člena, 20.d členom, petim odstavkom 21. člena, tretjim odstavkom 23. člena in
prvim odstavkom 24. člena zakona v treh mesecih, Pravilnik o strokovni
usposobljenosti za delo z eksplozivi ali pirotehničnimi izdelki (Uradni list
RS, št. 110/08) z drugim odstavkom 12. člena zakona pa v enem letu od
uveljavitve tega zakona.
28. člen
(začetek uporabe)
(1) 8., 13., 15., 16., 17., 18., 19., 20., 21., 22., 24. in
25. točka 5. člena, 20.a, 20.b, 20.c in 20.č člen, četrti in peti odstavek 21.
člena, drugi odstavek 22. člena, prvi odstavek 24. člena, osmi odstavek 35.
člena, 37.a, 37.b, 37.c in 37.č člen, drugi odstavek 38. člena, 40. in 45.
člen, 9., 20., 21. in 22. točka prvega odstavka 46. člena, 14. točka prvega
odstavka 47. člena in 8. točka prvega odstavka 48. člena zakona se v delih, ki
se nanašajo na pirotehnične izdelke, začnejo uporabljati 1. julija 2015. Do
takrat se za pirotehnične izdelke uporabljajo 8. točka 5. člena, drugi odstavek
22. člena, prvi odstavek 24. člena, drugi odstavek 38. člena, 40. in 45. člen
ter 14. točka prvega odstavka 47. člena Zakona o eksplozivih in pirotehničnih
izdelkih (Uradni list RS, št. 35/08). 
(2) 8., 13., 15., 16., 17., 18., 19., 20., 21., 22., 23., 24.
in 25. točka 5. člena, 20.a, 20.b, 20.c in 20.č člen, četrti odstavek 21.
člena, drugi odstavek 22. člena, tretji odstavek 23. člena, 37.a, 37.b, 37.c in
37.č člen, drugi odstavek 38. člena, 40. in 45. člen, 9., 21. in 22. točka
prvega odstavka 46. člena in 14. točka prvega odstavka 47. člena zakona se v
delih, ki se nanašajo na eksplozive, začnejo uporabljati 20. aprila 2016. Do
takrat se za eksplozive uporabljajo 8. točka 5. člena, drugi odstavek 22.
člena, tretji odstavek 23. člena, drugi odstavek 38. člena, 40. in 45. člen ter
14. točka prvega odstavka 47. člena Zakona o eksplozivih in pirotehničnih
izdelkih (Uradni list RS, št. 35/08). 
(3) Tretja alineja 2. točke 5. člena, šesti odstavek 6.
člena, peti odstavek 9. člena, prvi odstavek 26. člena, prvi odstavek 27.
člena, prvi odstavek 34. člena, prvi, drugi, tretji, peti, šesti in sedmi
odstavek 35. člena, 18. točka prvega odstavka 46. člena, 13. točka prvega
odstavka 47. člena ter 5. in 6. točka prvega odstavka 48. člena zakona se
začnejo uporabljati 1. julija 2015. Do takrat se uporabljajo tretja alineja 2.
točke 5. člena, šesti odstavek 6. člena, peti odstavek 9. člena, prvi odstavek
26. člena, prvi odstavek 27. člena, prvi odstavek 34. člena, prvi, drugi,
tretji, peti, šesti in sedmi odstavek 35. člena, 18. točka prvega odstavka 46.
člena, 13. točka prvega odstavka 47. člena ter 5. in 6. točka prvega odstavka
48. člena Zakona o eksplozivih in pirotehničnih izdelkih (Uradni list RS, št.
35/08). 
(4) Ne glede na prvi odstavek tega člena se prvi odstavek 24.
člena zakona, ki se nanaša na obveznost proizvajalca, da za zagotovitev
sledljivosti označi pirotehnične izdelke z registrsko številko, ki jim jo je
dodelil priglašeni organ za ugotavljanje skladnosti, v skladu z Izvedbeno
direktivo Komisije 2014/58/EU z dne 16. aprila 2014 o vzpostavitvi sistema za
sledenje pirotehničnih izdelkov v skladu z Direktivo 2007/23/ES Evropskega
parlamenta in Sveta (UL L št. 115 z dne 17. 4. 2014, str 28), začne uporabljati
17. oktobra 2016.
29. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.