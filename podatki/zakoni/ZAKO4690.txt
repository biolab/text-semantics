1. člen
(1) Republika Slovenija daje soglasje in poroštvo za
obveznosti Družbe za avtoceste v Republiki Sloveniji, d.d. (v nadaljnjem
besedilu: DARS, d.d.), iz naslova kredita, ki ga DARS, d.d., najame pri
Evropski investicijski banki (v nadaljnjem besedilu: EIB), v znesku do 300
milijonov evrov glavnice s pripadajočimi obrestmi in drugimi stroški kredita za
projekt slovenskih avtocest/VIII, to je za gradnjo avtocestnih odsekov
Pluska–Ponikve, Ponikve–Hrastje, Šentvid–Koseze, Slivnica–Draženci in
Vrba–Peračica, pod naslednjimi osnovnimi pogoji:
-       
valuta črpanja je evro, USD, GBP ali katera koli valuta, s katero se
trguje na glavnih mednarodnih denarnih trgih,
-       
najmanj 5-letni moratorij na odplačilo glavnice,
-       
zadnji obrok glavnice po kreditu zapade v plačilo najpozneje 25 let po
črpanju zadnje tranše kredita,
-       
skrajni rok črpanja kredita je 31. 12. 2009,
-       
valuta odplačila glavnice in plačila obresti je enaka valuti črpanja
posamezne tranše kredita,
-       
višina obrestne mere je določena glede na valuto in vrsto obrestne mere
za posamezno črpanje, pri čemer je izbrana obrestna mera lahko spremenljiva ali
stalna,
-       
vsi stroški, povezani z najetjem kredita, ne smejo presegati 0,2%
vrednosti glavnice posameznega kredita.
(2) Kredit EIB iz tega zakona je prednostni vir za
financiranje gradnje odsekov iz prejšnjega odstavka. Poraba drugih sredstev iz
zadolževanja DARS, d.d., je podrejena porabi kredita EIB iz tega zakona.
(3) Če DARS, d.d., ne bo poravnaval svojih dospelih
obveznosti po kreditni pogodbi iz prvega odstavka, jih bo namesto DARS, d.d.,
na pisni poziv EIB plačala Republika Slovenija.
2. člen
(1) Pogodbo o poroštvu z EIB podpiše v imenu in za račun
Republike Slovenije minister oziroma ministrica (v nadaljnjem besedilu:
minister), pristojen za finance.
(2) Ministrstvo, pristojno za finance, skrbi za izvajanje
tega zakona ter uresničevanje vseh pravic in obveznosti Republike Slovenije, ki
izhajajo iz njega.
3. člen
(1) Če Republika Slovenija plača obveznosti iz kreditne
pogodbe namesto DARS, d.d., pridobi Republika Slovenija v razmerju do DARS,
d.d., pravico do regresiranja plačanih zneskov, obresti in vseh stroškov, ki so
v zvezi s tem nastali.
(2) Pravico do regresiranja uresniči Republika Slovenija po
vseh virih, ki so namenjeni gradnji avtocest v Republiki Sloveniji.
(3) V devetdesetih dneh po ratifikaciji poroštvene pogodbe iz
2. člena tega zakona skleneta DARS, d.d., ter v imenu in za račun Republike
Slovenije minister, pristojen za finance, pogodbo o načinu in pogojih
zavarovanja poroštva Republike Slovenije. S pogodbo podrobneje uredita vire za
vračilo zneskov, plačanih iz naslova poroštva, in instrumente zavarovanja.
4. člen
Sredstva za izpolnitev poroštvenih obveznosti iz tega zakona
se zagotavljajo v proračunu Republike Slovenije.
5. člen
(1) Z izdajanjem poroštev po tem zakonu se za gradnjo odseka
Vrba–Peračica za 55 milijonov evrov zmanjša kvota, določena z Zakonom o
poroštvu Republike Slovenije za obveznosti DARS, d.d., iz naslova kreditov in
izdanih dolžniških vrednostnih papirjev za realizacijo gradnje avtocestnih
odsekov iz nacionalnega programa izgradnje avtocest v Republiki Sloveniji v
višini 360 mio evrov (Uradni list RS, št. 76/05).
(2) Z izdajanjem poroštev po tem zakonu se za gradnjo
avtocestnih odsekov Pluska–Ponikve, Ponikve–Hrastje, Šentvid–Koseze in
Slivnica–Draženci za 245 milijonov evrov zmanjša kvota, določena z Zakonom o
poroštvu Republike Slovenije za obveznosti DARS, d.d., iz kreditov in izdanih
dolžniških vrednostnih papirjev za realizacijo gradnje avtocestnih odsekov iz
nacionalnega programa izgradnje avtocest v Republiki Sloveniji v višini
1.030,15 milijonov evrov (Uradni list RS, št. 20/06).
6. člen
Ta zakon začne veljati naslednji dan po objavi v Uradnem
listu Republike Slovenije.
Št. 440-03/06-147/1
Ljubljana, dne 23. novembra 2006
EPA 1129-IV
Predsednik
Državnega zbora
Republike Slovenije
France Cukjati, dr. med., l.r.