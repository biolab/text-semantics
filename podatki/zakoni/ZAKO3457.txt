1. člen
(predmet zakona)
Zakon opredeljuje pomen geometričnega
središča Republike Slovenije, določa njegovo lokacijo in območje, odkup
območja, način določitve upravljavca, naloge upravljanja ter vire financiranja
teh nalog.
2. člen
(namen zakona)
Namen tega zakona je določiti geometrično
središče Republike Slovenije, opredeliti njegov poseben pomen za Republiko
Slovenijo ter zagotoviti pogoje in določiti naloge za delovanje in nadaljnji
razvoj območja GEOSS.
3. člen
(pomen geometričnega središča Republike
Slovenije)
Geometrično središče Republike Slovenije je
iz državnega in narodnega vidika posebnega pomena in simbolizira
zakoreninjenost Slovencev na območju Republike Slovenije, zato država prevzema
skrb za doseganje namena tega zakona in nadaljnje utrjevanje pomena
geometričnega središča Republike Slovenije.
4. člen
(lokacija geometričnega središča Republike
Slovenije)
(1) Geometrično središče Republike
Slovenije (v nadaljevanju: GEOSS) se nahaja na zemljišču, parcelna številka
2037, k.o. Vače.
(2) Simbol GEOSS je pomnik GEOSS,
postavljen na zemljišču iz prejšnjega odstavka.
5. člen
(območje GEOSS)
Za območje GEOSS se po tem zakonu šteje
nepremičnina, ki obsega zemljišče, parcelna številka 2037, k.o. Vače, skupaj z
vsemi sestavinami.
6. člen
(odkup območja GEOSS)
(1) Zaradi posebnega pomena, navedenega v
3. členu tega zakona, država odkupi območje GEOSS. O načinu izvedbe in pogojih
odkupa se stranki dogovorita s pogodbo.
(2) Vrednost nepremičnine iz prejšnjega odstavka
se določi na podlagi opravljene sodne cenitve.
(3) Če se stranki ne sporazumeta o odkupu
iz prvega odstavka tega člena, država zaradi javnega interesa lastninsko
pravico območja GEOSS odvzame po postopku in na način, ki ga določa zakon, ki
ureja razlastitev nepremičnin.
7. člen
(upravljanje območja GEOSS)
Upravljanje območja GEOSS se izvaja kot
javna služba in obsega naslednje naloge:
1.     
vzdrževanje, obnavljanje, dograjevanje in moderniziranje pomnika GEOSS z
območjem GEOSS;
2.     
pripravljanje, vzdrževanje in dopolnjevanje poti in označb ter druge
infrastrukture na območju GEOSS;
3.     
organiziranje tradicionalnih kulturnih prireditev in skrb za
popularizacijo GEOSS;
4.     
izdajanje publikacij o GEOSS in informiranje javnosti;
5.     
pripravljanje letnega programa dela in opravljanje tam določenih nalog.
8. člen
(izbira upravljavca)
(1) Za opravljanje nalog iz prejšnjega
člena tega zakona vlada izda koncesijski akt in na njegovi podlagi z javnim
razpisom podeli koncesijo.
(2) Za postopek izbire koncesionarja, za
vprašanja v zvezi s koncesijsko pogodbo, za prenehanje koncesijskega razmerja
in druga vprašanja iz koncesijskega razmerja se smiselno uporabljajo določbe
zakona, ki ureja gospodarske javne službe.
9. člen
(financiranje nalog)
(1) Sredstva za opravljanje nalog iz 7.
člena tega zakona se pridobivajo iz:
-       
državnega proračuna;
-       
sredstev lastne dejavnosti upravljavca;
-       
dotacij in donacij;
-       
drugih virov.
(2) Sredstva iz prve alinee prejšnjega
odstavka upravljavec pridobi na podlagi potrjenega letnega programa dela in razvoja,
katerega sestavni del je tudi finančni načrt (v nadaljevanju: letni program
dela). Upravljavec pripravi letni program dela, na katerega da mnenje pristojna
lokalna skupnost, potrdi pa ga vlada.
(3) Upravljavec izdela poročilo o izvajanju
letnega programa dela ter ga posreduje vladi in lokalni skupnosti najkasneje v
treh mesecih po preteku koledarskega leta.
10. člen
(prehodni določbi)
(1) Vlada izda podzakonski predpis iz
prvega odstavka 8. člena tega zakona v šestih mesecih po uveljavitvi tega
zakona.
(2) Če v roku enega leta od uveljavitve
tega zakona stranki ne skleneta pogodbe iz prvega odstavka 6. člena tega
zakona, vlada sproži postopek za razlastitev iz tretjega odstavka 6. člena tega
zakona.
11. člen
(veljavnost zakona)
Ta zakon začne veljati petnajsti dan po
objavi v Uradnem listu Republike Slovenije.
Št. 801-07/99-8/2
Ljubljana, dne 2. oktobra 2003.
EPA 602-III
Predsednik
Državnega zbora
Republike Slovenije
Borut Pahor l. r.