PRVA KNJIGA: SPLOŠNI DEL
I. poglavje: TEMELJNA NAČELA
Uporaba tega zakonika
1. člen
(1) Ta zakonik vsebuje temeljna načela in splošna pravila za
vsa obligacijska razmerja. 
(2) Za obligacijska razmerja, ki jih urejajo drugi zakoni, se
uporabljajo določbe tega zakonika glede vprašanj, ki niso urejena v takem
zakonu.
Dispozitivna narava zakonskih določb
2. člen
Udeleženci oziroma udeleženke (v nadaljnjem besedilu:
udeleženci) lahko uredijo svoje obligacijsko razmerje drugače, kot je določeno
v tem zakoniku, če iz posamezne določbe tega zakonika ali iz njenega smisla ne
izhaja kaj drugega.
Prosto urejanje obligacijskih razmerij
3. člen
Udeleženci prosto urejajo obligacijska razmerja, ne smejo pa
jih urejati v nasprotju z ustavo, s prisilnimi predpisi ali z moralnimi načeli.
Enakopravnost udeležencev v obligacijskih razmerjih
4. člen
Udeleženci v obligacijskem razmerju so enakopravni.
Načelo vestnosti in poštenja
5. člen
(1) Pri sklepanju obligacijskih razmerij in pri izvrševanju
pravic in izpolnjevanju obveznosti iz teh razmerij morajo udeleženci spoštovati
načelo vestnosti in poštenja. 
(2) Udeleženci v obligacijskih razmerjih morajo v prometu
ravnati v skladu z dobrimi poslovnimi običaji.
Skrbnost
6. člen
(1) Udeleženci v obligacijskem razmerju morajo pri
izpolnjevanju svoje obveznosti ravnati s skrbnostjo, ki se v pravnem prometu
zahteva pri ustrezni vrsti obligacijskih razmerij (skrbnost dobrega
gospodarstvenika oziroma skrbnost dobrega gospodarja). 
(2) Udeleženci v obligacijskem razmerju morajo pri
izpolnjevanju obveznosti iz svoje poklicne dejavnosti ravnati z večjo
skrbnostjo, po pravilih stroke in po običajih (skrbnost dobrega strokovnjaka).
Prepoved zlorabe pravic
7. člen
(1) Pravice iz obligacijskih razmerij so omejene z enakimi
pravicami drugih. Izvrševati jih je treba v skladu s temeljnimi načeli tega
zakonika in z njihovim namenom. 
(2) Udeleženci v obligacijskem razmerju se morajo pri
izvrševanju svojih pravic vzdržati ravnanja, s katerim bi bila otežena
izpolnitev obveznosti drugih udeležencev. 
(3) Za navidezno izvrševanje pravice gre, če njen nosilec
ravna z izključnim ali očitnim namenom, da drugemu škoduje.
Načelo enake vrednosti dajatev
8. člen
(1) Pri sklepanju dvostranskih pogodb izhajajo udeleženci iz
načela enake vrednosti vzajemnih dajatev. 
(2) Zakon določa, v katerih primerih ima kršitev tega načela
pravne posledice.
Dolžnost izpolnitve obveznosti
9. člen
(1) Udeleženci v obligacijskem razmerju so dolžni izpolniti
svojo obveznost in odgovarjajo za njeno izpolnitev. 
(2) Obveznost ugasne samo s soglasno voljo udeležencev v
obligacijskem razmerju ali na podlagi zakona.
Prepoved povzročanja škode
10. člen
Vsak je dolžan vzdržati se ravnanja, s katerim bi utegnil
drugemu povzročiti škodo.
Mirno reševanje sporov
11. člen
Udeleženci v obligacijskem razmerju si morajo prizadevati, da
rešujejo spore z usklajevanjem, posredovanjem ali na drug miren način.
Poslovni običaji, uzance, praksa
12. člen
V obligacijskih razmerjih gospodarskih subjektov se za
presojo potrebnih ravnanj in njihovih učinkov upoštevajo poslovni običaji,
uzance in praksa, vzpostavljena med strankama.
Gospodarske pogodbe
13. člen
(1) Določbe tega zakonika, ki se nanašajo na pogodbe, se
uporabljajo za vse vrste pogodb, razen če ni za gospodarske pogodbe izrecno
drugače določeno. 
(2) Gospodarske pogodbe so pogodbe, ki jih sklepajo med seboj
gospodarski subjekti. 
(3) Za gospodarske subjekte v smislu tega zakonika se štejejo
gospodarske družbe in druge pravne osebe, ki opravljajo pridobitno dejavnost,
ter samostojni podjetniki posamezniki. 
(4) Za gospodarske subjekte v smislu tega zakonika se štejejo
tudi druge pravne osebe, kadar se v skladu s predpisom občasno ali ob svoji
pretežni dejavnosti ukvarjajo tudi s pridobitno dejavnostjo, če gre za pogodbe,
ki so v zvezi s tako pridobitno dejavnostjo.
Drugi pravni posli
14. člen
Določbe tega zakonika, ki se nanašajo na pogodbe, se smiselno
uporabljajo tudi za druge pravne posle.
II. poglavje: NASTANEK OBVEZNOSTI
1. oddelek: POGODBA
1. odsek: SKLENITEV POGODBE
I. SOGLASJE VOLJ
Kdaj je pogodba sklenjena
15. člen
Pogodba je sklenjena, ko se pogodbeni stranki sporazumeta o
njenih bistvenih sestavinah.
Nesporazum
16. člen
Kadar sta stranki prepričani, da se strinjata, dejansko pa je
med njima nesporazum o naravi pogodbe ali o podlagi ali predmetu obveznosti, se
šteje, da pogodba ni bila sklenjena.
Obvezna sklenitev in obvezna vsebina pogodbe
17. člen
(1) Če mora nekdo po zakonu skleniti pogodbo, lahko
zainteresirana oseba zahteva, da se takšna pogodba nemudoma sklene. 
(2) Določbe predpisov, s katerimi je delno ali v celoti
določena vsebina pogodb, so sestavni del teh pogodb in jih dopolnjujejo ali pa
stopajo na mesto pogodbenih določil, ki niso v skladu z njimi.
Izjava volje
18. člen
(1) Volja za sklenitev pogodbe se lahko izjavi z besedami, z
običajnimi znaki ali z drugačnim ravnanjem, iz katerega se da zanesljivo
sklepati, da obstoji. 
(2) Izjava volje mora biti svobodna in resna.
Dovoljenje in odobritev
19. člen
(1) Kadar je za sklenitev pogodbe potrebno soglasje koga
tretjega, ga ta lahko da pred sklenitvijo pogodbe kot dovoljenje ali po
sklenitvi kot odobritev, če ni z zakonom določeno kaj drugega. 
(2) Dovoljenje oziroma odobritev morata biti dana v obliki,
ki je predpisana za pogodbe, za katere se dajeta.
Pogajanja
20. člen
(1) Pogajanja pred sklenitvijo pogodbe ne zavezujejo in jih
lahko vsaka stranka prekine, kadarkoli hoče. 
(2) Vendar odgovarja stranka, ki se je pogajala, ne da bi
imela namen skleniti pogodbo, za škodo, ki jo je povzročila drugi stranki. 
(3) Za škodo odgovarja tudi stranka, ki se je pogajala z
namenom skleniti pogodbo, pa je ta namen brez utemeljenega razloga opustila in
tako drugi stranki povzročila škodo. 
(4) Če se stranki drugače ne sporazumeta, trpi vsaka stranka
svoje stroške s pripravami za sklenitev pogodbe, skupne stroške pa trpita v
enakih delih.
Čas in kraj sklenitve pogodbe
21. člen
(1) Pogodba je sklenjena takrat, ko ponudnik prejme od druge
stranke (naslovnika) izjavo, da ponudbo sprejema. 
(2) Šteje se, da je pogodba sklenjena v kraju, v katerem je
imel ponudnik svoj sedež oziroma prebivališče v trenutku, ko je dal ponudbo.
Ponudba
22. člen
(1) Ponudba je določeni osebi dan predlog za sklenitev
pogodbe, ki vsebuje vse bistvene sestavine pogodbe, tako da bi se z njegovim
sprejemom pogodba lahko sklenila. 
(2) Če sta pogodbeni stranki po doseženem soglasju o
bistvenih sestavinah pogodbe pustili kakšne stranske točke za kasneje, se šteje
pogodba za sklenjeno, stranske točke pa uredi, če sama pogodbenika ne dosežeta
soglasja o njih, sodišče, ki pri tem upošteva prejšnja pogajanja, prakso
vzpostavljeno med strankama in običaje. 
(3) Predlog naslovljen nedoločenemu številu oseb, ki vsebuje
vse bistvene sestavine, se šteje kot vabilo k dajanju ponudb, če iz okoliščin
ne izhaja drugače.
Razstavljanje blaga
23. člen
Razstavljanje blaga z označitvijo cene se šteje za ponudbo,
če ne izhaja iz okoliščin primera ali iz običajev kaj drugega.
Katalogi in oglasi
24. člen
(1) Poslani katalogi, ceniki, tarife in druga obvestila ter
oglasi v tisku, z letaki, po radiu, televiziji ali kako drugače niso ponudbe za
sklenitev pogodbe, temveč samo vabila k ponudbi pod objavljenimi pogoji. 
(2) Vendar pošiljatelj takšnih vabil odgovarja za škodo, ki
je nastala ponudniku, če brez utemeljenega razloga ne sprejme njegove ponudbe.
Učinek ponudbe
25. člen
(1) Ponudnika veže ponudba, razen če je izključil svojo
obveznost, da ostane pri ponudbi, ali če ta izključitev izhaja iz okoliščin
posla. 
(2) Ponudbo lahko ponudnik umakne samo, če je naslovnik
prejel umik, preden je prejel ponudbo, ali sočasno z njo.
Do kdaj veže ponudba
26. člen
(1) Ponudba, v kateri je določen rok, do katerega mora biti
sprejeta, veže ponudnika do izteka tega roka. 
(2) Rok za sprejem, ki ga je določil ponudnik v telegramu ali
pismu, začne teči od dneva, ki je označen v pismu, če v pismu ni datuma, od
datuma, ki je na pisemski ovojnici oziroma od datuma, ko je bil telegram oddan
na pošto. Rok za sprejem, ki ga je določil ponudnik po telefonu, s teleksom ali
z drugimi neposrednimi sredstvi sporočanja, začne teči od trenutka, ko
naslovnik prejme ponudbo. 
(3) Ponudba, dana odsotni osebi, v kateri ni določen rok za
sprejem, veže ponudnika toliko časa, kolikor je običajno potrebno, da ponudba
prispe do te osebe, da jo ta prouči ter o njej odloči in da odgovor o sprejemu
prispe do ponudnika. 
(4) Ponudba dana ustno, v kateri ni določen rok za sprejem,
se šteje za zavrnjeno, če ni sprejeta takoj, razen če iz okoliščin izhaja, da
ima naslovnik nekaj časa za premislek. 
(5) Če rok, določen za sprejem, še ni potekel, ponudba
preneha veljati, ko k ponudniku prispe izjava o njeni zavrnitvi.
Oblika ponudbe
27. člen
(1) Ponudba za sklenitev pogodbe, za katero zahteva zakon
posebno obliko, veže ponudnika samo, če je dana v taki obliki. 
(2) To velja tudi za sprejem ponudbe.
Sprejem ponudbe
28. člen
(1) Ponudba je sprejeta, ko ponudnik prejme izjavo
naslovnika, da sprejema ponudbo. 
(2) Ponudba je sprejeta tudi, če naslovnik pošlje stvar ali
plača ceno ali če stori kaj drugega, kar na podlagi ponudbe, prakse,
vzpostavljene med strankama ali običaja lahko šteje za izjavo o sprejemu.
Sprejem učinkuje v trenutku, ko je bilo dejanje storjeno, če je bilo storjeno v
rokih, ko ponudba še veže. 
(3) Sprejem ponudbe se lahko umakne, če ponudnik prejme
izjavo o umiku pred izjavo o sprejemu ali sočasno z njo.
Sprejem ponudbe s predlogom naj se spremeni
29. člen
(1) Če odgovor na ponudbo izraža sprejem, hkrati pa predlaga,
naj se v nečem spremeni ali dopolni, se šteje, da je naslovnik ponudbo zavrnil
in sam dal drugo ponudbo svojemu prejšnjemu ponudniku. 
(2) Odgovor na ponudbo, ki izraža sprejem, toda vsebuje
dopolnitve ali spremembe, ki bistveno ne spreminjajo ponudbe, pomeni sprejem,
razen če ponudnik takoj ugovarja. Če ne ravna tako, se pogodba sklene v skladu
z vsebino ponudbe s spremembami, ki so navedene v izjavi o sprejemu. 
(3) Če se dopolnitve ali spremembe nanašajo na ceno, plačilo,
kakovost ali količino blaga, kraj in čas dobave, obseg odgovornosti ene stranke
v primerjavi z drugo ali na reševanje sporov, se šteje, da bistveno spreminjajo
ponudbo.
Molk naslovnika
30. člen
(1) Če naslovnik molči, to ne pomeni, da sprejema ponudbo. 
(2) Brez učinka je določilo v ponudbi, da bosta molk
naslovnika ali kakšna druga njegova opustitev (na primer, če ne zavrne ponudbe
v določenem roku ali če poslane stvari, za katero mu je dana ponudba, ne vrne v
določenem času) veljala za sprejem ponudbe. 
(3) Vendar se v primeru, ko je naslovnik glede določenega
blaga v stalni poslovni zvezi s ponudnikom, šteje da je sprejel ponudbo, ki se
nanaša na takšno blago, če je ni takoj ali v danem roku zavrnil. 
(4) Prav tako mora tisti, ki se je ponudil drugemu, da bo po
njegovih naročilih opravljal določene posle, ter tisti, v čigar dejavnost spada
izvrševanje takšnih naročil, izvršiti dobljeno naročilo, če ga ni takoj
zavrnil. 
(5) Če naslovnik v primeru iz prejšnjega odstavka ponudbe
oziroma naročila ni zavrnil, se šteje, da je bila pogodba sklenjena v trenutku,
ko je ponudbo oziroma naročilo dobil.
Zapozneli sprejem in zapoznela vročitev izjave o
sprejemu
31. člen
(1) Z zamudo sprejeta ponudba se šteje za novo ponudbo
naslovnika, razen če mu ponudnik takoj sporoči, da velja pogodba za sklenjeno
po prvi ponudbi. 
(2) Če je iz listine, ki vsebuje sprejem z zamudo, razvidno,
da je bila odposlana v takih okoliščinah, da bi jo ponudnik prejel pravočasno,
če bi bil njen prenos reden, se šteje, da je pogodba sklenjena, razen če
ponudnik takoj obvesti naslovnika, da se zaradi zamude ne čuti vezanega s svojo
ponudbo.
Smrt ali nesposobnost ene stranke
32. člen
Ponudba ne izgubi učinka, če je smrt ali nesposobnost ene
stranke nastopila, preden je bila sprejeta, razen če izhaja nasprotno iz namena
strank, običajev ali narave posla.
Predpogodba
33. člen
(1) Predpogodba je takšna pogodba, s katero se prevzema
obveznost, da bo pozneje sklenjena druga, glavna pogodba. 
(2) Predpisi o obliki glavne pogodbe veljajo tudi za predpogodbo,
če je predpisana oblika pogoj za veljavnost pogodbe. 
(3) Predpogodba veže, če vsebuje bistvene sestavine glavne
pogodbe. 
(4) Na zahtevo zainteresirane stranke naloži sodišče drugi
stranki, ki noče skleniti glavne pogodbe, naj to stori v roku, katerega ji
določi. 
(5) Sklenitev glavne pogodbe se lahko zahteva v šestih
mesecih od izteka roka določenega za njeno sklenitev, če ta rok ni določen, pa
od dneva, ko bi po naravi posla in okoliščinah pogodba morala biti sklenjena. 
(6) Predpogodba ne veže, če so se okoliščine od njene
sklenitve toliko spremenile, da niti ne bi bila sklenjena, če bi bile
okoliščine takrat takšne.
II. PREDMET
Kakšen mora biti predmet obveznosti
34. člen
(1) Pogodbena obveznost je lahko v tem, da nekdo nekaj da,
stori, opusti ali trpi. 
(2) Biti mora mogoča, dopustna in določena oziroma
določljiva.
Ničnost pogodbe zaradi predmeta
35. člen
Pogodba je nična, če je predmet obveznosti nemogoč,
nedopusten, nedoločen ali nedoločljiv.
Poznejša možnost
36. člen
Pogodba, sklenjena z odložnim pogojem ali rokom, je veljavna,
če je predmet obveznosti, ki je bil v začetku nemogoč, postal mogoč, preden se
je uresničil pogoj ali preden je iztekel rok.
Kdaj je predmet obveznosti nedopusten
37. člen
Predmet obveznosti je nedopusten, če je v nasprotju z ustavo,
s prisilnimi predpisi ali z moralnimi načeli.
Kdaj je predmet določljiv
38. člen
(1) Predmet obveznosti je določljiv, če vsebuje pogodba
podatke, s katerimi ga je mogoče določiti, ali če sta stranki prepustili nekomu
tretjemu, naj ga določi. 
(2) Če ta tretji noče ali ne more določiti predmeta
obveznosti, je pogodba nična.
III. PODLAGA
Dopustna podlaga
39. člen
(1) Vsaka pogodbena obveznost mora imeti dopustno podlago
(razlog). 
(2) Podlaga je nedopustna, če je v nasprotju z ustavo, s prisilnimi
predpisi ali z moralnimi načeli. 
(3) Domneva se, da ima obveznost podlago, čeprav ta ni
izražena. 
(4) Če ni podlage ali je ta nedopustna, je pogodba nična.
Nagibi za sklenitev pogodbe
40. člen
(1) Nagibi, iz katerih je bila pogodba sklenjena, ne vplivajo
na njeno veljavnost. 
(2) Če pa je nedopusten nagib bistveno vplival na odločitev
enega pogodbenika, da je sklenil pogodbo, in če je drugi pogodbenik to vedel
ali bi bil moral vedeti, je pogodba nična. 
(3) Neodplačna pogodba je nična tudi tedaj, ko drugi
pogodbenik ni vedel, da je nedopustni nagib bistveno vplival na odločitev
njegovega sopogodbenika.
IV. SPOSOBNOST
Pogodba poslovno nesposobne osebe
41. člen
(1) Za sklenitev veljavne pogodbe mora imeti pogodbenik
poslovno sposobnost, ki se zahteva za sklenitev te pogodbe. 
(2) Poslovno omejeno sposobna oseba sme brez dovoljenja
svojega zakonitega zastopnika sklepati samo tiste pogodbe, katere ji dovoljuje
sklepati zakon. 
(3) Druge pogodbe takih oseb so izpodbojne, če so sklenjene
brez dovoljenja zakonitega zastopnika, vendar pa lahko ostanejo v veljavi, če
jih ta pozneje odobri.
Pravica sopogodbenika poslovno nesposobne osebe
42. člen
(1) Sopogodbenik poslovno nesposobne osebe, ki ni vedel za
njeno poslovno nesposobnost, lahko odstopi od pogodbe, ki jo je sklenil z njo
brez dovoljenja njenega zakonitega zastopnika. 
(2) Enako pravico ima tudi sopogodbenik poslovno nesposobne
osebe, ki je vedel za njeno poslovno nesposobnost, pa ga je ta prevarala, češ
da ima dovoljenje svojega zakonitega zastopnika. 
(3) Ta pravica ugasne v tridesetih dneh potem, ko
sopogodbenik zve za poslovno nesposobnost druge stranke oziroma za to, da ta
nima dovoljenja zakonitega zastopnika, pa tudi prej, če zakoniti zastopnik
odobri pogodbo, preden izteče ta rok.
Poziv zakonitemu zastopniku, naj se izreče
43. člen
(1) Sopogodbenik poslovno nesposobne osebe, ki je sklenil z
njo pogodbo brez dovoljenja njenega zakonitega zastopnika, lahko zahteva od
zakonitega zastopnika, naj se izreče, ali pogodbo odobrava ali ne. 
(2) Če se zakoniti zastopnik v tridesetih dneh od tega poziva
ne izreče, da odobrava pogodbo, se šteje, da je odobritev zavrnil.
Če si pogodbenik pridobi poslovno sposobnost po
sklenitvi pogodbe
44. člen
Poslovno sposobna oseba lahko zahteva razveljavitev pogodbe,
ki jo je brez potrebnega dovoljenja sklenila v času svoje omejene poslovne
sposobnosti, vendar samo, če vloži tožbo v treh mesecih po pridobitvi popolne
poslovne sposobnosti.
V. NAPAKE VOLJE
Grožnja
45. člen
(1) Če je pogodbena stranka ali kdo tretji z nedopustno
grožnjo povzročil pri drugi stranki utemeljen strah, tako da je ta zaradi tega
sklenila pogodbo, lahko druga stranka zahteva razveljavitev pogodbe. 
(2) Strah se šteje za utemeljenega, če se iz okoliščin vidi,
da je grozila resna nevarnost življenju, ali pa telesni ali drugi pomembni
dobrini pogodbene stranke ali koga drugega.
Bistvena zmota
46. člen
(1) Zmota je bistvena, če se nanaša na bistvene lastnosti
predmeta, na osebo, s katero se sklepa pogodba, kadar se sklepa glede na to
osebo, ali na okoliščine, ki se po običajih v prometu ali po namenu strank
štejejo za odločilne, ker sicer stranka, ki je v zmoti, pogodbe s tako vsebino
ne bi sklenila. 
(2) Stranka, ki je v zmoti, lahko zahteva razveljavitev
pogodbe zaradi bistvene zmote, razen če pri njeni sklenitvi ni ravnala s
skrbnostjo, ki se zahteva v prometu. 
(3) Če je pogodba zaradi zmote razveljavljena, ima druga
poštena stranka pravico zahtevati povrnitev škode, ki ji je zaradi tega
nastala, ne glede na to, da stranka, ki je bila v zmoti, za svojo zmoto ni
kriva. 
(4) Stranka, ki je v zmoti, se ne more nanjo sklicevati, če
je druga stranka pripravljena izpolniti pogodbo tako, kot da zmote ni bilo.
Zmota v nagibu pri neodplačni pogodbi
47. člen
Pri neodplačni pogodbi se šteje za bistveno zmoto tudi zmota
v nagibu, ki je bil odločilen za prevzem obveznosti.
Posredna izjava
48. člen
Zmota osebe, po kateri je stranka izjavila svojo voljo, se
šteje enako kot zmota v izjavljanju lastne volje.
Prevara
49. člen
(1) Če ena stranka povzroči zmoto pri drugi stranki ali jo
drži v zmoti z namenom, da bi jo tako napeljala k sklenitvi pogodbe, lahko
druga stranka zahteva razveljavitev pogodbe tudi takrat, kadar zmota ni
bistvena. 
(2) Stranka, ki je v prevari sklenila pogodbo, ima pravico
zahtevati povrnitev nastale škode. 
(3) Prevara, ki jo je storil kdo tretji, vpliva na samo
pogodbo, če je druga pogodbena stranka ob sklenitvi pogodbe zanjo vedela ali bi
bila morala vedeti. 
(4) Neodplačna pogodba se lahko razveljavi tudi, če je
prevaro storil kdo tretji, ne glede na to, ali je druga pogodbena stranka ob
sklenitvi pogodbe zanjo vedela ali bi bila morala vedeti.
Navidezna pogodba
50. člen
(1) Navidezna pogodba nima učinka med pogodbenima strankama. 
(2) Če pa navidezna pogodba prikriva kakšno drugo pogodbo,
velja ta druga, če so izpolnjeni pogoji za njeno pravno veljavnost. 
(3) Navideznosti pogodbe ni mogoče uveljavljati proti tretji
pošteni osebi.
VI. OBLIKA POGODBE
Neobličnost pogodbe
51. člen
(1) Za sklenitev pogodbe se ne zahteva nikakršna oblika,
razen če zakon drugače določa. 
(2) Zahteva zakona, da mora biti pogodba sklenjena v določeni
obliki, velja tudi za vse njene poznejše spremembe ali dopolnitve. 
(3) Vendar so veljavne poznejše ustne dopolnitve o stranskih
točkah, o katerih oblična pogodba nič ne govori, če to ni v nasprotju z
namenom, zaradi katerega je oblika predpisana. 
(4) Veljavni so tudi poznejši ustni dogovori, s katerimi se
zmanjšujejo ali olajšujejo obveznosti ene ali druge stranke, če je posebna
oblika predpisana samo v interesu pogodbenih strank.
Oblika pogodbe o prenosu nepremičnin
52. člen
Pogodba, na podlagi katere se prenaša lastninska pravica na
nepremičnini ali s katero se ustanavlja druga stvarna pravica na nepremičnini,
mora biti sklenjena v pisni obliki.
Sporazumna razveza obličnih pogodb
53. člen
Oblične pogodbe je mogoče razvezati z neobličnim sporazumom,
razen če je za določen primer z zakonom predvideno kaj drugega ali če namen,
zaradi katerega je za sklenitev pogodbe predpisana oblika, zahteva za razvezo
pogodbe enako obliko.
Dogovorjena oblika
54. člen
(1) Pogodbeni stranki se lahko sporazumeta, da naj bo posebna
oblika pogoj za veljavnost njune pogodbe. 
(2) Pogodbo, za katero je bila dogovorjena posebna oblika, je
mogoče razvezati, dopolniti ali kako drugače spremeniti tudi z neobličnim
sporazumom. 
(3) Če sta se pogodbeni stranki dogovorili za posebno obliko
samo zato, da bi si zagotovili dokaz o sklenitvi oziroma o vsebini pogodbe ali
dosegli kaj drugega, je pogodba sklenjena, ko je doseženo soglasje o njeni
vsebini, za pogodbeni stranki pa hkrati nastane obveznost, da data pogodbi
dogovorjeno obliko.
Sankcija, če pogodba nima potrebne oblike
55. člen
(1) Pogodba, ki ni sklenjena v predpisani obliki, je nična,
če iz namena predpisa, s katerim je določena oblika, ne izhaja kaj drugega. 
(2) Pogodba, ki ni sklenjena v dogovorjeni obliki, je nična,
če sta se stranki dogovorili, da je pogoj za njeno veljavnost posebna oblika.
Domneva o popolnosti listine
56. člen
(1) Če je pogodba sklenjena v posebni obliki, bodisi na
podlagi zakona bodisi po volji strank, velja samo tisto, kar je v tej obliki
izraženo. 
(2) Vendar pa so veljavni sočasni ustni dogovori o stranskih
točkah, o katerih v oblični pogodbi ni nič rečeno, če niso v nasprotju z njeno
vsebino ali če niso v nasprotju z namenom, zaradi katerega je oblika
predpisana. 
(3) Veljavni so tudi sočasni ustni dogovori, s katerimi se
zmanjšujejo ali olajšujejo obveznosti ene ali obeh strank, če je posebna oblika
predpisana samo v interesu pogodbenih strank.
Sestavitev listine
57. člen
(1) Če je treba za sklenitev pogodbe napraviti listino, je
pogodba sklenjena, ko listino podpišejo vsi, ki se z njo zavezujejo. 
(2) Enake učinke kot listina ima katerikoli način ali oblika
sporočanja, ki ohranja zapis besedila neokrnjen in ki omogoča preverjanje
izvora besedila z uporabo splošno sprejetih sredstev. 
(3) Če pogodbenik ne zna pisati, naredi na listini ročni
znak, ki ga overita dve priči ali organ, pristojen za overitve. 
(4) Za sklenitev dvostranske pogodbe je dovolj, da obe
stranki podpišeta eno listino ali da vsaka stranka podpiše tisti izvod listine,
ki je namenjen drugi stranki.
Če je bila izpolnjena pogodba, ki ji manjka oblika
58. člen
Pogodba, za katero se zahteva pisna oblika, je veljavna,
čeprav ni bila sklenjena v tej obliki, če sta pogodbeni stranki v celoti ali v
pretežnem delu izpolnili obveznosti, ki so iz nje nastale, razen če iz namena,
zaradi katerega je oblika predpisana, očitno ne izhaja kaj drugega.
VII. POGOJ
Pogoji in njihov učinek
59. člen
(1) Pogodba je sklenjena pod pogojem, če sta njen nastanek
ali prenehanje odvisna od negotovega dejstva. 
(2) Če je pogodba sklenjena pod odložnim pogojem in se pogoj
izpolni, učinkuje pogodba od trenutka sklenitve, razen če iz zakona, narave
posla ali volje strank ne izhaja kaj drugega. 
(3) Če je pogodba sklenjena pod razveznim pogojem, neha
pogodba veljati, če se pogoj izpolni. 
(4) Šteje se, da je pogoj uresničen, če njegovo uresničitev v
nasprotju z načelom vestnosti in poštenja prepreči stranka, v katere breme je
bil določen, šteje pa se, da ni uresničen, če njegovo uresničitev v nasprotju z
načelom vestnosti in poštenja povzroči stranka, v katere korist je bil določen.
Nedopusten ali nemogoč pogoj
60. člen
(1) Nična je pogodba, v kateri je postavljen odložen ali
razvezen pogoj, ki je v nasprotju z ustavo, s prisilnimi predpisi ali z
moralnimi načeli. 
(2) Pogodba, sklenjena pod nemogočim odložnim pogojem, je
nična, nemogoč razvezen pogoj pa se šteje za neobstoječega.
Zavarovanje pogojne pravice
61. člen
Če je pogodba sklenjena pod odložnim pogojem, sme upnik,
čigar pravica je pogojena, zahtevati ustrezno zavarovanje te pravice, če je
njena uveljavitev v nevarnosti.
VIII. ROK
Računanje časa
62. člen
(1) Rok, določen v dnevih, začne teči prvi dan po dogodku, od
katerega se računa, konča pa se z iztekom zadnjega njegovega dneva. 
(2) Rok, določen v tednih, mesecih ali letih, se konča
tistega dne, ki se po imenu in številki ujema z dnevom nastanka dogodka, od
katerega začne teči; če takšnega dneva v zadnjem mesecu ni, pa se konča zadnji
dan tega meseca. 
(3) Če zadnji dan roka sovpada z dnem, ko se po zakonu ne
dela, se za zadnji dan roka šteje naslednji delavnik. 
(4) Začetek meseca označuje prvi dan v mesecu, sredina –
petnajsti, konec pa zadnji dan v mesecu, če ne izhaja kaj drugega iz namena
strank, iz narave pogodbenega razmerja ali iz običajev.
Uporaba pravil o pogoju
63. člen
Kadar se učinek pogodbe začenja od določenega časa, se
smiselno uporabljajo pravila o odložnem pogoju, kadar pa pogodba neha veljati
po izteku določenega roka, se smiselno uporabljajo pravila o razveznem pogoju.
IX. ARA IN ODSTOPNINA
1. Ara
Vračanje in vštevanja are
64. člen
(1) Če je ob sklenitvi pogodbe ena stranka dala drugi stranki
nek znesek denarja ali neko količino drugih nadomestnih stvari v znamenje, da
je pogodba sklenjena (ara), se šteje, da je pogodba sklenjena, ko je ara dana,
razen če ni dogovorjeno kaj drugega. 
(2) Pri izpolnitvi pogodbe se mora ara vrniti ali všteti v
izpolnitev obveznosti. 
(3) Če ni dogovorjeno kaj drugega, ne more stranka, ki je
dala aro, odstopiti od pogodbe s tem, da pusti aro drugi stranki; prav tako ne
more tega storiti druga stranka s tem, da vrne dvojno aro.
Neizpolnitev pogodbe
65. člen
(1) Če je za neizpolnitev pogodbe odgovorna stranka, ki je
dala aro, sme druga stranka po lastni izbiri bodisi zahtevati izpolnitev
pogodbe, če je to še mogoče, in povrnitev škode, aro pa všteti v odškodnino ali
vrniti, bodisi se zadovoljiti s prejeto aro. 
(2) Če je za neizpolnitev pogodbe odgovorna stranka, ki je
prejela aro, sme druga stranka po lastni izbiri zahtevati bodisi izpolnitev
pogodbe, če je to še mogoče, bodisi povrnitev škode in vrnitev are, bodisi
vrnitev dvojne are. 
(3) Kadar druga stranka zahteva izpolnitev pogodbe, ima
vselej tudi pravico do povrnitve škode, ki jo ima zaradi zamude. 
(4) Sodišče sme na zahtevo zainteresirane stranke zmanjšati
pretirano veliko aro.
Pri delni izpolnitvi obveznosti
66. člen
(1) Pri delni izpolnitvi obveznosti upnik ne sme obdržati
are, temveč lahko zahteva bodisi izpolnitev ostanka obveznosti in povrnitev
škode zaradi zamude, bodisi povrnitev škode zaradi nepopolne izpolnitve, vendar
se v obeh primerih ara všteje v odškodnino. 
(2) Če upnik odstopi od pogodbe in vrne tisto, kar je prejel
kot delno izpolnitev, lahko izbira med ostalimi zahtevki, ki pripadajo eni
stranki, če je pogodba ostala neizpolnjena zaradi razlogov na strani druge
stranke.
2. Odstopnina
Vloga odstopnine
67. člen
(1) Pogodbeni stranki se lahko dogovorita, da ima bodisi ena
bodisi vsaka od njiju pravico odstopiti od pogodbe, če da odstopnino
(skesnino). 
(2) Če stranka, ki ima pravico odstopiti od pogodbe
(upravičena stranka), izjavi drugi stranki, da bo dala odstopnino, ne more več
zahtevati izpolnitve pogodbe. 
(3) Stranka, ki ima pravico odstopiti od pogodbe, mora dati
odstopnino hkrati z izjavo o odstopu. 
(4) Če pogodbeni stranki nista določili, do kdaj lahko
upravičena stranka uresniči pravico odstopiti od pogodbe, lahko ta to stori vse
dotlej, dokler ne poteče čas, določen za izpolnitev njene obveznosti. 
(5) Pravica odstopiti od pogodbe preneha tudi, če upravičena
stranka začne izpolnjevati svoje obveznosti iz pogodbe ali sprejemati
izpolnitev od druge stranke.
Ara kot odstopnina
68. člen
(1) Če je bila ob ari dogovorjena pravica odstopiti od
pogodbe, se šteje ara za odstopnino in lahko vsaka stranka odstopi od pogodbe. 
(2) Če v tem primeru odstopi stranka, ki je aro dala, jo
izgubi, če odstopi stranka, ki je aro sprejela, pa mora vrniti dvojni znesek.
2. odsek: ZASTOPANJE
I. O ZASTOPANJU NASPLOH
Možnost zastopanja
69. člen
(1) Pogodba, pa tudi drug pravni posel, se lahko sklene tudi
po zastopniku. 
(2) Upravičenost za zastopanje temelji na zakonu, na drugem
pravnem aktu ali na izjavi volje zastopanega (pooblastitev).
Učinki zastopanja
70. člen
(1) Pogodba, ki jo sklene zastopnik v imenu zastopanega in v
mejah svojih pooblastil, zavezuje neposredno zastopanega in drugo pogodbeno
stranko. 
(2) Pod enakimi pogoji imajo tudi druga zastopnikova pravna
dejanja neposreden pravni učinek za zastopanega. 
(3) Zastopnik mora obvestiti drugo stranko, da nastopa v
imenu zastopanega; vendar ima pogodba pravni učinek za zastopanega in za drugo
stranko tudi tedaj, kadar tega ne stori, če je druga stranka vedela ali bi bila
po okoliščinah lahko sklepala, da on nastopa kot zastopnik.
Prenos pooblastil
71. člen
(1) Zastopnik ne more prenesti svojih pooblastil na drugega,
razen če mu to dovoljuje zakon ali pogodba. 
(2) Izjemoma sme to storiti, če mu okoliščine onemogočajo
opraviti posel osebno, interesi zastopanega pa terjajo, da se pravni posel nemudoma
opravi.
Prekoračitev pooblastil
72. člen
(1) Če zastopnik prekorači pooblastila, je zastopani v zavezi
samo, kolikor odobri prekoračitev. 
(2) Če zastopani ne odobri pogodbe v roku, ki je običajno
potreben, da se pogodba take vrste prouči in oceni, se šteje, da je odobritev
zavrnil. 
(3) Odobritev iz prejšnjega odstavka ima učinek za nazaj, če
stranki ne določita drugače. 
(4) Če druga stranka ni vedela in ni bila dolžna vedeti za
prekoračitev pooblastil, lahko takoj, ko zanjo zve, izjavi, da se ne čuti
vezano s pogodbo, ne da bi čakala, da se zastopani izreče o njej. 
(5) Če zastopani noče odobriti pogodbe, sta zastopnik in
zastopani solidarno odgovorna za škodo, ki jo je imela druga stranka, če ni
vedela in ni bila dolžna vedeti za prekoračitev pooblastil.
Pogodba, ki jo sklene neupravičena oseba
73. člen
(1) Pogodba, ki jo sklene nekdo kot pooblaščenec v imenu
drugega brez njegovega pooblastila, zavezuje neupravičeno zastopanega samo, če
jo ta pozneje odobri. 
(2) Stranka, s katero je pogodba sklenjena, lahko zahteva od
neupravičeno zastopanega, da se v primernem roku izreče, ali odobrava pogodbo
ali ne. 
(3) Če neupravičeno zastopani niti v danem roku ne odobri
pogodbe, se šteje, da pogodba sploh ni bila sklenjena. 
(4) V tem primeru lahko stranka, s katero je bila pogodba
sklenjena, zahteva povrnitev škode od tistega, ki jo je kot pooblaščenec brez
pooblastila sklenil, če ob sklenitvi pogodbe ni vedela in ni bila dolžna
vedeti, da ta ni imel pooblastila.
II. POOBLASTILO
Pooblastitev
74. člen
(1) Pooblastilo je upravičenost za zastopanje, ki jo da
pooblastitelj s pravnim poslom pooblaščencu. 
(2) Obstoj in obseg pooblastila nista odvisna od pravnega
razmerja, ki je bilo zanj podlaga. 
(3) Pooblaščenec je lahko tudi pravna oseba.
Posebna oblika pooblastila
75. člen
Oblika, ki je z zakonom predpisana za neko pogodbo ali kakšen
drug pravni posel, velja tudi za pooblastilo za sklenitev te pogodbe oziroma za
ta posel.
Obseg pooblastitve
76. člen
(1) Pooblaščencu so dovoljeni samo tisti pravni posli, za
katere je pooblaščen. 
(2) Pooblaščencu, ki ima splošno pooblastilo, so dovoljeni
samo pravni posli, ki spadajo v redno poslovanje. 
(3) Pooblaščenec ne sme brez posebne pooblastitve za vsak
posamezen primer prevzeti menične obveznosti, skleniti pogodbe o poroštvu, o
poravnavi, o odtujitvi ali obremenitvi nepremičnin, se spustiti v spor ali
skleniti arbitražni sporazum in se tudi ne brez povračila odpovedati kakšni
pravici.
Preklic in zožitev pooblastila
77. člen
(1) Pooblastitelj lahko po svoji volji zoži ali prekliče
pooblastilo, celo če se je s pogodbo tej pravici odpovedal. 
(2) Vsako pooblastilo lahko pooblastitelj prekliče in zoži z
izjavo brez posebne oblike. 
(3) Če je s preklicem ali zožitvijo pooblastila kršena
pogodba o naročilu, podjemna pogodba ali kakšna druga pogodba, ima pooblaščenec
pravico do povrnitve tako nastale škode.
Učinek prenehanja in zožitve pooblastila nasproti
tretjim
78. člen
(1) Preklic pooblastila ter njegova zožitev nimata učinka
nasproti tretjemu, ki je sklenil pogodbo s pooblaščencem ali opravil kakšen
drug pravni posel, ni pa vedel in ni bil dolžan vedeti, da je pooblastilo
preklicano oziroma zoženo. 
(2) V tem primeru ima pooblastitelj od pooblaščenca pravico
zahtevati povrnitev škode, ki mu je zaradi tega nastala, razen če pooblaščenec
ni vedel in ni bil dolžan vedeti za preklic oziroma za zožitev pooblastila. 
(3) To velja tudi v drugih primerih prenehanja pooblastila.
Drugi primeri prenehanja pooblastila
79. člen
(1) Pooblastilo preneha s prenehanjem pravne osebe kot
pooblaščenca, če zakon ne določa drugače. 
(2) Pooblastilo preneha s smrtjo pooblaščenca. 
(3) Pooblastilo preneha s prenehanjem pravne osebe oziroma s
smrtjo tistega, ki ga je dal, razen če se začeti posel ne more prekiniti brez
škode za pravne naslednike ali če pooblastilo velja tudi za primer smrti
tistega, ki ga je dal, bodisi po njegovi volji bodisi glede na naravo posla.
III. POSLOVNO POOBLASTILO
Pooblastilo po zaposlitvi
80. člen
Osebe, ki na podlagi pogodbe z gospodarsko družbo ali
samostojnim podjetnikom posameznikom opravljajo tako delo, da je z njimi
zvezano sklepanje ali izpolnjevanje določenih pogodb, kot so prodajalci v
trgovinah, osebe, ki opravljajo določena dela v gostinstvu, delavci pri poštnih
in bančnih okencih in podobni, imajo s tem pravico skleniti in izpolniti take
pogodbe.
Pravice trgovskega potnika
81. člen
(1) Trgovski potnik gospodarske družbe oziroma samostojnega
podjetnika posameznika je pooblaščen samo za tiste posle, ki se nanašajo na
prodajo blaga in so navedeni v pooblastilu. 
(2) Če ni gotovo, se šteje, da trgovski potnik nima pravice
sklepati pogodb, temveč samo zbirati naročila. 
(3) Trgovski potnik, ki je pooblaščen sklepati pogodbe o
prodaji blaga, ni pooblaščen za sklepanje pogodb na kredit ali za sprejemanje
kupnine, razen če ima za prodajo na kredit oziroma sprejemanje kupnine posebno
pooblastilo. 
(4) Trgovski potnik ima pravico sprejemati za pooblastitelja
izjave glede napak blaga in druge izjave v zvezi z izpolnitvijo pogodbe, ki je
bila sklenjena z njegovim sodelovanjem, ter v imenu pooblastitelja ukreniti,
kar je potrebno za ohranitev njegovih pravic iz pogodbe.
3. odsek: RAZLAGA POGODB
Uporaba določil in razlaga spornih določil
82. člen
(1) Določila pogodbe se uporabljajo tako, kot se glasijo. 
(2) Pri razlagi spornih določil se ni treba držati
dobesednega pomena uporabljenih izrazov, temveč je treba iskati skupen namen
pogodbenikov in določilo razumeti tako, kot ustreza načelom obligacijskega
prava, ki so določena v tem zakoniku.
Nejasna določila v posebnih primerih
83. člen
Če je bila pogodba sklenjena po vnaprej natisnjeni vsebini
ali je bila pogodba kako drugače pripravljena in predlagana od ene pogodbene
stranke, je treba nejasna določila razlagati v korist druge stranke.
Dopolnilno pravilo
84. člen
Nejasna določila v neodplačni pogodbi je treba razlagati v
pomenu, ki je manj težak za dolžnika, v odplačni pogodbi pa v takem smislu, da
so vzajemne dajatve v pravičnem razmerju.
Izvensodna razlaga pogodb
85. člen
(1) Pogodbeni stranki lahko določita, da bo v primeru, če bi
prišlo do nesoglasja glede pomena in namena pogodbenih določil, nekdo tretji
dal razlago pogodbe. 
(2) Če v pogodbi ni drugače določeno, stranki v takem primeru
ne moreta sprožiti spora pred sodiščem ali pred drugim pristojnim organom,
preden ne dobita razlage, razen če je tretji noče dati.
4. odsek: NEVELJAVNOST POGODB
I. NIČNE POGODBE
Ničnost
86. člen
(1) Pogodba, ki nasprotuje ustavi, prisilnim predpisom ali
moralnim načelom, je nična, če namen kršenega pravila ne odkazuje na kakšno
drugo sankcijo ali če zakon v posameznem primeru ne predpisuje kaj drugega. 
(2) Če je sklenitev določene pogodbe prepovedana samo eni stranki,
ostane pogodba v veljavi, razen če ni v zakonu za posamezen primer določeno kaj
drugega, stranko, ki je prekršila zakonsko prepoved, pa zadenejo ustrezne
posledice.
Posledice ničnosti
87. člen
(1) Če je pogodba nična, mora vsaka pogodbena stranka vrniti
drugi vse, kar je prejela na podlagi take pogodbe; če to ni mogoče ali če
narava tistega, kar je bilo izpolnjeno, nasprotuje vrnitvi, pa mora dati
ustrezno denarno nadomestilo po cenah v času, ko je izdana sodna odločba, razen
če zakon ne določa kaj drugega. 
(2) Če pa je pogodba nična zato, ker po svoji vsebini ali
namenu nasprotuje temeljnim moralnim načelom, lahko sodišče v celoti ali deloma
zavrne zahtevek nepoštene stranke za vrnitev tistega, kar je dala drugi
stranki; pri odločanju upošteva sodišče poštenost ene oziroma obeh strank, ter
pomen ogroženih interesov.
Delna ničnost
88. člen
(1) Zaradi ničnosti kakšnega pogodbenega določila ni nična
tudi sama pogodba, če lahko obstane brez ničnega določila in če to določilo ni
bilo ne pogodbeni pogoj ne odločilen nagib, zaradi katerega je bila pogodba
sklenjena. 
(2) Vendar pa ostane pogodba v veljavi celo takrat, ko je
bilo nično določilo zanjo pogoj ali odločilen nagib, če je namen ugotovitve
ničnosti prav v tem, da bi se pogodba znebila tega določila in bi veljala brez
njega.
Konverzija
89. člen
Kadar nična pogodba izpolnjuje pogoje za veljavnost kakšne
druge pogodbe, velja med pogodbenikoma ta druga pogodba, če je to v skladu z
namenom, ki sta ga pogodbenika imela pred očmi ob sklenitvi pogodbe, in če se
lahko šteje, da bi bila sklenila to pogodbo, ko bi bila vedela za ničnost svoje
pogodbe.
Poznejše prenehanje vzroka ničnosti
90. člen
(1) Nična pogodba ne postane veljavna, če prepoved ali kakšen
drug vzrok ničnosti pozneje preneha. 
(2) Če je prepoved manjšega pomena in je bila pogodba
izpolnjena, se ničnosti ne more uveljavljati.
Odgovornost tistega, ki je kriv za ničnost pogodbe
91. člen
Pogodbenik, ki je kriv za sklenitev nične pogodbe, odgovarja
svojemu sopogodbeniku za škodo, ki mu nastane zaradi ničnosti pogodbe, če ta ni
vedel in ni bil dolžan vedeti za vzrok ničnosti.
Uveljavljanje ničnosti
92. člen
Na ničnost pazi sodišče po uradni dolžnosti in se lahko nanjo
sklicuje vsaka zainteresirana oseba.
Neomejeno uveljavljanje ničnosti
93. člen
Pravica do uveljavljanja ničnosti ne ugasne.
II. IZPODBOJNE POGODBE
Kdaj je pogodba izpodbojna
94. člen
Pogodba je izpodbojna, če jo je sklenila stranka, ki je
poslovno omejeno sposobna, če so bile pri njeni sklenitvi napake glede volje
strank, kot tudi če je v tem zakoniku ali v drugem zakonu tako določeno.
Razveljavitev pogodbe
95. člen
(1) Pogodbenik, v čigar interesu je določena izpodbojnost,
lahko zahteva, da se pogodba razveljavi. 
(2) Njegov sopogodbenik lahko zahteva, naj se v določenem
roku, ki ne sme biti krajši kot 30 dni, izreče, ali ostaja pri pogodbi ali ne,
ker bo sicer štel, da je pogodba razveljavljena. 
(3) Če se pogodbenik iz prvega odstavka tega člena v danem
roku ne izreče ali če izjavi, da ne ostaja pri pogodbi, se šteje, da je pogodba
razveljavljena.
Posledice razveljavitve
96. člen
(1) Če je bilo na podlagi izpodbojne pogodbe, ki je bila
razveljavljena, kaj izpolnjeno, je treba to vrniti; če to ni mogoče ali če
narava tistega, kar je bilo izpolnjeno, nasprotuje vrnitvi, pa je treba dati
ustrezno denarno nadomestilo. 
(2) Denarno nadomestilo se daje po cenah ob vrnitvi oziroma
ob izdaji sodne odločbe.
Odgovornost za razveljavitev pogodbe
97. člen
Pogodbenik, pri katerem je vzrok izpodbojnosti, je svojemu
sopogodbeniku odgovoren za škodo, ki mu nastane zaradi razveljavitve pogodbe,
če ta ni vedel in ni bil dolžan vedeti za vzrok izpodbojnosti pogodbe.
Odgovornost poslovno omejeno sposobne osebe
98. člen
Poslovno omejeno sposobna oseba odgovarja za škodo, nastalo z
razveljavitvijo pogodbe, če je z zvijačo prepričala svojega sopogodbenika, da
je poslovno sposobna.
Prenehanje pravice
99. člen
(1) Pravica zahtevati razveljavitev izpodbojne pogodbe
preneha s pretekom enega leta od dneva, ko je upravičenec zvedel za razlog
izpodbojnosti, oziroma enega leta od prenehanja sile. 
(2) Ta pravica preneha v vsakem primeru s pretekom treh let
od dneva, ko je bila pogodba sklenjena.
5. odsek: DVOSTRANSKE POGODBE
I. ODGOVORNOST ZA STVARNE IN PRAVNE NAPAKE IZPOLNITVE
Odgovornost za stvarne in pravne napake
100. člen
(1) Pri dvostranski pogodbi odgovarja vsak pogodbenik za
stvarne napake svoje izpolnitve. 
(2) Pogodbenik odgovarja tudi za pravne napake izpolnitve in
mora varovati drugo stranko pred pravicami in zahtevki tretjih oseb, s katerimi
bi bila njena pravica izključena ali zožena. 
(3) Za te dolžnikove obveznosti se smiselno uporabljajo
določbe tega zakonika o odgovornosti prodajalca za stvarne in pravne napake, če
ni za posamezen primer predpisano kaj drugega.
II. UGOVOR NEIZPOLNJENE POGODBE
Pravilo sočasne izpolnitve
101. člen
(1) V dvostranskih pogodbah ni nobena stranka dolžna
izpolniti svoje obveznosti, če druga stranka ne izpolni ali ni pripravljena
sočasno izpolniti svoje obveznosti, razen če je dogovorjeno ali z zakonom
določeno kaj drugega ali če kaj drugega izhaja iz narave posla. 
(2) Če pa na sodišču ena stranka ugovarja, da ni dolžna
izpolniti svoje obveznosti, dokler tudi druga stranka ne izpolni svoje, ji
sodišče naloži, da mora izpolniti svojo obveznost takrat, ko jo izpolni tudi
druga stranka.
Če postane izpolnitev obveznosti ene stranke negotova
102. člen
(1) Če je dogovorjeno, da bo najprej ena stranka izpolnila
svojo obveznost, po sklenitvi pogodbe pa se premoženjske razmere druge stranke
toliko poslabšajo, da je negotovo, ali bo ona mogla izpolniti svojo, ali je to
negotovo iz drugih resnih razlogov, lahko stranka, ki se je zavezala, da bo
prva izpolnila obveznost, odloži njeno izpolnitev, dokler druga stranka ne
izpolni svoje obveznosti ali ne da zadostnega zavarovanja, da jo bo izpolnila. 
(2) To velja tudi, če so bile premoženjske razmere druge
stranke tako težke že pred sklenitvijo pogodbe, njen sopogodbenik pa za to ni
vedel in ni bil dolžan vedeti. 
(3) V teh primerih lahko zahteva stranka, ki se je zavezala,
da bo prva izpolnila obveznost, v primernem roku zavarovanje, po neuspešnem
preteku tega roka pa lahko odstopi od pogodbe.
III. PRENEHANJE POGODBE ZARADI NEIZPOLNITVE
Pravica ene stranke, če druga stranka ne izpolni svoje
obveznosti
103. člen
Če pri dvostranskih pogodbah ena stranka ne izpolni svoje
obveznosti in ni določeno kaj drugega, lahko druga stranka zahteva izpolnitev
obveznosti ali pa pod pogoji iz naslednjih členov odstopi od pogodbe z navadno
izjavo, če pogodba ni razvezana že po samem zakonu, v vsakem primeru pa ima
pravico do odškodnine.
Če je pravočasna izpolnitev bistvena sestavina pogodbe
104. člen
(1) Če je izpolnitev obveznosti v določenem roku bistvena
sestavina pogodbe, dolžnik pa je v tem roku ne izpolni, je pogodba razvezana po
samem zakonu. 
(2) Vendar lahko upnik ohrani pogodbo v veljavi, če po
preteku roka nemudoma obvesti dolžnika, da zahteva njeno izpolnitev. 
(3) Če je upnik zahteval izpolnitev pogodbe, pa je ni v
primernem roku dobil, lahko odstopi od pogodbe. 
(4) Ta pravila veljajo tako v primeru, ko sta se pogodbeni
stranki dogovorili, da se bo pogodba štela za razvezano, če ne bo izpolnjena v
določenem roku, kot tudi takrat, kadar je izpolnitev pogodbe v določenem roku
po naravi posla njena bistvena sestavina.
Če pravočasna izpolnitev ni bistvena sestavina pogodbe
105. člen
(1) Če izpolnitev obveznosti v določenem roku ni bistvena
sestavina pogodbe, obdrži dolžnik pravico, da tudi po izteku roka izpolni svojo
obveznost, upnik pa, da zahteva njeno izpolnitev. 
(2) Če hoče upnik odstopiti od pogodbe, mora pustiti dolžniku
primeren dodatni rok za izpolnitev. 
(3) Če dolžnik ne izpolni obveznosti v dodatnem roku,
nastanejo enake posledice kot takrat, ko je rok bistvena sestavina pogodbe.
Odstop od pogodbe brez naknadnega roka
106. člen
Upnik lahko odstopi od pogodbe, ne da bi pustil dolžniku
dodatni rok za izpolnitev, če iz dolžnikovega ravnanja izhaja, da svoje
obveznosti niti v dodatnem roku ne bo izpolnil.
Odstop od pogodbe pred iztekom roka
107. člen
Če je pred iztekom roka za izpolnitev obveznosti očitno, da
ena stranka ne bo izpolnila svoje obveznosti iz pogodbe, lahko druga stranka
odstopi od pogodbe in zahteva povrnitev škode.
Odstop od pogodbe z zaporednimi obveznostmi
108. člen
(1) Kadar v pogodbi z zaporednimi obveznostmi ena stranka ne
izpolni ene obveznosti, lahko druga stranka v primernem roku odstopi od pogodbe
glede vseh bodočih obveznosti, če je iz danih okoliščin očitno, da tudi te ne
bodo izpolnjene. 
(2) Od pogodbe lahko odstopi ne le glede bodočih obveznosti,
temveč tudi glede že izpolnjenih obveznosti, če njihova izpolnitev brez
manjkajočih izpolnitev zanjo nima pomena. 
(3) Dolžnik lahko ohrani pogodbo v veljavi, če da ustrezno
zavarovanje.
Dolžnost obvestitve
109. člen
Upnik, ki zaradi neizpolnitve dolžnikove obveznosti odstopi
od pogodbe, mora to nemudoma sporočiti dolžniku.
Kdaj od pogodbe ni mogoče odstopiti
110. člen
Od pogodbe ni mogoče odstopiti zaradi neizpolnitve neznatnega
dela obveznosti.
Učinki razvezane pogodbe
111. člen
(1) Če je pogodba razvezana, sta obe stranki prosti svojih obveznosti,
razen obveznosti za povrnitev morebitne škode. 
(2) Če je ena stranka popolnoma ali deloma izpolnila pogodbo,
ima pravico do vrnitve tistega, kar je dala. 
(3) Če imata obe stranki pravico zahtevati vrnitev danega,
veljajo za vzajemno vračanje pravila, ki veljajo za izpolnitev dvostranskih
pogodb. 
(4) Vsaka stranka dolguje drugi povračilo za koristi, ki jih
je medtem imela od tistega, kar je dolžna vrniti oziroma povrniti. 
(5) Stranka, ki vrača denar, mora plačati obresti od dneva,
ko je prejela izplačilo.
IV. RAZVEZA ALI SPREMEMBA POGODBE ZARADI SPREMENJENIH OKOLIŠČIN
Predpostavke
112. člen
(1) Če nastanejo po sklenitvi pogodbe okoliščine, ki
otežujejo izpolnitev obveznosti ene stranke, ali če se zaradi njih ne da doseči
namena pogodbe, v obeh primerih pa v tolikšni meri, da pogodba očitno ne
ustreza več pričakovanjem pogodbenih strank in bi bilo po splošnem mnenju
nepravično ohraniti jo v veljavi takšno, kakršna je, lahko stranka, ki ji je
izpolnitev obveznosti otežena, oziroma stranka, ki zaradi spremenjenih
okoliščin ne more uresničiti namena pogodbe, zahteva razvezo pogodbe. 
(2) Razveze pogodbe ni mogoče zahtevati, če bi bila morala
stranka, ki se sklicuje na spremenjene okoliščine, ob sklenitvi pogodbe te
okoliščine upoštevati ali če bi se jim bila lahko izognila oziroma, če bi
njihove posledice lahko odklonila. 
(3) Stranka, ki zahteva razvezo pogodbe, se ne more
sklicevati na spremenjene okoliščine, ki so nastale po izteku roka, določenega
za izpolnitev njene obveznosti. 
(4) Pogodba se ne razveže, če druga stranka ponudi ali
privoli, da se ustrezni pogodbeni pogoji pravično spremenijo. 
(5) Če sodišče razveže pogodbo zaradi spremenjenih okoliščin,
naloži na zahtevo druge stranke stranki, ki je razvezo zahtevala, da povrne
drugi stranki pravičen del škode, ki ji je zaradi razveze pogodbe nastala.
Dolžnost obvestitve
113. člen
Stranka, ki je zaradi spremenjenih okoliščin upravičena
zahtevati razvezo pogodbe, mora o tem, da jo namerava zahtevati, obvestiti
drugo stranko, brž ko zve, da so nastale takšne okoliščine. Če tega ni storila,
odgovarja za škodo, ki jo je druga stranka imela zato, ker je o zahtevi ni
pravočasno obvestila.
Okoliščine, pomembne za odločbo sodišča
114. člen
Pri odločanju o zahtevi za razvezo oziroma za spremembo
pogodbe zaradi spremenjenih okoliščin upošteva sodišče zlasti namen pogodbe,
tveganja, ki so za pogodbene stranke v poslovnem prometu običajna pri
izpolnjevanju pogodb iste vrste in uravnoteženost interesov obeh pogodbenih
strank.
Odpoved sklicevanju na spremenjene okoliščine
115. člen
Stranki se lahko s pogodbo vnaprej odpovesta sklicevanju na
določene spremenjene okoliščine, razen če to nasprotuje načelu vestnosti in
poštenja.
V. NEMOŽNOST IZPOLNITVE
Nemožnost izpolnitve, za katero ne odgovarja nobena
stranka
116. člen
(1) Če je postala izpolnitev obveznosti ene stranke
dvostranske pogodbe nemogoča zaradi dogodka, za katerega ni odgovorna niti prva
niti druga stranka, ugasne tudi obveznost druge stranke; če pa je ta že
izpolnila del svoje obveznosti, lahko zahteva vrnitev po pravilih o vračanju
tistega, kar je bilo neupravičeno pridobljeno. 
(2) Če je delna nemožnost izpolnitve posledica dogodka, za
katerega ni odgovorna niti prva niti druga stranka, lahko druga stranka odstopi
od pogodbe, če delna izpolnitev ne ustreza njenim potrebam; sicer ostane
pogodba v veljavi, druga stranka pa ima pravico zahtevati sorazmerno zmanjšanje
svoje obveznosti.
Nemožnost izpolnitve, za katero stranka odgovarja
117. člen
(1) Če je postala izpolnitev obveznosti ene stranke
dvostranske pogodbe nemogoča zaradi dogodka, za katerega odgovarja druga
stranka, njena obveznost ugasne, sama pa obdrži svojo terjatev do druge
stranke; zmanjša jo le za toliko, za kolikor je imela koristi od tega, ker je
bila prosta lastne obveznosti. 
(2) Poleg tega mora odstopiti drugi stranki vse pravice, ki
bi jih imela nasproti tretjim v zvezi s predmetom svoje obveznosti, katere
izpolnitev je postala nemogoča. 
(3) Če pa je postala izpolnitev obveznosti stranke
dvostranske pogodbe nemogoča zaradi dogodka, za katerega odgovarja ta stranka,
lahko druga stranka po svoji izbiri zahteva odškodnino zaradi neizpolnitve ali
pa odstopi od pogodbe in zahteva povrnitev škode.
VI. ČEZMERNO PRIKRAJŠANJE
Očitno nesorazmerje vzajemnih dajatev
118. člen
(1) Če je bilo ob sklenitvi dvostranske pogodbe med
obveznostmi pogodbenih strank očitno nesorazmerje, lahko oškodovana stranka
zahteva razveljavitev pogodbe, če za pravo vrednost tedaj ni vedela in ni bila
dolžna vedeti. 
(2) Pravica zahtevati razveljavitev pogodbe preneha po enem
letu od sklenitve pogodbe. 
(3) Vnaprejšnja odpoved tej pravici nima pravnega učinka. 
(4) Pogodba ostane v veljavi, če druga stranka ponudi
dopolnitev do prave vrednosti. 
(5) Zaradi tega nesorazmerja se ne more zahtevati
razveljavitev pogodbe na srečo, pogodbe, sklenjene na podlagi javne dražbe in
tudi ne pogodbe, pri kateri je bila za stvar dana višja cena iz posebne
naklonjenosti.
VII. ODERUŠKA POGODBA
Oderuška pogodba
119. člen
(1) Če kdo izkoristi stisko ali težko premoženjsko stanje
drugega, njegovo nezadostno izkušenost, lahkomiselnost ali odvisnost in si
izgovori zase ali za koga tretjega korist, ki je v očitnem nesorazmerju s
tistim, kar je sam dal ali storil ali se zavezal dati ali storiti drugemu, je
takšna pogodba nična. 
(2) Za oderuško pogodbo se smiselno uporabljajo določbe tega
zakonika o posledicah ničnosti in o delni ničnosti pogodb. 
(3) Če oškodovani zahteva, da se njegova obveznost zmanjša na
pravičen znesek, ugodi sodišče takemu zahtevku, če je to mogoče; v tem primeru
ostane pogodba z ustrezno spremembo v veljavi. 
(4) Oškodovani lahko vloži zahtevek za zmanjšanje obveznosti
na pravičen znesek v petih letih od sklenitve pogodbe.
VIII. SPLOŠNI POGOJI POGODBE
Obveznost
120. člen
(1) Splošni pogoji, ki jih določi en pogodbenik, bodisi da so
vsebovani v formularni pogodbi bodisi da se pogodba nanje sklicuje,
dopolnjujejo posebne dogovore med pogodbenikoma v isti pogodbi in praviloma
zavezujejo tako kot ti. 
(2) Splošni pogoji pogodbe morajo biti objavljeni na običajen
način. 
(3) Splošni pogoji zavezujejo pogodbeno stranko, če so ji
bili ob sklenitvi pogodbe znani ali bi ji morali biti znani. 
(4) Če se splošni pogoji in posebni dogovori ne ujemajo,
veljajo ti slednji.
Ničnost nekaterih določil splošnih pogojev
121. člen
(1) Nična so določila splošnih pogojev, ki nasprotujejo
samemu namenu sklenjene pogodbe ali dobrim poslovnim običajem, in to celo, če
je splošne pogoje, ki jih vsebujejo, odobril pristojni organ. 
(2) Sodišče lahko zavrne uporabo posameznih določil splošnih
pogojev, ki drugi stranki jemljejo pravico ugovorov, ali tistih določil, na
podlagi katerih izgubi pravice iz pogodbe ali roke ali so sicer nepravična ali
pretirano stroga zanjo.
IX. PRENOS POGODBE
Pogoji za prenos
122. člen
(1) Vsaka stranka v dvostranski pogodbi lahko prenese pogodbo
nekomu tretjemu, ki postane s tem imetnik vseh njenih pravic in obveznosti iz
te pogodbe, če v to privoli druga stranka. 
(2) S prenosom pogodbe preide pogodbeno razmerje med
prenositeljem in drugo stranko na prevzemnika in drugo stranko takrat, ko druga
stranka privoli v prenos; če je dala svojo privolitev vnaprej, pa takrat, ko je
o prenosu obveščena. 
(3) Privolitev v prenos pogodbe je veljavna samo, če je dana
v obliki, ki jo predpisuje zakon za sklenitev prenesene pogodbe. 
(4) Določbe o stranskih pravicah v zvezi s pogodbo o prevzemu
dolga se smiselno uporabljajo tudi za prenos pogodbe.
Odgovornost prenositelja
123. člen
(1) Prenositelj odgovarja prevzemniku za veljavnost prenesene
pogodbe. 
(2) Prenositelj mu ne jamči, da bo druga stranka izpolnila
svoje obveznosti iz prenešene pogodbe, razen če se je za to posebej zavezal. 
(3) Prenositelj ne jamči drugi stranki, da bo prevzemnik
izpolnil obveznosti iz pogodbe, razen če se je za to posebej zavezal.
Ugovori
124. člen
Druga stranka lahko uveljavlja proti prevzemniku vse ugovore
iz prenešene pogodbe, in tudi tiste, ki jih ima iz drugih razmerij z njim; ne
more pa uveljavljati ugovorov, ki jih ima proti prenositelju.
6. odsek: SPLOŠNI UČINKI POGODBE
I. USTVARJANJE OBVEZNOSTI ZA POGODBENIKE
Učinki pogodbe med pogodbenikoma in njunimi pravnimi
nasledniki
125. člen
(1) Pogodba ustvarja pravice in obveznosti za pogodbeni
stranki. 
(2) Pogodba ima učinek tudi za univerzalne pravne naslednike
pogodbenih strank, razen če je v pogodbi določeno kaj drugega ali če izhaja kaj
drugega iz narave same pogodbe. 
(3) S pogodbo se lahko ustanovi pravica v korist nekoga
tretjega.
II. POGODBA V KORIST TRETJEGA
Neposredna pravica tretjega
126. člen
(1) Kadar je s pogodbo ustanovljena pravica v korist nekoga
tretjega, pridobi tretji lastno in neposredno pravico nasproti dolžniku, če ni
dogovorjeno ali če ne izhaja iz okoliščin posla kaj drugega. 
(2) Pogodbenik ima pravico zahtevati od sopogodbenika, da
tretjemu izpolni obveznost, ki se jo je zavezal izpolniti v njegovo korist.
Preklic koristi za tretjega
127. člen
(1) Pogodbenik, ki je po pogodbi upravičen zahtevati od
sopogodbenika, da tretjemu izpolni obveznost, lahko pravico, ustanovljeno v
korist tretjega prekliče ali spremeni, vse dokler tretji ne izjavi, da pravico
sprejema. 
(2) Če pa je dogovorjeno, da bo sopogodbenik tisto, za kar se
je zavezal v korist tretjega, izpolnil šele po pogodbenikovi smrti, lahko ta
vse dotlej, tudi s svojo oporoko, pravico v korist tretjega prekliče, če ne
izhaja iz same pogodbe ali iz okoliščin kaj drugega.
Ugovori dolžnika proti tretjemu
128. člen
Dolžnik lahko uveljavlja proti tretjemu vse ugovore, ki jih
ima iz pogodbe v korist tretjega proti pogodbeniku.
Odklonitev tretjega
129. člen
Če tretji odkloni pravico, ki je bila ustanovljena v njegovo
korist, ali če jo pogodbenik prekliče, pripada pravica pogodbeniku, razen če ni
dogovorjeno ali če ne izhaja iz narave posla kaj drugega.
Obljuba dejanja tretjega
130. člen
(1) Obljuba dana drugemu, da bo tretji nekaj storil ali
opustil, ne veže tretjega, tisti, ki je to obljubil, pa odgovarja za morebitno
škodo, ki drugemu nastane zato, ker se tretji noče zavezati, da bo to storil
ali opustil. 
(2) Kdor obljubi, ne odgovarja, če je obljubil drugemu le to,
da se bo pri tretjem prizadeval, da bi se ta zavezal nekaj storiti ali
opustiti, pa v tem primeru ni uspel kljub vsemu potrebnemu prizadevanju.
2. oddelek: POVZROČITEV ŠKODE
1. odsek: SPLOŠNA NAČELA
Podlage za odgovornost
131. člen
(1) Kdor povzroči drugemu škodo, jo je dolžan povrniti, če ne
dokaže, da je škoda nastala brez njegove krivde. 
(2) Za škodo od stvari ali dejavnosti, iz katerih izvira
večja škodna nevarnost za okolico, se odgovarja ne glede na krivdo. 
(3) Za škodo ne glede na krivdo se odgovarja tudi v drugih z
zakonom določenih primerih.
Škoda
132. člen
Škoda je zmanjšanje premoženja (navadna škoda), preprečitev
povečanja premoženja (izgubljeni dobiček), pa tudi povzročitev telesnih ali
duševnih bolečin ali strahu drugemu ter okrnitev ugleda pravne osebe
(nepremoženjska škoda).
Zahteva, da se odstrani škodna nevarnost
133. člen
(1) Vsakdo lahko zahteva od drugega, da odstrani vir
nevarnosti, od katerega grozi njemu ali nedoločenemu številu oseb večja škoda,
ter da se vzdrži dejavnosti, iz katere izvira vznemirjanje ali škodna nevarnost,
če nastanka vznemirjanja ali škode ni mogoče preprečiti z ustreznimi ukrepi. 
(2) Sodišče odredi na zahtevo zainteresirane osebe ustrezne
ukrepe za preprečitev nastanka škode ali vznemirjanja ali odstranitev vira
nevarnosti na stroške njegovega posestnika, če ta sam tega ne stori. 
(3) Če nastane škoda pri opravljanju splošno koristne
dejavnosti, za katero je dal dovoljenje pristojni organ, je mogoče zahtevati
samo povrnitev škode, ki presega običajne meje. 
(4) Vendar se lahko tudi v tem primeru zahtevajo upravičeni
ukrepi za preprečitev nastanka škode ali za njeno zmanjšanje.
Zahteva za prenehanje s kršitvami osebnostnih pravic
134. člen
(1) Vsak ima pravico zahtevati od sodišča ali drugega
pristojnega organa, da odredi prenehanje dejanja, s katerim se krši
nedotakljivost človekove osebnosti, osebnega in družinskega življenja ali
kakšna druga osebnostna pravica, da prepreči tako dejanje ali da odstrani
njegove posledice. 
(2) Sodišče oziroma drug pristojni organ lahko odredi, da
kršitelj preneha z dejanjem, ker bo sicer moral plačati prizadetemu določen
denarni znesek, odmerjen skupaj ali od časovne enote.
2. odsek: KRIVDNA ODGOVORNOST
Kdaj je podana krivda
135. člen
Krivda je podana, kadar oškodovalec povzroči škodo namenoma
ali iz malomarnosti.
Neodgovorne osebe
136. člen
(1) Kdor zaradi motnje v duševnem razvoju, težave v duševnem
zdravju ali zaradi kakšnega drugega vzroka ni zmožen razsojati, ne odgovarja za
škodo, ki jo povzroči drugemu. 
(2) Kdor povzroči drugemu škodo v stanju prehodne nerazsodnosti,
je zanjo odgovoren, razen če dokaže, da ni po svoji krivdi prišel v takšno
stanje. 
(3) Če je nekdo prišel v takšno stanje po tuji krivdi,
odgovarja za škodo tisti, ki ga je v tako stanje spravil.
Odgovornost mladoletnika
137. člen
(1) Mladoletnik do dopolnjenega sedmega leta ne odgovarja za
škodo, ki jo povzroči. 
(2) Mladoletnik od dopolnjenega sedmega do dopolnjenega
štirinajstega leta ne odgovarja za škodo, razen če se dokaže, da je bil pri
povzročitvi škode zmožen razsojati. 
(3) Mladoletnik z dopolnjenimi štirinajstimi leti odgovarja
po splošnih pravilih o odgovornosti za škodo.
Silobran, stiska, odvrnitev škode od drugega
138. člen
(1) Kdor v silobranu povzroči škodo napadalcu, je ni dolžan
povrniti, razen pri prekoračitvi silobrana. 
(2) Če nekdo povzroči škodo v stiski, lahko oškodovanec
zahteva odškodnino od tistega, ki je odgovoren za nastanek škodne nevarnosti,
ali od tistih, od katerih je bila škoda odvrnjena, vendar od slednjih ne več,
kot znaša korist, ki so jo imeli od tega. 
(3) Komur nastane škoda pri tem, ko odvrača od drugega škodno
nevarnost, ima pravico zahtevati od njega povrnitev tiste škode, kateri se je
smotrno izpostavil.
Dovoljena samopomoč
139. člen
(1) Kdor pri dovoljeni samopomoči povzroči škodo tistemu, ki
je povzročil potrebo po samopomoči, je ni dolžan povrniti. 
(2) Z dovoljeno samopomočjo je mišljena pravica vsakogar, da
odvrne kršitev pravice, ko grozi neposredna nevarnost, če je takšna zaščita
nujna in če način odvračanja kršitev ustreza okoliščinam, v katerih nastaja
nevarnost.
Privolitev oškodovanca
140. člen
(1) Kdor v svojo škodo dovoli drugemu, da ta nekaj stori, ne
more zahtevati od njega povrnitve škode, ki mu jo je s tem povzročil. 
(2) Nična je izjava, s katero je oškodovanec privolil, da mu
nekdo stori škodo z dejanjem, ki je po zakonu prepovedano.
3. odsek: ODGOVORNOST ZA DRUGEGA
Osebe z motnjo v duševnem razvoju in s težavami v
duševnem zdravju
141. člen
(1) Za škodo, ki jo povzroči oseba, ki zaradi motnje v
duševnem razvoju, težav v duševnem zdravju ali zaradi kakšnih drugih vzrokov ni
zmožna razsojati, odgovarja tisti, ki jo je po zakonu ali po odločbi
pristojnega organa ali po pogodbi dolžan nadzorovati. 
(2) Odgovornosti pa je lahko prost, če dokaže, da je
opravljal dolžno nadzorstvo ali da bi bila škoda nastala tudi pri skrbnem
nadzorstvu.
Odgovornost staršev
142. člen
(1) Starši odgovarjajo za škodo, ki jo povzroči drugemu
njihov otrok do dopolnjenega sedmega leta, ne glede na svojo krivdo. 
(2) Odgovornosti so prosti, če so podani razlogi za izključitev
odgovornosti po pravilih o odgovornosti ne glede na krivdo. 
(3) Starši ne odgovarjajo, če je škoda nastala medtem, ko je
bil otrok zaupan drugemu, in če je ta zanjo odgovoren. 
(4) Starši odgovarjajo za škodo, katero povzroči drugemu
njihov mladoletni otrok, ki je dopolnil sedem let, razen če dokažejo, da je
škoda nastala brez njihove krivde.
Solidarna odgovornost
143. člen
Če odgovarja poleg staršev za škodo tudi otrok, je njihova
odgovornost solidarna.
Odgovornost drugih za mladoletnika
144. člen
(1) Za škodo, ki jo drugemu povzroči mladoletnik medtem, ko
je pod nadzorstvom skrbnika, šole ali druge ustanove, odgovarjajo skrbnik, šola
oziroma druga ustanova, razen če dokažejo, da so opravljali nadzorstvo z dolžno
skrbnostjo, ali da bi škoda nastala tudi pri skrbnem nadzorstvu. 
(2) Če odgovarja za škodo tudi mladoletnik, je odgovornost
solidarna.
Posebna odgovornost staršev
145. člen
(1) Če nadzorstvo nad mladoletno osebo ni dolžnost staršev,
temveč koga drugega, ima oškodovanec pravico zahtevati odškodnino od staršev,
če je škoda nastala zaradi slabe vzgoje mladoletnika, slabih zgledov ali grdih
navad, ki so mu jih dali starši, ali če se tudi sicer škoda lahko pripiše
njihovi krivdi. 
(2) Če je tisti, ki ima v tem primeru dolžnost nadzorstva,
oškodovancu plačal odškodnino, ima pravico zahtevati od staršev, naj mu
povrnejo plačani znesek.
Odgovornost iz pravičnosti
146. člen
(1) Če je škodo povzročila oseba, ki zanjo ni odgovorna, pa
odškodnine ni mogoče dobiti od tistega, ki bi jo bil moral nadzorovati, lahko
sodišče naloži oškodovalcu povrnitev vse škode ali njenega dela, kadar to terja
pravičnost, zlasti glede na premoženjsko stanje oškodovalca in oškodovanca. 
(2) Če je škodo povzročil za razsojanje zmožen mladoletnik,
ki pa je ne more povrniti, sme sodišče, kadar to terja pravičnost, zlasti glede
na premoženjsko stanje staršev in oškodovanca, naložiti staršem, da morajo v
celoti ali deloma povrniti škodo, čeprav zanjo ne odgovarjajo.
4. odsek: ODGOVORNOST ZA DELAVCE
Odgovornost delodajalcev
147. člen
(1) Za škodo, ki jo povzroči delavec pri delu ali v zvezi z
delom tretji osebi, odgovarja pravna ali fizična oseba, pri kateri je delavec
delal takrat, ko je bila škoda povzročena, razen če dokaže, da je delavec v
danih okoliščinah ravnal tako, kot je bilo treba. 
(2) Oškodovanec ima pravico zahtevati povrnitev škode tudi
neposredno od delavca, če je ta škodo povzročil namenoma. 
(3) Kdor je oškodovancu povrnil škodo, ki jo je povzročil
delavec namenoma ali iz hude malomarnosti, ima pravico zahtevati od delavca
povrnitev plačanega zneska. 
(4) Ta pravica zastara v šestih mesecih od dneva, ko je bila
odškodnina plačana. 
(5) Določba prvega odstavka tega člena ne posega v pravila o
odgovornosti za škodo, ki izvira od nevarne stvari ali nevarne dejavnosti.
Odgovornost pravne osebe za škodo, ki jo povzroči njen
organ
148. člen
(1) Pravna oseba odgovarja za škodo, ki jo njen organ
povzroči tretji osebi pri opravljanju ali v zvezi z opravljanjem svojih
funkcij. 
(2) Če za posamezni primer zakon ne določa kaj drugega, ima
pravna oseba pravico zahtevati povrnitev plačanega zneska od tistega, ki je
škodo povzročil namenoma ali iz hude malomarnosti. 
(3) Ta pravica zastara v šestih mesecih od dneva, ko je bila
odškodnina plačana.
5. odsek: ODGOVORNOST ZA ŠKODO OD NEVARNE STVARI ALI NEVARNE
DEJAVNOSTI
I. SPLOŠNE DOLOČBE
Domneva vzročnosti
149. člen
Za škodo, nastalo v zvezi z nevarno stvarjo oziroma nevarno
dejavnostjo, se šteje, da izvira iz te stvari oziroma te dejavnosti, razen če
se dokaže, da ta ni bila vzrok.
Kdo odgovarja za škodo
150. člen
Za škodo od nevarne stvari odgovarja njen imetnik, za škodo
od nevarne dejavnosti pa tisti, ki se z njo ukvarja.
Protipraven odvzem nevarne stvari imetniku
151. člen
Če je bila imetniku na protipraven način odvzeta nevarna
stvar, tedaj za škodo, ki iz nje izvira, ne odgovarja on, temveč tisti, ki mu
je nevarno stvar vzel, razen če ni imetnik za to odgovoren.
Izročitev stvari tretjemu
152. člen
(1) Namesto imetnika stvari odgovarja, enako kot on, tisti,
ki mu je imetnik zaupal stvar v uporabo, ali tisti, ki je sicer dolžan stvar
nadzorovati, ni pa pri njem na delu. 
(2) Vendar odgovarja poleg njega tudi imetnik stvari, če je
škoda posledica kakšne skrite napake ali skrite lastnosti stvari, na katero ga
imetnik ni opozoril. 
(3) V tem primeru ima odgovorna oseba, ki je oškodovancu
plačala odškodnino, pravico zahtevati njen celoten znesek od imetnika. 
(4) Imetnik, ki je nevarno stvar zaupal osebi, ki ni bila
usposobljena ali upravičena z njo ravnati, je odgovoren za škodo, ki nastane od
nje.
Oprostitev odgovornosti
153. člen
(1) Imetnik je prost odgovornosti, če dokaže, da izvira škoda
iz kakšnega vzroka, ki je bil izven stvari in njegovega učinka ni bilo mogoče
pričakovati, se mu izogniti ali ga odvrniti. 
(2) Imetnik stvari je prost odgovornosti tudi, če dokaže, da
je škoda nastala izključno zaradi dejanja oškodovanca ali koga tretjega, ki ga
ni mogel pričakovati in se njegovim posledicam ne izogniti ali jih odstraniti. 
(3) Imetnik je deloma prost odgovornosti, če je oškodovanec
prispeval k nastanku škode. 
(4) Če je k nastanku škode prispeval kdo tretji, odgovarja ta
zanjo oškodovancu solidarno z imetnikom stvari. 
(5) Oseba, s katero si je imetnik pomagal pri rabi stvari, se
ne šteje za tretjega.
II. ODGOVORNOST PRI NESREČI, KI JO POVZROČIJO PREMIKAJOČA SE
MOTORNA VOZILA
154. člen
(1) Pri nesreči premikajočih se motornih vozil, ki je bila
povzročena po izključni krivdi enega imetnika, se uporabljajo pravila o krivdni
odgovornosti. 
(2) Če je krivda obojestranska, odgovarja vsak imetnik za vso
škodo, ki jima je nastala, v sorazmerju s stopnjo svoje krivde. 
(3) Če ni kriv nobeden, odgovarjata imetnika po enakih delih,
razen če pravičnost ne zahteva kaj drugega. 
(4) Če za škodo, ki jo utrpijo drugi v celoti ali deloma
odgovarjata dva imetnika motornih vozil, je njuna odgovornost solidarna.
III. ODGOVORNOST PROIZVAJALCA STVARI Z NAPAKO
155. člen
(1) Kdor da v promet kakšno stvar, ki jo je izdelal, ki pa
pomeni zaradi kakšne napake, škodno nevarnost za osebe ali stvari, odgovarja za
škodo, ki nastane zaradi take napake. 
(2) Proizvajalec odgovarja tudi za nevarne lastnosti stvari,
če ni ukrenil vsega, kar je potrebno, da škodo, ki jo je mogel pričakovati,
prepreči z opozorilom, varno embalažo ali kakšnim drugim ustreznim ukrepom.
6. odsek: POSEBNI PRIMERI ODGOVORNOSTI
Odgovornost zaradi terorističnih dejanj, javnih
demonstracij ali manifestacij
156. člen
Za škodo, nastalo s smrtjo ali telesno poškodbo kot posledico
terorističnih dejanj, ter ob javnih demonstracijah ali manifestacijah, odgovarja
država oziroma tisti, ki bi jo po veljavnih predpisih moral preprečiti.
Odgovornost organizatorja prireditve
157. člen
Organizator shoda večjega števila ljudi v zaprtem prostoru
ali na prostem odgovarja za škodo, nastalo s smrtjo ali telesno poškodbo, ki
nastane zaradi izrednih okoliščin, ki lahko nastanejo ob takih priložnostih,
kot je gibanje množic, splošen nered in podobno.
Odgovornost imetnika živali
158. člen
(1) Za škodo, ki jo povzroči nevarna žival, je odgovoren njen
imetnik. 
(2) Za škodo, ki jo povzroči domača žival, je odgovoren njen
imetnik, razen če dokaže, da je poskrbel za potrebno varstvo in nadzorstvo.
Odgovornost imetnika stavbe
159. člen
Za škodo, ki nastane, če s stavbe pade nevarno postavljena
ali vržena stvar, odgovarja imetnik stavbe, oziroma prostora, iz katerega je
stvar padla.
Odgovornost za rušenje gradbe
160. člen
Za škodo, ki nastane s tem, da se poruši ali odpade del
gradbe, je odgovoren imetnik gradbe, razen če dokaže, da dogodek ni posledica
pomanjkljive kakovosti gradbe in da je storil vse, da bi odvrnil nevarnost.
Odgovornost zaradi opustitve nujne pomoči
161. člen
(1) Kdor brez nevarnosti zase ne pomaga nekomu, čigar
življenje ali zdravje je očitno ogroženo, odgovarja za škodo, ki iz tega
nastane, če bi jo glede na okoliščine primera moral predvideti. 
(2) Če to terja pravičnost, lahko sodišče takšno osebo
oprosti povrnitve škode.
Odgovornost v zvezi z obveznostjo sklenitve pogodbe
162. člen
Kdor je po zakonu dolžan skleniti kakšno pogodbo, mora
povrniti škodo, če na zahtevo zainteresirane osebe take pogodbe nemudoma ne
sklene.
Odgovornost v zvezi z opravljanjem poslov splošnega
pomena
163. člen
Tisti, ki opravlja komunalno ali drugo podobno dejavnost
splošnega pomena, odgovarja za škodo, če brez utemeljenega razloga neha
opravljati ali neredno opravlja svoje storitve.
7. odsek: POVRNITEV ŠKODE
I. POVRNITEV PREMOŽENJSKE ŠKODE
Vzpostavitev prejšnjega stanja in denarna odškodnina
164. člen
(1) Odgovorna oseba je dolžna vzpostaviti stanje, ki je bilo,
preden je škoda nastala. 
(2) Če se z vzpostavitvijo prejšnjega stanja škoda ne odpravi
popolnoma, je odgovorna oseba dolžna plačati za ostanek škode denarno
odškodnino. 
(3) Kadar vzpostavitev prejšnjega stanja ni mogoča ali kadar
je sodišče mnenja, da ni nujno, da bi to storila odgovorna oseba, odloči, da
mora ta izplačati oškodovancu ustrezno denarno odškodnino. 
(4) Sodišče prisodi oškodovancu denarno odškodnino, če jo ta
zahteva, razen če okoliščine danega primera opravičujejo vzpostavitev
prejšnjega stanja.
Kdaj zapade odškodninska obveznost
165. člen
Odškodninska obveznost se šteje za zapadlo od trenutka
nastanka škode.
Odškodnina za uničeno stvar, odvzeto na nedovoljen
način
166. člen
Če je bila stvar, ki je bila na nedovoljen način odvzeta
imetniku, uničena zaradi višje sile, je odgovorna oseba dolžna dati zanjo
denarno odškodnino.
Odškodnina v obliki denarne rente
167. člen
(1) V primeru smrti, telesne poškodbe ali okvare zdravja ima
odškodnina praviloma obliko denarne rente, dosmrtne ali za določen čas. 
(2) Denarna renta, prisojena kot odškodnina, se plačuje
mesečno vnaprej, če sodišče ne določi kaj drugega. 
(3) Upnik ima pravico zahtevati potrebno zavarovanje za
izplačevanje rente, razen če to glede na okoliščine primera ne bi bilo
opravičljivo. 
(4) Če dolžnik ne da zavarovanja, ki ga določi sodišče, ima
upnik pravico zahtevati, naj mu namesto rente izplača enkratno vsoto; ta se
odmeri glede na višino rente in verjetno trajanje upnikovega življenja, z
odbitkom ustreznih obresti. 
(5) Iz resnih razlogov lahko upnik tudi v drugih primerih
zahteva, takoj ali pozneje, naj mu dolžnik namesto rente izplača enkratno
vsoto.
II. OBSEG POVRNITVE PREMOŽENJSKE ŠKODE
Navadna škoda in izgubljeni dobiček
168. člen
(1) Oškodovanec ima pravico tako do povrnitve navadne škode
kot tudi do povrnitve izgubljenega dobička. 
(2) Povračilo škode se odmerja po cenah ob izdaji sodne
odločbe, razen če zakon ne določa kaj drugega. 
(3) Pri oceni izgubljenega dobička se upošteva dobiček, ki bi
ga bilo mogoče utemeljeno pričakovati glede na normalen tek stvari ali glede na
posebne okoliščine, ki pa ga zaradi oškodovalčevega dejanja ali opustitve ni
bilo mogoče doseči. 
(4) Če je bila stvar uničena ali poškodovana namenoma, lahko
sodišče odmeri odškodnino glede na vrednost, ki jo je imela stvar za oškodovanca.
Popolna odškodnina
169. člen
Sodišče, ki upošteva tudi okoliščine, nastale po povzročitvi
škode, prisodi oškodovancu odškodnino v znesku, ki je potreben, da postane
njegov premoženjski položaj takšen, kakršen bi bil, če ne bi bilo škodljivega
dejanja ali opustitve.
Zmanjšanje odškodnine
170. člen
(1) Ob upoštevanju premoženjskega stanja oškodovanca lahko
sodišče naloži odgovorni osebi, da plača manjšo odškodnino, kot znaša škoda, če
škoda ni bila povzročena namenoma in tudi ne iz hude malomarnosti, odgovorna
oseba pa je šibkega premoženjskega stanja in bi jo plačilo popolne odškodnine
spravilo v pomanjkanje. 
(2) Če je oškodovalec povzročil škodo, ko je kaj delal v
oškodovančevo korist, lahko sodišče odmeri manjšo odškodnino; pri tem upošteva
skrbnost, ki jo kaže oškodovalec v lastnih stvareh.
Deljena odgovornost
171. člen
(1) Oškodovanec, ki je tudi sam prispeval k nastanku škode
ali povzročil, da je bila škoda večja, kot bi bila sicer, ima pravico samo do
sorazmerno zmanjšane odškodnine. 
(2) Kadar ni mogoče ugotoviti, kateri del škode je posledica
oškodovančevega dejanja, prisodi sodišče odškodnino ob upoštevanju okoliščin
primera.
III. POSEBEJ O POVRNITVI PREMOŽENJSKE ŠKODE V PRIMERU SMRTI,
POŠKODBE IN OKVARE ZDRAVJA
Izgubljeni zaslužek ter stroški za zdravljenje in
pogreb
172. člen
(1) Kdor povzroči, da nekdo umre, mora povrniti običajne
stroške za njegov pogreb. 
(2) Povrniti mora tudi stroške za njegovo zdravljenje zaradi
povzročenih poškodb in druge potrebne stroške v zvezi z zdravljenjem, ter zaslužek,
izgubljen zaradi nezmožnosti za delo.
Pravica osebe, ki jo je umrli preživljal
173. člen
(1) Oseba, ki jo je umrli preživljal ali redno podpiral, in
oseba, ki je imela po zakonu pravico zahtevati od njega preživljanje, ima
pravico do povračila škode, ki jo trpi zaradi izgubljenega preživljanja oziroma
izgubljene podpore. 
(2) Ta škoda se ji vrača s plačevanjem denarne rente; njen
znesek se odmeri glede na vse okoliščine primera, ne more pa biti večji od
tistega, kar bi oškodovanec dobival od umrlega, če bi bil ostal živ.
Povrnitev škode v primeru telesne poškodbe ali
prizadetega zdravja
174. člen
(1) Kdor prizadene drugemu telesno poškodbo ali prizadene
njegovo zdravje, mu mora povrniti stroške v zvezi z zdravljenjem in druge
potrebne stroške, ki so s tem v zvezi, ter zaslužek, izgubljen zaradi
nezmožnosti za delo med zdravljenjem. 
(2) Če poškodovani zaradi popolne ali delne nezmožnosti za
delo izgubi zaslužek ali so njegove potrebe trajno povečane, ali pa so možnosti
za njegov nadaljnji razvoj in napredovanje uničene ali zmanjšane, mu mora
odgovorna oseba plačevati določeno denarno rento kot povračilo za to škodo.
Sprememba prisojene odškodnine
175. člen
Sodišče lahko na zahtevo oškodovanca za naprej poveča rento,
lahko pa jo na zahtevo oškodovalca zmanjša ali odpravi, če se pomembneje
spremenijo okoliščine, ki jih je imelo pred očmi ob izdaji prejšnje odločbe.
Neprenosnost pravic
176. člen
(1) Pravice do odškodnine v obliki denarne rente zaradi smrti
bližnjega ali zaradi telesne poškodbe ali okvare zdravja ni mogoče prenesti na
drugega. 
(2) Zapadli zneski odškodnine se lahko prenesejo na drugega,
če je bil odškodninski znesek določen s pisnim sporazumom med strankama ali s
pravnomočno sodno odločbo.
IV. POSEBEJ O POVRNITVI PREMOŽENJSKE ŠKODE PRI ŽALITVI ČASTI ALI
ŠIRJENJU NERESNIČNIH TRDITEV
Povrnitev premoženjske škode pri žalitvi časti ali
širjenju neresničnih trditev
177. člen
(1) Kdor žali čast drugega ali kdor zatrjuje ali raznaša
neresnične trditve o preteklosti, znanju ali sposobnosti drugega ali o čem
drugem, čeprav ve ali bi moral vedeti, da so neresnične, in mu s tem povzroči
premoženjsko škodo, jo mora povrniti. 
(2) Vendar ne odgovarja za povzročeno škodo, kdor sporoči o
drugem kaj neresničnega, ne da bi vedel, da je neresnično, če je sam ali tisti,
kateremu je to sporočil, imel pri tem resen interes.
V. POVRNITEV NEPREMOŽENJSKE ŠKODE
Objava sodbe ali popravka
178. člen
Če gre za kršitev osebnostne pravice, lahko sodišče odredi na
stroške oškodovalca objavo sodbe oziroma popravka ali odredi, da mora
oškodovalec preklicati izjavo, s katero je storil kršitev, ali storiti kaj
drugega, s čimer je mogoče doseči namen, ki se doseže z odškodnino.
Denarna odškodnina
179. člen
(1) Za pretrpljene telesne bolečine, za pretrpljene duševne
bolečine zaradi zmanjšanja življenjske aktivnosti, skaženosti, razžalitve
dobrega imena in časti ali okrnitve svobode ali osebnostne pravice ali smrti
bližnjega in za strah pripada oškodovancu, če okoliščine primera, zlasti pa
stopnja bolečin in strahu ter njihovo trajanje to opravičujejo, pravična
denarna odškodnina neodvisno od povračila premoženjske škode, pa tudi če
premoženjske škode ni. 
(2) Višina odškodnine za nepremoženjsko škodo je odvisna od
pomena prizadete dobrine in namena te odškodnine, ne sme pa podpirati teženj,
ki niso združljive z njeno naravo in namenom.
Osebe, ki imajo v primeru smrti ali težke invalidnosti
pravico do denarne odškodnine
180. člen
(1) Če nekdo umre, lahko sodišče prisodi njegovim ožjim
družinskim članom (zakonec, otroci in starši) pravično denarno odškodnino za
njihove duševne bolečine. 
(2) V primeru posebno težke invalidnosti kakšne osebe lahko
sodišče prisodi njenemu zakoncu, otrokom in staršem pravično denarno odškodnino
za njihove duševne bolečine. 
(3) Takšno odškodnino je mogoče prisoditi tudi bratom in
sestram, če je med njimi in umrlim oziroma poškodovanim obstajala trajnejša
življenjska skupnost. 
(4) Odškodnino iz prvega oziroma drugega odstavka tega člena
lahko prisodi sodišče tudi zunajzakonskemu partnerju, če je obstajala med njim
in umrlim oziroma poškodovancem trajnejša življenjska skupnost.
Kršitev dostojanstva
181. člen
Pravico do pravične denarne odškodnine zaradi pretrpljenih
duševnih bolečin ima oseba, ki je bila s prevaro, silo ali zlorabo kakšnega
razmerja podrejenosti ali odvisnosti zapeljana h kaznivemu spolnemu občevanju
ali drugemu spolnemu dejanju, kot tudi oseba, proti kateri je bilo storjeno
kakšno drugo kaznivo dejanje zoper dostojanstvo osebnosti ali moralo.
Povrnitev bodoče škode
182. člen
Sodišče prisodi na zahtevo oškodovanca odškodnino tudi za
bodočo nepremoženjsko škodo, če je po običajnem teku stvari gotovo, da bo škoda
trajala tudi v bodočnosti.
Denarna odškodnina pravni osebi
183. člen
Za okrnitev ugleda ali dobrega imena, prisodi sodišče pravni
osebi pravično denarno odškodnino neodvisno od povračila premoženjske škode, pa
tudi če premoženjske škode ni, če spozna, da okoliščine primera to
opravičujejo.
Dedovanje in odstop terjatve za povrnitev
nepremoženjske škode
184. člen
(1) Terjatev za povrnitev nepremoženjske škode preide na
dediče samo, če je bila priznana s pravnomočno odločbo ali pisnim sporazumom. 
(2) Pod enakimi pogoji je lahko ta terjatev predmet odstopa,
pobota in izvršbe.
Deljena odgovornost in zmanjšanje odškodnine
185. člen
Določbe o deljeni odgovornosti in zmanjšanju odškodnine, ki
veljajo za premoženjsko škodo, se smiselno uporabljajo tudi za nepremoženjsko
škodo.
8. odsek: ODGOVORNOST VEČ OSEB ZA ISTO ŠKODO
Solidarna odgovornost
186. člen
(1) Za škodo, ki jo je povzročilo več oseb skupaj,
odgovarjajo vsi udeleženci solidarno. 
(2) Napeljevalec in pomagač ter tisti, ki je pomagal, da se
odgovorne osebe ne bi odkrile, odgovarjajo solidarno z njimi. 
(3) Solidarno odgovarjajo za povzročeno škodo tudi tisti, ki
so jo povzročili, delali pa neodvisno drug od drugega, če ni mogoče ugotoviti
njihovih deležev pri povzročeni škodi. 
(4) Kadar ni dvoma, da je škodo povzročila neka izmed dveh
ali več določenih oseb, ki so na neki način med seboj povezane, ni pa mogoče
ugotoviti, katera od njih jo je povzročila, odgovarjajo te osebe solidarno.
Solidarna odgovornost naročitelja in izvajalca del
187. člen
Naročitelj in izvajalec del na nepremičnini odgovarjata
solidarno tretjemu za škodo, ki sta mu jo povzročila v zvezi z izvajanjem teh
del.
Regres plačnika
188. člen
(1) Solidarni dolžnik, ki plača več, kot pa znaša njegov
delež v škodi, lahko zahteva od vsakega drugega dolžnika, da mu povrne tisto,
kar je plačal zanj. 
(2) Koliko znaša delež vsakega posameznega dolžnika, določi
sodišče glede na težo njegove krivde in težo posledic, ki so sledile iz
njegovega delovanja. 
(3) Če ni mogoče ugotoviti deležev dolžnikov, pade na vsakega
enak delež, razen če zahteva pravičnost v danem primeru drugačno odločitev.
9. odsek: PRAVICA OŠKODOVANCA PO ZASTARANJU PRAVICE ZAHTEVATI
ODŠKODNINO
189. člen
Po zastaranju pravice zahtevati odškodnino lahko oškodovanec
po pravilih, ki veljajo v primeru neupravičene pridobitve, od odgovorne osebe
zahteva naj mu odstopi tisto, kar je dobila z dejanjem, s katerim je bila
povzročena škoda.
3. oddelek: NEUPRAVIČENA PRIDOBITEV
1. odsek: SPLOŠNO PRAVILO
Splošno pravilo
190. člen
(1) Kdor je bil brez pravnega temelja obogaten na škodo
drugega, je prejeto dolžan vrniti, če je to mogoče, sicer pa nadomestiti
vrednost dosežene koristi. 
(2) Z obogatitvijo je mišljena tudi pridobitev koristi s
storitvijo. 
(3) Obveznost vrnitve oziroma nadomestitve vrednosti nastane
tudi, če kdo nekaj prejme glede na podlago, ki se ni uresničila ali je pozneje
odpadla.
2. odsek: PRAVILA VRAČANJA
Kdaj se ne more zahtevati vrnitev
191. člen
Kdor kaj plača, čeprav ve, da ni dolžan, nima pravice
zahtevati nazaj, razen če si je pridržal pravico zahtevati nazaj ali če je
plačal, da bi se izognil sili.
Izpolnitev naravne obveznosti ali moralne dolžnosti
192. člen
Ni mogoče zahtevati nazaj tistega, kar je bilo dano ali
storjeno, da bi bila izpolnjena kakšna naravna obveznost ali kakšna moralna
dolžnost.
Obseg vrnitve
193. člen
Kadar se vrača tisto, kar je bilo neupravičeno pridobljeno,
je treba vrniti plodove in plačati zamudne obresti, in sicer, če je bil
pridobitelj nepošten, od dneva pridobitve, drugače pa od dneva vložitve
zahtevka.
Povrnitev stroškov
194. člen
Pridobitelj ima pravico povračila potrebnih in koristnih
stroškov; če pa je bil nepošten, mu pripadajo koristni stroški samo do zneska,
ki pomeni povečanje vrednosti ob vrnitvi.
Kdaj je mogoče prejeto obdržati
195. člen
Ni mogoče zahtevati nazaj neutemeljeno plačanih zneskov
odškodnine zaradi telesne poškodbe, prizadetega zdravja ali smrti, če so bili
plačani poštenemu prejemniku.
Uporaba stvari v tujo korist
196. člen
Če je nekdo uporabil svojo ali tujo stvar v korist tretjega
in ni pogojev za uporabo pravila o poslovodstvu brez naročila, je tretji dolžan
vrniti stvar, če to ni mogoče, pa nadomestiti njeno vrednost.
Izdatek za drugega
197. člen
Kdor za drugega kaj potroši ali stori zanj kaj drugega, kar
bi bil ta po zakonu dolžan storiti, ima pravico zahtevati od njega povračilo.
Uporaba tuje stvari v svojo korist
198. člen
Če je nekdo tujo stvar uporabil v svojo korist, lahko imetnik
ne glede na pravico do odškodnine, in tudi če te pravice nima, zahteva od
njega, naj mu nadomesti korist, ki jo je imel od uporabe.
4. oddelek: POSLOVODSTVO BREZ NAROČILA
1. odsek
Splošno pravilo
199. člen
Tujega posla se sme kdo nepoklicano lotiti samo, če ga ni
mogoče odložiti, ker bi sicer nastala škoda ali bi bila zamujena očitna korist.
2. odsek: OBVEZNOSTI IN PRAVICE POSLOVODJE BREZ NAROČILA
Obveznosti poslovodje brez naročila
200. člen
(1) Poslovodja brez naročila mora takoj, ko je mogoče,
obvestiti o svojem ravnanju tistega, čigar posel opravlja, in nadaljevati
začeti posel, kolikor mu je to razumno mogoče, dokler ta ne more prevzeti skrbi
zanj. 
(2) Po končanem poslu mora dati račun in prepustiti tistemu,
čigar posel je opravljal, vse, kar si je z njim pridobil. 
(3) Če ni z zakonom določeno kaj drugega, ima poslovodja brez
naročila obveznosti prevzemnika naročila.
Dolžna skrbnost in odgovornost
201. člen
(1) Pri opravljanju tujega posla se mora poslovodja brez
naročila ravnati po dejanskih ali verjetnih namenih in potrebah tistega, čigar
posel opravlja. 
(2) Dolžan je ravnati kot dober gospodarstvenik oziroma kot
dober gospodar. 
(3) Glede na okoliščine, v katerih se je kdo nepoklicano
lotil tujega posla, lahko sodišče zmanjša njegovo odgovornost ali ga popolnoma
oprosti odgovornosti za malomarnost. 
(4) Za odgovornost poslovno nesposobnega poslovodje brez
naročila veljajo pravila o njegovi pogodbeni in nepogodbeni odgovornosti.
Pravice poslovodje brez naročila
202. člen
(1) Poslovodja brez naročila, ki je v vsem ravnal, kot je
treba, in delal tisto, kar so terjale okoliščine, ima pravico zahtevati, da ga
tisti, čigar posel je opravljal, oprosti vseh obveznosti, ki jih je zaradi tega
posla prevzel nase, da prevzame vse obveznosti, ki jih je sklenil v njegovem
imenu, ter mu povrne vse potrebne in koristne izdatke in pa nastalo škodo, celo
če pričakovani uspeh ni bil dosežen. 
(2) Če je odvrnil škodo od tistega, čigar posel je opravljal,
ali mu je pridobil korist, ki v vsem ustreza njegovim namenom in potrebam, mu
gre tudi primerno plačilo za trud.
Odnašanje dodatkov
203. člen
Vsak poslovodja brez naročila ima pravico odnesti stvari, s
katerimi je povečal tuje premoženje, za katere pa izdatkov ni dobil povrnjenih,
če jih je mogoče ločiti, ne da bi se poškodovala stvar, kateri so bile dodane;
tisti, v čigar posle se je vmešal, pa lahko obdrži te dodatke, če hoče in če mu
povrne njihovo sedanjo vrednost, vendar največ do zneska dejanskih izdatkov.
3. odsek: OPRAVLJANJE TUJIH POSLOV KLJUB PREPOVEDI
Opravljanje tujih poslov kljub prepovedi
204. člen
(1) Kdor se vtakne v tuj posel kljub prepovedi tistega, čigar
posla se je lotil, in je za prepoved vedel ali bi bil moral vedeti, nima
pravic, ki jih ima poslovodja brez naročila. 
(2) Odgovoren je za škodo, ki jo je povzročil z vmešavanjem v
tuje posle, celo če je nastala brez njegove krivde. 
(3) Če pa je prepoved opravljanja posla v nasprotju z zakonom
ali moralo, posebno pa če je nekdo prepovedal, da bi drug izpolnil kakšno
njegovo zakonsko obveznost, ki je ni mogoče odložiti, veljajo splošna pravila o
poslovodstvu brez naročila.
4. odsek: NEPRISTNO POSLOVODSTVO
Nepristno poslovodstvo
205. člen
(1) Kdor opravlja tuj posel z namenom, da obdrži zase
dosežene koristi, čeprav ve, da je posel tuj, mora na zahtevo tistega, čigar
posel je opravljal, dati račun kot poslovodja brez naročila in mu izročiti vse
dosežene koristi. 
(2) Tisti, čigar posel je nekdo opravljal, lahko zahteva tudi
vrnitev stvari v prejšnje stanje in še povrnitev škode.
5. odsek
Odobritev
206. člen
Če tisti, čigar posel je nekdo opravljal, pozneje odobri
tisto, kar je bilo opravljeno, se poslovodja brez naročila šteje za prevzemnika
naročila, ki je od začetka delal po njegovem naročilu.
5. oddelek: ENOSTRANSKA IZJAVA VOLJE
1. odsek: JAVNA OBLJUBA NAGRADE
Kdaj veže
207. člen
(1) Z javnim razpisom dana obljuba nagrade tistemu, ki opravi
določeno dejanje, doseže kakšen uspeh ali se znajde v določenem položaju, ali
obljuba, dana pod kakšnim drugim pogojem, veže tistega, ki jo je dal, da jo
mora izpolniti. 
(2) Kdor obljubi nagrado ali vabi h kakšnemu nagradnemu
tekmovanju, mora določiti rok za tekmovanje; če tega ne stori, ima vsak, ki se
želi udeležiti tekmovanja, pravico zahtevati od sodišča, naj določi ustrezen
rok.
Preklic obljube
208. člen
(1) Obljuba se lahko prekliče tako, kot je bila dana, pa tudi
z osebnim sporočilom; vendar ima tisti, ki je opravil dejanje, ni pa vedel in
ni bil dolžan vedeti, da je obljuba nagrade preklicana, pravico zahtevati
obljubljeno nagrado, tisti, ki je imel do preklica izdatke, potrebne za dejanje
iz javnega razpisa, pa pravico do njihovega povračila, razen če tisti, ki je
obljubil nagrado, dokaže, da so bili izdatki zaman. 
(2) Obljube nagrade ni mogoče preklicati, če je bil v razpisu
določen rok za dejanje oziroma za obvestilo o doseženem uspehu ali o
uresničitvi določene zamisli.
Kdo ima pravico do nagrade
209. člen
(1) Pravico do nagrade ima tisti, ki prvi opravi dejanje, za
katero je bila nagrada obljubljena. 
(2) Če je več oseb hkrati opravilo dejanje, gre vsaki enak
del nagrade, razen če pravičnost ne zahteva drugačne delitve.
Primer razpisa
210. člen
(1) O podelitvi nagrade pri razpisu odloča organizator
razpisa, ali pa ena ali več oseb, ki jih on določi. 
(2) Če pa so v razpisnih pogojih ali v kakšnih splošnih
predpisih, ki veljajo za določen razpis, postavljena pravila, po katerih naj bo
podeljena nagrada, ima vsak udeleženec razpisa pravico zahtevati razveljavitev
odločitve o podelitvi nagrade, če nagrada ni bila podeljena v skladu s temi pravili.
(3) Lastnino ali kakšno drugo pravico na delu, ki je bilo
nagrajeno na razpisu, pridobi organizator razpisa samo, če je bilo tako
določeno v objavi razpisa.
Prenehanje obveznosti
211. člen
Obveznost tistega, ki je nagrado obljubil, preneha, če mu v
roku, ki je določen v razpisu, nihče ne sporoči, da je opravil dejanje, dosegel
uspeh ali sploh izpolnil v javnem razpisu postavljene pogoje; če ni določil
nobenega roka, pa po enem letu od objave razpisa.
2. odsek: VREDNOSTNI PAPIRJI
I. SPLOŠNE DOLOČBE
Pojem
212. člen
(1) Vrednostni papir je pisna listina, s katero se izdajatelj
zavezuje, da bo izpolnil na njej zapisano obveznost njenemu zakonitemu
imetniku. 
(2) Za vrednostni papir se šteje tudi zapis na mediju, če je
to določeno s posebnim zakonom.
Bistvene sestavine
213. člen
(1) Vrednostni papir mora imeti naslednje bistvene sestavine:
1.     
označbo vrste vrednostnega papirja; 
2.     
firmo in sedež oziroma ime in prebivališče izdajatelja vrednostnega
papirja; 
3.     
firmo ali ime osebe, na katero se glasi, oziroma ki odreja, na koga se
vrednostni papir glasi, ali označbo, da se vrednostni papir glasi na
prinosnika; 
4.     
natančno označeno obveznost izdajatelja, ki izhaja iz vrednostnega
papirja; 
5.     
kraj in datum izdaje vrednostnega papirja, pri tistih, ki so izdani v
seriji, pa tudi njegovo serijsko številko; 
6.     
podpis izdajatelja vrednostnega papirja oziroma faksimile podpisa
izdajatelja vrednostnega papirja, izdanega v seriji. 
(2) S posebnim zakonom so lahko za posamezne vrednostne
papirje določene tudi druge bistvene sestavine. 
(3) Listina, ki ne vsebuje katerekoli izmed bistvenih
sestavin, ni vrednostni papir.
Na koga se lahko glasi vrednostni papir
214. člen
Vrednostni papir se lahko glasi na prinosnika, na ime ali po
odredbi.
Nastanek obveznosti
215. člen
Obveznost iz vrednostnega papirja nastane v trenutku, ko
izdajatelj izroči vrednostni papir upravičencu.
II. PRAVICE IZ VREDNOSTNEGA PAPIRJA
Komu gre pravica iz vrednostnega papirja
216. člen
(1) Terjatev iz vrednostnega papirja je vezana na sam papir
in gre njegovemu zakonitemu imetniku. 
(2) Domneva se, da je prinosnik zakoniti imetnik vrednostnega
papirja na prinosnika. 
(3) Zakoniti imetnik vrednostnega papirja na ime ali po
odredbi je tisti, na katerega se vrednostni papir glasi, oziroma tisti, na
katerega je bil pravilno prenesen. 
(4) Pošteni pridobitelj vrednostnega papirja na prinosnika
postane njegov zakoniti imetnik in pridobi pravico do terjatve, ki je zapisana
na njem, tudi če je vrednostni papir odšel iz rok izdajatelja oziroma
prejšnjega imetnika brez njegove volje.
Kdo lahko zahteva izpolnitev
217. člen
Izpolnitev terjatve iz vrednostnega papirja lahko zahteva
proti predložitvi le njegov zakoniti imetnik ali tisti, ki ga ta pooblasti.
III. PRENOS VREDNOSTNEGA PAPIRJA
Prenos pravice iz papirja na prinosnika
218. člen
Pravica iz vrednostnega papirja na prinosnika se prenaša z
njegovo izročitvijo.
Prenos pravice iz papirja na ime
219. člen
(1) Pravica iz vrednostnega papirja na ime se prenaša s
cesijo. 
(2) Poseben zakon lahko določa, da se pravica iz vrednostnega
papirja na ime lahko prenaša tudi z indosamentom. 
(3) Pravica iz vrednostnega papirja na ime se prenaša z
zapisom firme oziroma imena novega imetnika na samem papirju, s podpisom
prenosnika in z vpisom prenosa v morebitni register vrednostnih papirjev, ki ga
vodi izdajatelj.
Prenos pravice iz papirja po odredbi
220. člen
Pravica iz vrednostnega papirja po odredbi se prenaša z
indosamentom.
Vrste indosamentov
221. člen
(1) Indosament je lahko popoln, blanko in na prinosnika. 
(2) Popolni indosament vsebuje izjavo o prenosu, firmo ali
ime osebe, na katero se pravica iz vrednostnega papirja prenaša (indosatar), in
podpis prenosnika (indosant), lahko pa vsebuje tudi druge podatke (kraj in
datum idr.). 
(3) Blanko indosament vsebuje le podpis indosanta. 
(4) Pri prenosu vrednostnega papirja z indosamentom na
prinosnika, se namesto imena indosatarja zapiše beseda “prinosniku” ali druga
oznaka, ki pomeni isto. 
(5) Indosament na prinosnika velja kot blanko indosament. 
(6) Ničen je delni indosament.
Prenos pooblastila in prenos v zastavo
222. člen
(1) Vrednostni papir se lahko prenese tudi kot prenos
pooblastila oziroma kot prenos v zastavo. 
(2) Pri prenosu pooblastila se zapiše klavzula “vrednost v
pooblastilu”, pri prenosu v zastavo pa “vrednost v zastavo” ali kaj podobnega.
Učinek prenosa pravic
223. člen
(1) S prenosom pravic iz vrednostnega papirja pridobi novi
imetnik vse pravice, ki jih je imel prejšnji imetnik. 
(2) Prenos pravic iz vrednostnega papirja na ime, bodisi s
cesijo ali z indosamentom, nima učinka nasproti izdajatelju, dokler ta ni pisno
obveščen o tem oziroma dokler ta prenos ni vpisan v morebitni register
vrednostnih papirjev na ime, ki ga vodi izdajatelj. 
(3) Cedent oziroma indosant ne odgovarja za neizpolnitev
obveznosti izdajatelja, razen če zakon drugače določa ali če je nasprotno
določilo zapisano na samem vrednostnem papirju.
Učinek prenosa pooblastila in prenosa v zastavo
224. člen
Imetnik vrednostnega papirja, ki je bil nanj prenesen kot
“prenos pooblastila” ali kot “prenos v zastavo”, lahko izvršuje vse pravice, ki
iz njega izvirajo, vendar sme papir prenesti na drugega le kot prenos
pooblastila.
Dokazovanje zakonitosti prenosa
225. člen
(1) Zadnji indosatar dokazuje svojo pravico iz vrednostnega
papirja z nepretrgano vrsto indosamentov. 
(2) To pravilo se smiselno uporablja tudi za zadnjega
cesionarja.
Prepoved prenosa
226. člen
(1) Prenos vrednostnega papirja po odredbi z indosamentom se
prepoveduje z izrazom “ne po odredbi” ali s podobno klavzulo, ki ima enak
pomen. 
(2) Pravica iz vrednostnega papirja, za katerega je prenos z
indosamentom prepovedan, se sme prenesti samo s cesijo. 
(3) Prenos z indosamentom lahko prepovesta izdajatelj in
indosant. 
(4) S posebnim zakonom ali izjavo izdajatelja, zapisano na
samem vrednostnem papirju na ime, se lahko prepove kakršenkoli njegov prenos.
IV. SPREMEMBE PRI VREDNOSTNIH PAPIRJIH
Spremembe, ki jih opravi izdajatelj
227. člen
(1) Vrednostni papir na prinosnika ali po odredbi lahko
izdajatelj na zahtevo in stroške imetnika spremeni v vrednostni papir na ime. 
(2) Če spremembe ni izrecno prepovedal, lahko izdajatelj na
zahtevo in stroške imetnika spremeni vrednostni papir na ime v vrednostni papir
na prinosnika ali po odredbi.
Spremembe, ki jih opravi imetnik pri prenosu
228. člen
(1) Vrednostni papir po odredbi sme indosant prenesti z
indosamentom na prinosnika, če ni s posebnim zakonom drugače določeno. 
(2) Vrednostni papir na ime sme cedent oziroma indosant
prenesti le na določeno osebo. 
(3) Vrednostni papir na prinosnika se lahko z indosamentom
prenese tudi na določeno osebo.
Združitev in delitev vrednostnih papirjev
229. člen
(1) Vrednostni papirji, izdani v seriji, se na zahtevo in
stroške imetnika lahko združijo v enega ali več vrednostnih papirjev. 
(2) Vrednostni papir se na zahtevo in stroške imetnika lahko
razdeli na več vrednostnih papirjev manjšega zneska, ki pa ne smejo biti nižji
od najnižjega apoena papirja, izdanega v tej seriji.
V. IZPOLNITEV OBVEZNOSTI IZ VREDNOSTNEGA PAPIRJA
Prenehanje obveznosti
230. člen
(1) Obveznost iz vrednostnega papirja preneha, ko jo
izdajatelj papirja izpolni zakonitemu imetniku. 
(2) Terjatev iz vrednostnega papirja preneha tudi, če
vrednostni papir pripade izdajatelju, razen če ni s posebnim zakonom drugače
določeno. 
(3) Pošteni izdajatelj vrednostnega papirja na prinosnika je
z izpolnitvijo prinosniku prost obveznosti tudi takrat, ko ta ni njegov
zakoniti imetnik.
Prepoved izpolnitve
231. člen
(1) Če izdajatelj vrednostnega papirja na prinosnika ve ali
bi moral vedeti, da prinosnik ni zakoniti imetnik papirja in da tudi nima
njegovega pooblastila, mora odkloniti izpolnitev, sicer odgovarja za škodo. 
(2) Izdajatelj vrednostnega papirja ne more veljavno
izpolniti svoje obveznosti, če mu je pristojni organ to prepovedal ali če ve
ali bi moral vedeti, da je uveden postopek za amortizacijo ali neveljavnost
vrednostnega papirja.
Izplačilo obresti ali drugih donosov po izplačilu glavnice
232. člen
Dolžnik, ki je imetniku vrednostnega papirja izplačal
glavnico, mora izplačati kupone obresti oziroma drugih donosov z istega
papirja, predložene v izplačilo po izplačilu glavnice, če te terjatve niso
zastarane.
Ugovor zoper zahtevek za izpolnitev obveznosti
233. člen
(1) Zoper zahtevek imetnika vrednostnega papirja na
prinosnika ali po odredbi sme izdajatelj uveljavljati le tiste ugovore, ki
zadevajo izdajo samega papirja, kot je ponaredba; nato ugovore, ki izhajajo iz
vsebine samega papirja, kot so roki ali pogoji; končno ugovore, ki jih ima
proti samemu imetniku papirja, kot so pobotanje, pomanjkljivost z zakonom
predpisanega postopka za pridobitev vrednostnega papirja in pomanjkanje
pooblastila. 
(2) Izdajatelj lahko uveljavlja zoper zahtevek imetnika,
kateremu je izročil vrednostni papir, napake pravnega posla, na podlagi
katerega je bil prenos opravljen, vendar teh napak ne more uveljavljati zoper
zahtevek kakšnega poznejšega imetnika. 
(3) Če pa je imetnik vrednostnega papirja ob prejemu papirja
od svojega prednika vedel ali bi bil moral vedeti, da mu ta izroča vrednostni
papir, da bi se izognil ugovoru, ki ga ima izdajatelj proti njemu, lahko
izdajatelj uveljavlja ta ugovor tudi proti imetniku papirja. 
(4) S posebnim zakonom so lahko določene tudi druge vrste
ugovorov pri posameznih vrstah vrednostnih papirjev.
VI. IZKAZNI PAPIRJI IN ZNAKI
Izkazni papirji
234. člen
Za železniške vozovnice, gledališke in druge vstopnice, bone
in druge podobne listine, ki vsebujejo določeno obveznost za njihovega
izdajatelja, na katerih pa ni označen upnik in tudi ne izhaja iz njih ali iz
okoliščin, v katerih so bile izdane, da jih ni mogoče odstopiti drugemu, se
smiselno uporabljajo ustrezne določbe o vrednostnih papirjih.
Izkazni znaki
235. člen
(1) Garderobni ali podobni znaki, ki so sestavljeni iz kosa
papirja, kovine ali drugega materiala, na katerih je običajno vtisnjena
številka ali navedeno število oddanih predmetov in ki običajno ne vsebujejo kaj
določenega o obveznosti njihovega izdajatelja, so namenjeni le za to, da
pokažejo, kdo je upnik v razmerju, pri katerega nastanku so bili izdani. 
(2) Izdajatelj izkaznega znaka je prost obveznosti, če jo v
dobri veri izpolni prinosniku; vendar za prinosnika ne velja domneva, da je on
pravi upnik ali da je upravičen zahtevati izpolnitev, in mora v sporu to
dokazati. 
(3) Upnik lahko zahteva izpolnitev obveznosti, čeprav je
izgubil izkazni znak. 
(4) Glede drugega je treba v vsakem posameznem primeru
upoštevati skupno voljo izdajatelja in prejemnika znaka, kot tudi tisto, kar je
običajno.
VII. DRUGE DOLOČBE
Zamenjava poškodovanega vrednostnega papirja
236. člen
Imetnik poškodovanega vrednostnega papirja, ki ni primeren za
promet, njegovo pristnost in vsebino pa je mogoče natančno ugotoviti, je
upravičen zahtevati nov vrednostni papir na enak znesek, vrniti pa mora
poškodovani papir in povrniti stroške.
Amortizacija vrednostnega papirja
237. člen
(1) Izgubljen vrednostni papir se lahko razglasi za
neveljavnega (amortizira). 
(2) Izdajatelj vrednostnega papirja mora dosedanjemu imetniku
vrednostnega papirja na njegovo zahtevo in proti povrnitvi stroškov izročiti
vse listine in mu dati vse informacije, ki jih imetnik potrebuje v
amortizacijskem postopku.
Zastaranje terjatev iz vrednostnega papirja
238. člen
Za zastaranje terjatev iz vrednostnega papirja veljajo
pravila o zastaranju, če poseben zakon ne določa drugače.
III. poglavje: UČINKI OBVEZNOSTI
1. oddelek: UPNIKOVE PRAVICE IN DOLŽNIKOVE OBVEZNOSTI
1. odsek: PRAVICA DO POVRAČILA ŠKODE
I. SPLOŠNA PRAVILA
Izpolnitev obveznosti in posledice neizpolnitve
239. člen
(1) Upnik je upravičen zahtevati od dolžnika izpolnitev
obveznosti, dolžnik pa jo je dolžan izpolniti pošteno v vsem, kot se glasi. 
(2) Če dolžnik ne izpolni obveznosti ali zamudi z njeno
izpolnitvijo, je upnik upravičen zahtevati tudi povrnitev škode, ki mu je
zaradi tega nastala. 
(3) Za škodo zaradi zamude z izpolnitvijo je odgovoren tudi
dolžnik, ki mu je upnik dal primeren dodatni rok za izpolnitev. 
(4) Dolžnik je odgovoren tudi za delno ali popolno nemožnost
izpolnitve, čeprav zanjo ni kriv, če je nastopila potem, ko je prišel v zamudo,
za katero odgovarja. 
(5) Vendar je dolžnik prost odgovornosti za škodo, če dokaže,
da bi bila stvar, ki je predmet obveznosti, naključno uničena, tudi če bi bil
on svojo obveznost pravočasno izpolnil.
Oprostitev dolžnika odgovornosti
240. člen
Dolžnik je prost odgovornosti za škodo, če dokaže, da ni
mogel izpolniti svoje obveznosti oziroma da je zamudil z izpolnitvijo
obveznosti zaradi okoliščin, nastalih po sklenitvi pogodbe, ki jih ni mogel
preprečiti, ne odpraviti in se jim tudi ne izogniti.
Pogodbena razširitev odgovornosti
241. člen
(1) S pogodbo se lahko razširi odgovornost dolžnika tudi na
primer, za katerega sicer ne odgovarja. 
(2) Vendar se izpolnitev takšnega pogodbenega določila ne
more zahtevati, če bi bilo to v nasprotju z načelom vestnosti in poštenja.
Omejitev in izključitev odgovornosti
242. člen
(1) Odgovornosti dolžnika za naklep ali hudo malomarnost ni
mogoče s pogodbo vnaprej izključiti. 
(2) Vendar lahko sodišče na zahtevo zainteresirane stranke
razveljavi tudi pogodbeno določilo o izključitvi odgovornosti za lahko
malomarnost, če takšen sporazum izhaja iz monopolnega položaja dolžnika ali
sploh iz neenakopravnega razmerja med pogodbenikoma. 
(3) Veljavno je pogodbeno določilo, ki določa najvišji znesek
odškodnine, če tako določeni znesek ni v očitnem nesorazmerju s škodo ali če za
posamezen primer zakon ne določa kaj drugega. 
(4) V primeru omejitve višine odškodnine ima upnik pravico do
popolne odškodnine, če je dolžnik povzročil nemožnost izpolnitve namenoma ali
iz hude malomarnosti.
Obseg odškodnine
243. člen
(1) Upnik ima pravico do povračila navadne škode in
izgubljenega dobička, ki bi ju dolžnik moral pričakovati ob kršitvi pogodbe kot
možni posledici kršitve pogodbe glede na dejstva, ki so mu bila takrat znana
ali bi mu morala biti znana. 
(2) V primeru prevare ali namerne neizpolnitve ter
neizpolnitve iz hude malomarnosti ima upnik pravico zahtevati od dolžnika
povrnitev celotne škode, ki je nastala zaradi kršitve pogodbe, ne glede na to,
ali je dolžnik vedel za posebne okoliščine, zaradi katerih je nastala. 
(3) Če je pri kršitvi obveznosti nastala za upnika poleg
škode tudi kakšna korist, jo je treba pri odmeri odškodnine primerno upoštevati.
(4) Stranka, ki se sklicuje na kršitev pogodbe, mora storiti
vse razumne ukrepe, da bi se zmanjšala škoda, ki jo je ta kršitev povzročila,
sicer lahko druga stranka zahteva zmanjšanje odškodnine. 
(5) Določbe tega člena se smiselno uporabljajo tudi za neizpolnitev
obveznosti, ki niso nastale iz pogodbe, če ni za posamezne izmed njih v tem
zakoniku določeno kaj drugega.
Odgovornost upnika
244. člen
Če za nastalo škodo ali njeno velikost ali za otežitev
dolžnikovega položaja odgovarja tudi upnik ali kdo, za katerega je on
odgovoren, se odškodnina sorazmerno zmanjša.
Odgovornost zaradi opustitve obvestila
245. člen
Pogodbena stranka, ki je dolžna obvestiti drugo stranko o
dejstvih, ki vplivajo na njuno medsebojno razmerje, je odgovorna za škodo, ki
nastane drugi stranki zato, ker ni bila pravočasno obveščena.
Uporaba določb o povrnitvi škode
246. člen
Če v določbah tega odseka ni drugače določeno, se za
povrnitev škode, nastale s kršitvijo pogodbene obveznosti, smiselno uporabljajo
določbe tega zakonika o povrnitvi nepogodbene škode.
II. POGODBENA KAZEN
Splošna pravila
247. člen
(1) Upnik in dolžnik se lahko dogovorita, da bo dolžnik
plačal upniku določen denarni znesek ali mu preskrbel kakšno drugo premoženjsko
korist, če ne izpolni svoje obveznosti ali če zamudi z njeno izpolnitvijo
(pogodbena kazen). 
(2) Če iz pogodbe ne izhaja kaj drugega, se šteje, da je
kazen dogovorjena za primer, če dolžnik zamudi z izpolnitvijo. 
(3) Pogodbena kazen ne more biti dogovorjena za denarne
obveznosti.
Način določitve
248. člen
(1) Pogodbeni stranki lahko poljubno določita višino kazni,
bodisi v skupnem znesku, v odstotku, za vsak dan zamude ali kako drugače. 
(2) Kazen mora biti dogovorjena v obliki, ki je predpisana za
pogodbo, iz katere je nastala obveznost, na katere izpolnitev se nanaša.
Akcesornost
249. člen
Sporazum o pogodbeni kazni ima pravno usodo obveznosti, na
katere zavarovanje se nanaša.
Dolžnikova odgovornost
250. člen
Upnik ne more zahtevati pogodbene kazni, če je do
neizpolnitve ali zamude prišlo iz vzroka, za katerega dolžnik ne odgovarja.
Upnikove pravice
251. člen
(1) Če je kazen dogovorjena za primer neizpolnitve
obveznosti, lahko upnik zahteva bodisi izpolnitev obveznosti bodisi pogodbeno
kazen. 
(2) Pravico zahtevati izpolnitev obveznosti izgubi, če je zahteval
plačilo pogodbene kazni. 
(3) Če je kazen dogovorjena za primer neizpolnitve, dolžnik
nima pravice plačati pogodbeno kazen in odstopiti od pogodbe, razen če je bil
to namen pogodbenikov, ko sta se zanjo dogovorila. 
(4) Kadar je kazen dogovorjena za primer, če dolžnik zamudi z
izpolnitvijo, ima upnik pravico zahtevati tako izpolnitev obveznosti kot
pogodbeno kazen. 
(5) Upnik ne more zahtevati pogodbene kazni zaradi zamude, če
je sprejel izpolnitev obveznosti, pa ni nemudoma sporočil dolžniku, da si
pridržuje pravico do pogodbene kazni.
Zmanjšanje pogodbene kazni
252. člen
Sodišče zmanjša na dolžnikovo zahtevo pogodbeno kazen, če
spozna, da je glede na vrednost in pomen predmeta obveznosti nesorazmerno
visoka.
Pogodbena kazen in odškodnina
253. člen
(1) Upnik ima pravico zahtevati pogodbeno kazen, tudi če
presega škodo, ki mu je nastala, in celo če mu ni nastala nobena škoda. 
(2) Če je škoda, ki je upniku nastala, večja od pogodbene
kazni, ima pravico zahtevati razliko do popolne odškodnine.
Z zakonom določena odškodnina in pogodbena kazen
254. člen
Če je za neizpolnitev obveznosti ali za primer zamude z
izpolnitvijo v zakonu določena višina odškodnine pod imenom penalov, pogodbene
kazni, odškodnine ali pod kakšnim drugim imenom, pogodbeni stranki pa sta se
poleg tega v pogodbi dogovorili za pogodbeno kazen, upnik nima pravice
zahtevati obenem pogodbeno kazen in z zakonom določeno odškodnino, razen če je
to po samem zakonu dovoljeno.
2. odsek: IZPODBIJANJE DOLŽNIKOVIH PRAVNIH DEJANJ
Splošno pravilo
255. člen
(1) Vsak upnik, čigar terjatev je zapadla v plačilo, lahko
tudi ne glede na to, kdaj je nastala, izpodbija pravno dejanje svojega
dolžnika, ki je bilo storjeno v škodo upnikov. 
(2) Šteje se, da je bilo pravno dejanje storjeno v škodo
upnikov, če zaradi njega dolžnik nima dovolj sredstev za izpolnitev upnikove
terjatve. 
(3) S pravnim dejanjem je mišljena tudi opustitev, zaradi
katere je dolžnik izgubil kakšno premoženjsko pravico ali s katero je zanj
nastala kakšna premoženjska obveznost.
Pogoj za izpodbijanje
256. člen
(1) Odplačno razpolaganje se lahko izpodbija, če je dolžnik
ob razpolaganju vedel ali bi bil moral vedeti, da s tem škoduje svojim upnikom
in če je bilo tretjemu, s katerim je bilo ali v čigar korist je bilo pravno
dejanje storjeno, to znano ali bi mu moralo biti znano. 
(2) Če je ta tretji dolžnikov zakonec ali je z njim v
sorodstvu v ravni vrsti ali v stranski vrsti do vštetega četrtega kolena ali v
svaštvu v ravni vrsti oziroma v stranski vrsti do vštetega drugega kolena, se
domneva, da mu je bilo znano, da dolžnik s takim razpolaganjem škoduje upnikom.
(3) Pri neodplačnih razpolaganjih in z njimi izenačenih
pravnih dejanjih se šteje, da je dolžnik vedel, da s takim razpolaganjem
škoduje upnikom, in se za njihovo izpodbijanje ne zahteva, da je bilo tretjemu
to znano ali da bi mu moralo biti znano. 
(4) Odpoved dediščini se šteje za neodplačno razpolaganje.
Rok za vložitev tožbe
257. člen
(1) Izpodbojna tožba v primeru razpolaganja iz prvega
odstavka prejšnjega člena se lahko vloži v enem letu, v drugih primerih pa v
treh letih. 
(2) Rok iz prejšnjega odstavka se šteje od dneva, ko je bilo
storjeno izpodbijano pravno dejanje, oziroma od dneva, ko bi bilo treba
opraviti opuščeno dejanje.
Izključitev izpodbijanja
258. člen
Zaradi oškodovanja upnikov ni mogoče izpodbijati običajnih
priložnostnih daril, nagradnih daril kot tudi ne daril, danih iz hvaležnosti,
če so sorazmerna premoženjskim možnostim dolžnika.
Kako se izpodbija
259. člen
(1) Izpodbija se lahko s tožbo ali z ugovorom. 
(2) Izpodbojna tožba se vloži zoper tretjega, s katerim je
bilo ali v čigar korist je bilo storjeno izpodbijano pravno dejanje, oziroma
zoper njegove univerzalne pravne naslednike. 
(3) Če je tretji s kakšnim odplačnim poslom odtujil korist,
pridobljeno z izpodbijanim razpolaganjem, se sme tožba zoper pridobitelja
vložiti le, če je ta vedel, da je bilo mogoče pridobitev njegovih prednikov
izpodbijati; če pa je to korist odtujil z neodplačnim poslom, se sme vložiti
tožba zoper pridobitelja tudi, čeprav tega ni vedel. 
(4) Toženec se lahko izogne izpodbijanju, če izpolni
dolžnikovo obveznost.
Učinek izpodbijanja
260. člen
Če sodišče ugodi tožbenemu zahtevku, izgubi pravno dejanje
učinek le proti tožniku in le toliko, kolikor je potrebno za izpolnitev
njegovih terjatev.
3. odsek: PRIDRŽNA PRAVICA
Izvrševanje pridržne pravice
261. člen
(1) Upnik zapadle terjatve, v čigar rokah je kakšna
dolžnikova stvar, jo ima pravico pridržati, dokler mu ni plačana terjatev. 
(2) Če je postal dolžnik plačilno nesposoben, ima upnik pridržno
pravico, čeprav njegova terjatev še ni zapadla.
Izjeme
262. člen
(1) Upnik nima pridržne pravice, če dolžnik zahteva vrnitev
stvari, ki proti njegovi volji ni več v njegovi posesti, ali če dolžnik zahteva
vrnitev stvari, ki je bila izročena upniku v hrambo ali na posodo. 
(2) Upnik tudi ne more pridržati pooblastila, dobljenega od
dolžnika, ne drugih dolžnikovih listin, izkaznic, dopisov in drugih podobnih
stvari, kot tudi ne drugih stvari, ki jih ni mogoče dati na prodaj.
Obvezna vrnitev stvari pred izpolnitvijo obveznosti
263. člen
Upnik je dolžan vrniti stvar dolžniku, če mu ta ponudi
ustrezno zavarovanje njegove terjatve.
Učinek pridržne pravice
264. člen
Upnik, ki ima na podlagi pridržne pravice v rokah dolžnikovo
stvar, se lahko poplača iz njene vrednosti na enak način kot zastavni upnik,
vendar mora, preden se za to odloči, pravočasno sporočiti dolžniku svoj namen.
2. oddelek: UPNIKOVE PRAVICE V NEKATERIH POSEBNIH PRIMERIH
Kadar je obveznost v dajatvi stvari, določenih po vrsti
265. člen
Kadar je obveznost v dajatvi po vrsti določenih stvari,
dolžnik pa pride v zamudo, si lahko upnik, ko je prej o tem obvestil dolžnika,
po svoji izbiri kupi stvari iste vrste in zahteva od dolžnika povrnitev kupnine
in škode, ali pa vrednost dolgovanih stvari in povrnitev škode.
Kadar je obveznost v storitvi
266. člen
Kadar je obveznost v storitvi, dolžnik pa te obveznosti ni
pravočasno izpolnil, lahko upnik, ko je prej o tem obvestil dolžnika, sam na
dolžnikove stroške stori tisto, kar bi bil moral storiti dolžnik, od njega pa
lahko zahteva odškodnino zaradi zamude kot tudi povrnitev druge morebitne
škode, ki jo je imel zaradi takšnega načina izpolnitve.
Kadar je obveznost v opustitvi
267. člen
(1) Kadar je obveznost v opustitvi, ima upnik pravico do
povrnitve škode že zato, ker je dolžnik ravnal v nasprotju s svojo obveznostjo.
(2) Če je bilo kaj zgrajeno v nasprotju z obveznostjo, lahko
upnik zahteva, da se to odstrani na dolžnikove stroške in da mu dolžnik povrne
škodo, ki mu je nastala v zvezi z graditvijo in odstranitvijo. 
(3) Če pa sodišče spozna, da je to očitno koristnejše, lahko
odloči, upoštevajoč splošni interes in opravičen interes upnika, naj se ne ruši
tisto, kar je bilo zgrajeno, temveč naj dobi upnik škodo povrnjeno v denarju.
Pravica zahtevati odškodnino namesto prisojenega
268. člen
(1) Če dolžnik ne izpolni svoje obveznosti v roku, ki mu je
bil določen s pravnomočno odločbo, lahko upnik zahteva od njega, naj jo izpolni
v primernem dodatnem roku, in izjavi, da po izteku tega roka ne bo več sprejel izpolnitve,
temveč bo zahteval odškodnino zaradi neizpolnitve. 
(2) Po poteku dodatnega roka sme upnik zahtevati le
odškodnino zaradi neizpolnitve.
Sodni penali
269. člen
(1) Če dolžnik ne izpolni pravočasno kakšne svoje nedenarne
obveznosti, ugotovljene s pravnomočno odločbo, mu lahko sodišče na upnikovo
zahtevo določi primeren dodatni rok in, da bi nanj vplivalo, ne glede na
kakršnokoli škodo izreče, da bo moral, če v tem roku ne bo izpolnil svoje
obveznosti, plačati upniku od dneva, ko izteče omenjeni rok, določeno vsoto
denarja za vsak dan zamude ali za kakšno drugo časovno enoto. 
(2) Če dolžnik pozneje izpolni obveznost, lahko sodišče
zmanjša tako določeno vsoto, upoštevajoč pri tem namen, zaradi katerega je
odredilo njeno plačilo.
IV. poglavje: PRENEHANJE OBVEZNOSTI
1. oddelek: SPLOŠNO PRAVILO
Splošno pravilo
270. člen
(1) Obveznost preneha, ko je izpolnjena, kot tudi v drugih z
zakonom določenih primerih. 
(2) S prenehanjem glavne obveznosti ugasnejo poroštvo,
zastava in druge stranske pravice.
2. oddelek: IZPOLNITEV
1. odsek: SPLOŠNA PRAVILA O IZPOLNITVI
I. KDO LAHKO IZPOLNI IN STROŠKI IZPOLNITVE
Izpolnitev dolžnika ali tretjega
271. člen
(1) Obveznost lahko izpolni ne le dolžnik, temveč tudi kdo
tretji. 
(2) Upnik je dolžan sprejeti izpolnitev od vsakogar, ki ima
kakšen pravni interes, da bi bila obveznost izpolnjena, celo če dolžnik tej
izpolnitvi nasprotuje. 
(3) Upnik je dolžan sprejeti izpolnitev od tretjega, če se
dolžnik s tem strinja, razen če mora po pogodbi ali po naravi same obveznosti
to obveznost izpolniti osebno dolžnik. 
(4) Upnik lahko sprejme izpolnitev od tretjega brez
dolžnikove vednosti, celo v primeru, ko ga je dolžnik obvestil, da noče, da bi
kdo drug izpolnil njegovo obveznost. 
(5) Vendar pa upnik ne sme sprejeti izpolnitve od tretjega,
če mu je dolžnik ponudil, da bo sam izpolnil svojo obveznost.
Izpolnitev poslovno nesposobnega
272. člen
(1) Tudi poslovno nesposoben dolžnik lahko veljavno izpolni
obveznost, če je obstoj obveznosti nedvomen in če je zapadel rok za njeno
izpolnitev. 
(2) Vendar je mogoče izpodbijati izpolnitev, če je takšna
oseba plačala zastaran dolg ali dolg, ki izvira iz igre ali stave.
Stroški izpolnitve
273. člen
Stroške izpolnitve trpi dolžnik, če jih ni povzročil upnik.
II. IZPOLNITEV S SUBROGACIJO
Pojem
274. člen
(1) Če izpolni tujo obveznost, se lahko vsak izpolnitelj pred
izpolnitvijo ali ob izpolnitvi dogovori z upnikom, da izpolnjena terjatev
preide nanj z vsemi ali le nekaterimi stranskimi pravicami. 
(2) Upnikove pravice lahko preidejo na izpolnitelja tudi po
pogodbi med dolžnikom in izpolniteljem, sklenjeni pred izpolnitvijo. 
(3) Subrogacija izpolnitelja v pravice upnika nastopi v teh
primerih ob izpolnitvi.
Subrogacija po zakonu
275. člen
Če izpolni obveznost kdo, ki ima pri tem kakšen pravni
interes, preide nanj ob izpolnitvi po samem zakonu upnikova terjatev z vsemi
stranskimi pravicami.
Subrogacija pri delni izpolnitvi
276. člen
(1) Pri delni izpolnitvi upnikove terjatve preidejo stranske
pravice, s katerimi je zavarovana izpolnitev te terjatve, na izpolnitelja le
toliko, kolikor niso potrebne za izpolnitev ostanka. 
(2) Vendar se upnik in izpolnitelj lahko dogovorita, da bosta
izkoristila garancije v sorazmerju s svojimi terjatvami, lahko pa se dogovorita
tudi, da bo imel izpolnitelj pri poplačilu prednost.
Dokazi in sredstva za zavarovanje
277. člen
(1) Upnik je dolžan izročiti izpolnitelju sredstva, s
katerimi se terjatev dokazuje ali zavaruje. 
(2) Izjemoma sme upnik izročiti izpolnitelju stvar, ki jo je
sprejel v zastavo od dolžnika ali od koga drugega, vendar le, če zastavitelj v
to privoli; sicer ostane stvar v posesti pri upniku, da jo hrani za
izpolnitelja.
Koliko se lahko zahteva od dolžnika
278. člen
Izpolnitelj, na katerega je prešla terjatev, ne more
zahtevati od dolžnika več, kot je plačal upniku.
Izključitev odgovornosti upnika za obstoj in
izterljivost terjatve
279. člen
(1) Upnik, ki je sprejel izpolnitev od tretjega, ni odgovoren
za obstoj in izterljivost terjatve ob izpolnitvi. 
(2) S tem ni izključena uporaba pravil o neupravičeni pridobitvi.
III. KOMU SE IZPOLNJUJE
Upravičenec
280. člen
(1) Obveznost mora biti izpolnjena upniku ali osebi, ki jo
določa zakon, sodna odločba ali pogodba med upnikom in dolžnikom ali jo je
določil sam upnik. 
(2) Izpolnitev je veljavna tudi, kadar je opravljena
tretjemu, če jo je upnik pozneje odobril ali če jo je izkoristil.
Izpolnitev poslovno nesposobnemu upniku
281. člen
(1) Z izpolnitvijo poslovno nesposobnemu upniku je dolžnik
prost le, če je bila izpolnitev koristna za upnika ali če je predmet izpolnitve
še pri njem. 
(2) Poslovno nesposoben upnik lahko potem, ko postane
poslovno sposoben, odobri izpolnitev, ki jo je prejel takrat, ko je bil
poslovno nesposoben.
IV. PREDMET IZPOLNITVE
Vsebina obveznosti
282. člen
(1) Izpolnitev je v izvršitvi tistega, kar je vsebina
obveznosti; zato je niti dolžnik ne more izpolniti s čim drugim, niti ne more
upnik zahtevati kaj drugega. 
(2) Ni veljavne izpolnitve, če tisto, kar je dolžnik izročil
kot dolgovano stvar in jo je upnik kot takšno sprejel, to v resnici ni; zato
ima upnik pravico vrniti tisto, kar mu je bilo izročeno, in zahtevati dolgovano
stvar.
Nadomestna izpolnitev
283. člen
(1) Obveznost preneha, če upnik v sporazumu z dolžnikom
sprejme kaj drugega namesto tistega, kar mu ta dolguje. 
(2) V tem primeru je dolžnik odgovoren, prav tako kot
prodajalec, za stvarne in pravne napake stvari, ki jo je dal namesto onega, kar
je dolgoval. 
(3) Vendar lahko zahteva upnik od dolžnika, ne pa več od
poroka, namesto zahtevka iz dolžnikove odgovornosti za stvarne in pravne napake
stvari izpolnitev prvotne terjatve in odškodnino.
Izročitev v prodajo
284. člen
Če je dolžnik izročil upniku kakšno stvar ali kakšno drugo
pravico, naj jo proda in se iz doseženega zneska poplača za svojo terjatev,
ostanek pa mu izroči, preneha obveznost šele, ko se upnik poplača iz doseženega
zneska.
Delna izpolnitev
285. člen
(1) Upnik ni dolžan sprejeti delne izpolnitve, razen če
narava obveznosti ne nalaga kaj drugega. 
(2) Vendar je upnik dolžan sprejeti delno izpolnitev denarne
obveznosti, razen če ima poseben interes, da jo odkloni.
Obveznost dati stvari, določene po vrsti
286. člen
(1) Če so stvari določene samo po vrsti, mora dolžnik dati
stvari srednje kakovosti. 
(2) Vendar mora dati stvari ustrezne kakovosti, če mu je bil
znan njihov namen.
V. VRAČUNAVANJE IZPOLNITVE
Vrstni red vračunavanja
287. člen
(1) Če je med istimi osebami več istovrstnih obveznosti, pa
tisto, kar dolžnik izpolni, ne zadostuje, da bi se mogle vse poravnati, potem
se, če se o tem nista sporazumela upnik in dolžnik, obveznosti vračunajo po
istem vrstnem redu, ki ga določi dolžnik najpozneje ob izpolnitvi. 
(2) Če ni dolžnikove izjave o vračunavanju, se obveznosti
poravnavajo po vrstnem redu, kot je katera zapadla v izpolnitev. 
(3) Če je hkrati zapadlo več obveznosti, se najprej poravnajo
tiste, ki so najmanj zavarovane, če so vse enako zavarovane, pa najprej tiste,
ki so dolžniku v največje breme. 
(4) Če so po vsem navedenem obveznosti enake, se poravnajo po
vrstnem redu, kot so nastale, če so nastale hkrati, pa se tisto, kar je bilo
dano na račun izpolnitve, porazdeli na vse obveznosti v sorazmerju z njihovimi
zneski.
Vračunavanje obresti in stroškov
288. člen
Če dolguje dolžnik poleg glavnice tudi obresti in stroške, se
ti vračunavajo tako, da se najprej odplačajo stroški, nato obresti in končno
glavnica.
VI . ČAS IZPOLNITVE
Če rok ni določen
289. člen
Če rok ni določen, in tudi namen posla, narava obveznosti in
druge okoliščine ne zahtevajo za izpolnitev nekega roka, lahko upnik zahteva
takojšnjo izpolnitev obveznosti, dolžnik pa po svoji strani od upnika, da
izpolnitev takoj sprejme.
Predčasna izpolnitev
290. člen
(1) Če je bil rok dogovorjen izključno v interesu dolžnika,
je ta upravičen izpolniti obveznost tudi pred dogovorjenim rokom, vendar mora
svoj namen sporočiti upniku in paziti, da to ni ob nepravem času. 
(2) V drugih primerih, ko dolžnik ponudi predčasno
izpolnitev, jo upnik lahko odkloni, lahko pa jo tudi sprejme in si pridrži
pravico do odškodnine, če o tem nemudoma obvesti dolžnika.
Upnikova pravica zahtevati predčasno izpolnitev
291. člen
Upnik ima pravico zahtevati predčasno izpolnitev, če mu
dolžnik ni dal obljubljenega zavarovanja ali če na njegovo zahtevo ni dopolnil
zavarovanja, zmanjšanega brez njegove krivde, kot tudi če je bil rok dogovorjen
izključno v njegovem interesu.
Če je določitev roka prepuščena eni stranki
292. člen
Če je določitev časa izpolnitve prepuščena na voljo upniku
ali dolžniku, upravičenec pa ne določi roka niti po opominu, lahko druga
stranka zahteva od sodišča, naj določi primeren rok za izpolnitev.
Denarne obveznosti
293. člen
(1) Če se plačuje s posredovanjem banke ali druge
organizacije, pri kateri ima upnik račun, in če pogodbeni stranki nista drugače
določili, se šteje, da je dolg poravnan, ko prispe banki oziroma organizaciji,
pri kateri ima upnik račun, denarno nakazilo v dobro upnika ali nalog
dolžnikove banke ali organizacije, naj odobri računu upnika znesek, ki je v
njem naveden. 
(2) Če je s pogodbo dogovorjeno plačevanje po pošti, se
domneva, da sta se stranki sporazumeli, da je z vplačilom dolžnega zneska pri
pošti dolžnik poravnal svojo obveznost do upnika; če pa takšen način plačevanja
ni dogovorjen, je dolg poravnan, ko upnik prejme denarno nakazilo.
VII. KRAJ IZPOLNITVE
Splošna pravila
294. člen
(1) Dolžnik je dolžan izpolniti obveznosti, upnik pa sprejeti
izpolnitev v kraju, ki je določen s pravnim poslom ali z zakonom. 
(2) Če kraj izpolnitve ni določen in ga tudi ni mogoče
določiti niti po namenu posla, po naravi obveznosti ali po drugih okoliščinah,
je treba obveznost izpolniti v kraju, v katerem je imel dolžnik ob nastanku
obveznosti sedež oziroma prebivališče. 
(3) Za prebivališče se šteje običajno prebivališče, če tega
ni, pa bivališče. 
(4) Če je dolžnik pravna oseba ali podjetnik, ki ima enote v
raznih krajih, velja za kraj izpolnitve sedež enote, ki mora opraviti, kar je
potrebno za izpolnitev obveznosti, če je bila upniku pri sklenitvi pogodbe ta
okoliščina znana ali bi bila morala biti znana.
Kraj izpolnitve denarnih obveznosti
295. člen
(1) Denarne obveznosti se izpolnjujejo v kraju, v katerem ima
upnik sedež oziroma prebivališče. 
(2) Če se plačilo opravlja z nalogom, se denarne obveznosti
izpolnjujejo v sedežu organizacije, pri kateri so upnikova denarna sredstva. 
(3) Če je upnik spremenil kraj, v katerem je imel sedež
oziroma prebivališče takrat, ko je obveznost nastala, in so se zaradi tega
povečali stroški izpolnitve, gre to povečanje v njegovo breme.
VIII. POBOTNICA
Domneve v zvezi s pobotnico
296. člen
(1) Kdor popolnoma ali delno izpolni obveznost, ima pravico
zahtevati, naj mu upnik o tem na svoje stroške da pobotnico (priznanico). 
(2) Dolžnik, ki je denarno obveznost plačal po banki ali
pošti, sme zahtevati od upnika pobotnico le, če ima za to utemeljen razlog. 
(3) Če je dana pobotnica, da je popolnoma plačana glavnica,
se domneva, da so plačane tudi obresti ter morebitni sodni in drugi stroški. 
(4) Prav tako se v primeru, če ima dolžnik občasnih dajatev,
kot so zakupnine, in drugih terjatev, ki se občasno obračunavajo, kot so
terjatve, ki nastajajo s porabo električnega toka ali vode ali z uporabo
telefona, pobotnico, da je plačal pozneje zapadlo terjatev, domneva, da je
plačal tudi tiste, ki so zapadle prej.
Odklonitev pobotnice
297. člen
Če upnik noče dati pobotnice, lahko položi dolžnik pri
sodišču predmet svoje obveznosti.
IX. VRNITEV ZADOLŽNICE
Vrnitev zadolžnice
298. člen
(1) Ko dolžnik popolnoma izpolni svojo obveznost, lahko poleg
pobotnice zahteva od upnika, naj mu vrne zadolžnico. 
(2) Če upnik ne more vrniti zadolžnice, ima dolžnik pravico
zahtevati, naj mu izda javno overjeno listino, da je obveznost prenehala. 
(3) Če je bila dolžniku vrnjena zadolžnica, se domneva, da je
obveznost popolnoma izpolnjena. 
(4) Dolžnik, ki je izpolnil obveznost le delno, ima pravico
zahtevati, naj se ta izpolnitev zapiše na zadolžnici.
2. odsek: ZAMUDA
I. ZAMUDA DOLŽNIKA
Kdaj pride dolžnik v zamudo
299. člen
(1) Dolžnik pride v zamudo, če ne izpolni obveznosti v roku,
ki je določen za izpolnitev. 
(2) Če rok za izpolnitev ni določen, pride dolžnik v zamudo,
ko upnik ustno ali pisno, z izvensodnim opominom ali z začetkom kakšnega
postopka, katerega namen je doseči izpolnitev obveznosti, zahteva od njega, naj
izpolni svojo obveznost.
II. ZAMUDA UPNIKA
Kdaj pride upnik v zamudo
300. člen
(1) Upnik pride v zamudo, če brez utemeljenega razloga noče
sprejeti izpolnitve ali jo s svojim ravnanjem prepreči. 
(2) Upnik pride v zamudo tudi, kadar je pripravljen sprejeti
izpolnitev dolžnikove sočasne obveznosti, ne nudi pa izpolnitve svoje zapadle
obveznosti. 
(3) Upnik ne pride v zamudo, če dokaže, da ob času, ko mu je
bila ponujena izpolnitev, ali ob času, ki je bil določen za izpolnitev, dolžnik
ni mogel izpolniti svoje obveznosti.
Učinek upnikove zamude
301. člen
(1) Če pride upnik v zamudo, preneha dolžnikova zamuda in
preide nanj nevarnost naključnega uničenja ali poškodovanja stvari. 
(2) Od dneva upnikove zamude nehajo teči obresti. 
(3) Upnik v zamudi je dolžan povrniti dolžniku škodo, ki jo
ima zaradi zamude, za katero je on kriv, kot tudi stroške v zvezi z nadaljnjo
hrambo stvari.
3. odsek: POLOŽITEV STVARI
Položitev stvari pri sodišču
302. člen
(1) Če je upnik v zamudi ali je neznan, ali če se ne ve
zanesljivo, kdo ali kje je, ali če je upnik poslovno nesposoben, nima pa
zastopnika, sme dolžnik položiti zanj dolgovano stvar pri sodišču. 
(2) To pravico imajo tudi drugi, ki imajo pravni interes, da
se obveznost izpolni. 
(3) O položitvi mora dolžnik obvestiti upnika, če ve zanj in
za njegovo prebivališče.
Pri katerem sodišču se položi stvar
303. člen
(1) Stvar se položi pri stvarno pristojnem sodišču v kraju
izpolnitve, razen če ekonomičnost ali narava posla zahteva položitev v kraju,
kjer je stvar. 
(2) Vsako drugo stvarno pristojno sodišče mora sprejeti stvar
v hrambo, dolžnik pa mora dati upniku odškodnino, če je temu s položitvijo pri
drugem sodišču nastala škoda.
Izročitev v hrambo drugi osebi
304. člen
(1) Kadar je predmet obveznosti kakšna stvar, ki je ni mogoče
hraniti pri sodišču, lahko dolžnik zahteva od sodišča, naj določi osebo, kateri
bo na stroške in na račun upnika izročil stvar v hrambo. 
(2) Pri obveznosti iz gospodarske pogodbe ima izročitev take
stvari javnemu skladišču v hrambo na račun upnika učinek položitve pri sodišču.
(3) O izročitvi v hrambo mora dolžnik obvestiti upnika.
Jemanje položenih stvari nazaj
305. člen
(1) Dolžnik lahko vzame položeno stvar nazaj. 
(2) O tem, da je vzel stvar nazaj, mora dolžnik obvestiti
upnika. 
(3) Dolžnikova pravica, da vzame položeno stvar nazaj,
preneha, če dolžnik izjavi sodišču, da se tej pravici odpoveduje, če upnik
izjavi, da sprejema položeno stvar, kot tudi če se s pravnomočno odločbo
ugotovi, da položitev izpolnjuje pogoje pravilne izpolnitve.
Učinek položitve
306. člen
(1) S položitvijo dolgovane stvari je dolžnik prost
obveznosti takrat, ko stvar položi. 
(2) Če je bil dolžnik v zamudi, njegova zamuda preneha. 
(3) Od takrat, ko je stvar položena, preide nevarnost njenega
naključnega uničenja ali poškodovanja na upnika. 
(4) Od dneva položitve nehajo teči obresti. 
(5) Če vzame dolžnik položeno stvar nazaj, se šteje, kot da
položitve sploh ni bilo, in ostanejo njegovi sodolžniki ter poroki v zavezi.
Stroški položitve
307. člen
Stroške veljavne in nepreklicane položitve plača upnik, v
delu, ki presega stroške izpolnitve, ki jih mora plačati dolžnik.
Prodaja namesto položitve stvari
308. člen
(1) Če stvar ni primerna za hrambo ali če so za njeno hrambo
ali za njeno vzdrževanje potrebni stroški, ki so nesorazmerni z njeno
vrednostjo, jo dolžnik lahko proda na javni dražbi v kraju, določenem za izpolnitev,
ali v kakšnem drugem kraju, če je to v upnikovem interesu, in doseženi znesek
po odbitku prodajnih stroškov položi pri sodišču tega kraja. 
(2) Če ima stvar dnevno ceno ali če ima v primerjavi s
stroški javne dražbe majhno vrednost, jo dolžnik lahko proda pod roko. 
(3) Če je stvar takšna, da se utegne hitro uničiti ali
pokvariti, jo mora dolžnik prodati nemudoma na najprimernejši način. 
(4) V vsakem primeru mora dolžnik, kadarkoli je to mogoče,
obvestiti upnika o nameravani prodaji, po prodaji pa o doseženi ceni in njeni
položitvi pri sodišču.
Izročitev stvari upniku
309. člen
Sodišče izroči položeno stvar upniku pod pogoji, ki jih je
postavil dolžnik.
Prodaja za kritje stroškov hrambe
310. člen
(1) Če stroški hrambe niso v primernem roku plačani, odredi
sodišče na zahtevo shranjevalca prodajo stvari in določi način prodaje. 
(2) Od zneska, dobljenega s prodajo, se odbijejo stroški
prodaje in stroški hrambe, ostanek pa položi pri sodišču za upnika.
3. oddelek: DRUGI NAČINI PRENEHANJA OBVEZNOSTI
1. odsek: POBOT (KOMPENZACIJA)
Splošni pogoji
311. člen
Dolžnik lahko pobota terjatev, ki jo ima nasproti upniku, s
tistim, kar ta terja od njega, če se obe terjatvi glasita na denar ali na druge
nadomestne stvari iste vrste in iste kakovosti in če sta obe zapadli.
Izjava o pobotu
312. člen
(1) Pobot ne nastane takoj, ko se stečejo pogoji zanj, temveč
mora to ena stranka drugi izjaviti. 
(2) Po izjavi o pobotu se šteje, da je pobot nastal takrat,
ko so se stekli pogoji zanj.
Če ni vzajemnosti
313. člen
(1) Dolžnik ne more pobotati tistega, kar dolguje upniku, s
tistim, kar upnik dolguje njegovemu poroku. 
(2) Vendar pa porok lahko pobota dolžnikove obveznosti
nasproti upniku z dolžnikovo terjatvijo do upnika. 
(3) Kdor je dal svojo stvar v zastavo za tujo obveznost,
lahko zahteva od upnika, naj mu zastavljeno stvar vrne, če so izpolnjeni pogoji
za prenehanje te obveznosti s pobotom, kot tudi če upnik po svoji krivdi opusti
pobot.
Zastarana terjatev
314. člen
(1) Dolg se lahko pobota z zastarano terjatvijo, vendar le,
če takrat, ko so se stekli pogoji za pobot, terjatev še ni bila zastarana. 
(2) Če so pogoji za pobot nastali potem, ko je ena izmed
terjatev že zastarala, ne nastane pobot, če dolžnik zastarane terjatve
uveljavlja ugovor zastaranja.
Pobot z odstopljeno terjatvijo
315. člen
(1) Dolžnik odstopljene terjatve lahko uveljavlja v pobot s
prevzemnikom tiste svoje terjatve, ki bi jih lahko do obvestila o odstopu
pobotal z odstopnikom. 
(2) Z njim lahko pobota tudi svoje terjatve do odstopnika, ki
jih je pridobil pred obvestilom o odstopu, pa rok za njihovo izpolnitev še ni
zapadel takrat, ko je bil obveščen o odstopu, vendar le, če zapade ta rok pred
rokom za izpolnitev odstopljene terjatve ali hkrati z njim. 
(3) Dolžnik, ki je brez pridržka izjavil prevzemniku, da
privoli v odstop, ne more več uveljavljati v pobot z njim nobene svoje terjatve
do odstopnika. 
(4) Če je odstopljena terjatev vpisana v javne knjige, sme
dolžnik uveljavljati v pobot svojo terjatev s prevzemnikom le, če je njegova
terjatev vpisana pri odstopljeni terjatvi ali če je bil prevzemnik ob odstopu
obveščen o njenem obstoju.
Primeri, ko je pobot izključen
316. člen
Ne more prenehati s pobotom: 
1.     
terjatev, ki je ni mogoče zarubiti; 
2.     
terjatev stvari ali vrednosti stvari, ki so bile dolžniku dane v hrambo
ali na posodo ali jih je dolžnik brezpravno vzel ali brezpravno pridržal; 
3.     
terjatev, nastala z namerno povzročitvijo škode; 
4.     
odškodninska terjatev za škodo, storjeno z okvaro zdravja ali s
povzročitvijo smrti; 
5.     
terjatev, ki izvira iz zakonite obveznosti preživljanja.
Zarubljena terjatev druge stranke
317. člen
Dolžnik ne more uveljavljati v pobot terjatve, če je njegova
terjatev zapadla šele potem, ko je nekdo tretji z rubežem segel na upnikovo
terjatev proti njemu.
Vračunavanje s pobotom
318. člen
Kadar je med dvema osebama več obveznosti, ki lahko prenehajo
s pobotom, veljajo za pobot pravila, ki veljajo za vračunavanje izpolnitve.
2. odsek: ODPUST DOLGA
Sporazum
319. člen
(1) Obveznost preneha, če upnik izjavi dolžniku, da ne bo
zahteval njene izpolnitve, in se dolžnik s tem strinja. 
(2) Za veljavnost tega sporazuma ni potrebno, da bi bil
sklenjen v obliki, v kakršni je bil sklenjen posel, iz katerega je obveznost
nastala.
Odpoved zavarovanju
320. člen
Vrnitev zastave in odpoved drugim sredstvom, s katerimi je
bila zavarovana izpolnitev obveznosti, ne pomeni, da se je upnik odpovedal
pravici zahtevati njeno izpolnitev.
Odpust dolga poroku
321. člen
(1) Odpust dolga poroku ne oprosti glavnega dolžnika, z
odpustom dolga glavnemu dolžniku pa je porok prost. 
(2) Če je več porokov, pa upnik enega med njimi oprosti
obveznosti, ostanejo drugi v zavezi, vendar se njihova obveznost zmanjša za
del, ki pada na oproščenega poroka.
Splošen odpust dolgov
322. člen
S splošnim odpustom dolgov ugasnejo vse upnikove terjatve
nasproti dolžniku, razen tistih, za katere upnik ni vedel takrat, ko je dolgove
odpustil.
3. odsek: PRENOVITEV (NOVACIJA)
Pogoji
323. člen
(1) Obveznost preneha, če se upnik in dolžnik sporazumeta, da
bosta obstoječo obveznost nadomestila z novo, in če ima nova obveznost drugačen
predmet ali drugačno pravno podlago. 
(2) Sporazum upnika in dolžnika, s katerim se spreminja ali
dodaja določilo o roku, o kraju ali o načinu izpolnitve, dalje poznejši
sporazum o obrestih, pogodbeni kazni, zavarovanju izpolnitve ali o kakšnem
drugem stranskem določilu, kot tudi sporazum o izdaji nove listine o dolgu, se
ne štejejo za prenovitev. 
(3) Izdaja menice ali čeka zaradi kakšne prejšnje obveznosti
se ne šteje za prenovitev, razen če je tako dogovorjeno.
Volja, da se opravi prenovitev
324. člen
Prenovitev se ne domneva; če torej stranki nista izrazili
namena, naj dotedanja obveznost ugasne, ko sta ustvarjali novo, potem prejšnja
obveznost ne preneha, temveč obstaja še naprej poleg nove.
Učinki prenovitve
325. člen
(1) S pogodbo o prenovitvi prejšnja obveznost preneha, nova
pa nastane. 
(2) S prejšnjo obveznostjo prenehata tako zastava kot
poroštvo, razen če ni bilo s porokom ali z zastaviteljem drugače dogovorjeno. 
(3) To velja tudi za druge stranske pravice, ki so bile v
zvezi s prejšnjo obveznostjo.
Če ni prejšnje obveznosti
326. člen
(1) Prenovitev je brez učinka, če je bila prejšnja obveznost
nična ali je že ugasnila. 
(2) Če je bila prejšnja obveznost le izpodbojna, je
prenovitev veljavna, če je dolžnik vedel za izpodbojni razlog.
Učinek neveljavnosti
327. člen
Če je pogodba o prenovitvi neveljavna, se šteje, da
prenovitve sploh ni bilo in da prejšnja obveznost sploh ni prenehala.
4. odsek: ZDRUŽITEV (KONFUZIJA)
Združitev
328. člen
(1) Obveznost preneha z združitvijo, če v njej ista oseba
postane upnik in dolžnik. 
(2) Če porok postane upnik, obveznost glavnega dolžnika ne
preneha. 
(3) Obveznost, vpisana v javno knjigo, preneha z združitvijo
šele takrat, ko je vpisan izbris.
5. odsek: NEMOŽNOST IZPOLNITVE
Prenehanje obveznosti, ker ni možna izpolnitev
329. člen
(1) Obveznost preneha, če postane njena izpolnitev nemogoča
zaradi okoliščin, za katere dolžnik ne odgovarja. 
(2) Dolžnik mora dokazati okoliščine, ki izključujejo njegovo
odgovornost.
Če so predmet obveznosti stvari, določene po vrsti
330. člen
(1) Če so predmet obveznosti stvari, določene po vrsti, ne
preneha obveznost niti takrat, ko so vse takšne stvari, kar jih ima dolžnik,
uničene zaradi okoliščin, za katere on ne odgovarja. 
(2) Vendar pa preneha obveznost v primeru, ko so predmet
obveznosti po vrsti določene stvari, ki jih je treba vzeti iz neke množice
takih stvari, če je uničena cela ta množica.
Odstop pravice nasproti tretjemu, ki je odgovoren za
nemožnost izpolnitve
331. člen
Dolžnik določene stvari, ki je prost svoje obveznosti zaradi
nemožnosti izpolnitve, mora odstopiti upniku pravico, ki bi jo imel nasproti
tretjemu zaradi nastale nemožnosti.
6. odsek: PRETEK ČASA, ODPOVED
Rok v trajnem dolžniškem razmerju
332. člen
Trajno dolžniško razmerje z določenim rokom trajanja preneha,
ko preteče rok, razen če pogodba ali zakon določa, da je po tem roku dolžniško
razmerje podaljšano za nedoločen čas, če ni pravočasno odpovedano.
Odpoved trajnega dolžniškega razmerja
333. člen
(1) Če trajanje dolžniškega razmerja ni določeno, ga vsaka
stranka lahko prekine z odpovedjo. 
(2) Odpoved mora biti vročena drugi stranki. 
(3) Odpoved se sme dati ob vsakem, vendar ne ob neprimernem
času. 
(4) Odpovedano dolžniško razmerje preneha, ko preteče s
pogodbo določeni odpovedni rok, če takšen rok ni določen s pogodbo, pa po
preteku z zakonom določenega, običajnega oziroma primernega roka. 
(5) Stranki se lahko dogovorita, da bo njuno dolžniško
razmerje prenehalo s samo vročitvijo odpovedi, če za določen primer zakon ne
odreja kaj drugega. 
(6) Upnik ima pravico zahtevati od dolžnika tisto, kar je
zapadlo, preden je obveznost prenehala s pretekom roka ali z odpovedjo.
7. odsek: SMRT
334. člen
S smrtjo dolžnika ali upnika preneha obveznost samo, če je
nastala glede na osebne lastnosti katere izmed pogodbenih strank ali glede na
osebne sposobnosti dolžnika.
4. oddelek: ZASTARANJE
1. odsek: SPLOŠNE DOLOČBE
Splošno pravilo
335. člen
(1) Z zastaranjem preneha pravica zahtevati izpolnitev
obveznosti. 
(2) Zastaranje nastopi, ko preteče z zakonom določeni čas, v
katerem bi bil upnik lahko zahteval izpolnitev obveznosti. 
(3) Sodišče se ne sme ozirati na zastaranje, če se dolžnik
nanj ne sklicuje.
Kdaj začne zastaranje teči
336. člen
(1) Zastaranje začne teči prvi dan po dnevu, ko je upnik imel
pravico terjati izpolnitev obveznosti, če za posamezne primere ni z zakonom
določeno kaj drugega. 
(2) Če je obveznost v tem, da se kaj ne stori, kaj opusti ali
kaj trpi, začne zastaranje teči prvi dan po dnevu, ko je dolžnik ravnal proti taki
obveznosti.
Nastop zastaranja
337. člen
Zastaranje nastopi, ko izteče zadnji dan z zakonom določenega
časa.
Vštevanje časa prednikov
338. člen
V zastaranje se všteje tudi čas, ki je pretekel v prid
dolžnikovim prednikom.
Prepoved spremembe zastaralnega roka
339. člen
(1) S pravnim poslom ni mogoče določiti daljšega ali krajšega
zastaranja, kot je čas, ki ga določa zakon. 
(2) S pravnim poslom ni mogoče določiti, da zastaranje nekaj
časa ne bo teklo.
Odpoved zastaranja
340. člen
Dolžnik se ne more odpovedati zastaranju prej, kakor preteče
zanj določen čas.
Pisna pripoznava in zavarovanje zastarane obveznosti
341. člen
(1) Pisna pripoznava zastarane obveznosti se šteje za odpoved
zastaranju. 
(2) Enak učinek ima tudi zastava ali kakšno drugo
zavarovanje, dano za zastarano terjatev.
Učinek izpolnitve zastarane obveznosti
342. člen
Če je dolžnik izpolnil zastarano obveznost, nima pravice
terjati nazaj tistega, kar je dal, niti tedaj, če ni vedel, da je obveznost
zastarana.
Upnik, čigar terjatev je zavarovana
343. člen
(1) Ko preteče čas zastaranja, se upnik, čigar terjatev je
zavarovana z zastavo ali s hipoteko, lahko poplača le iz obremenjene stvari, če
jo ima v rokah ali če je njegova pravica vpisana v javni knjigi. 
(2) Zastarane terjatve za obresti in druge občasne dajatve pa
se ne morejo poplačati niti iz obremenjene stvari.
Stranske terjatve
344. člen
Ko zastara glavna terjatev oziroma, ko bi zastarala glavna
terjatev, če ne bi prenehala z izpolnitvijo, zastarajo tudi stranske terjatve,
kot so terjatve za obresti, plodove, stroške, pogodbene kazni.
Kdaj se ne uporabljajo pravila o zastaranju
345. člen
Pravila o zastaranju se ne uporabljajo v primerih, ko je v
zakonu določen rok, v katerem je treba vložiti tožbo ali opraviti določeno
dejanje, ker bi bila sicer pravica izgubljena.
2. odsek: ČAS, KI JE POTREBEN ZA ZASTARANJE
Splošni zastaralni rok
346. člen
Terjatve zastarajo v petih letih, če ni z zakonom določen za
zastaranje drugačen rok.
Občasne terjatve
347. člen
(1) Terjatve občasnih dajatev, ki dospevajo letno ali v
določenih krajših časovnih presledkih (občasne terjatve), zastarajo v treh
letih od zapadlosti vsake posamezne dajatve, bodisi da gre za stranske občasne
terjatve, kot je terjatev obresti, ali pa za takšne občasne terjatve, s
katerimi se črpa sama pravica, kot je terjatev preživljanja. 
(2) Isto velja za anuitete, s katerimi se v enakih, vnaprej
določenih občasnih zneskih odplačujejo glavnica in obresti, vendar ne velja za
obročna odplačila in druge delne izpolnitve. 
(3) Ne glede na prvi odstavek tega člena zastarajo obresti od
terjatev, katerih zastaralni rok je krajši od treh let, v enakem roku kot
glavna terjatev.
Zastaranje same pravice
348. člen
(1) Pravica sama, iz katere izvirajo občasne terjatve,
zastara v petih letih, odkar je zapadla najstarejša neizpolnjena terjatev, po
kateri dolžnik ni izvršil nobene dajatve več. 
(2) Če zastara pravica, iz katere izvirajo občasne terjatve,
ne izgubi upnik le pravice zahtevati bodoče občasne dajatve, temveč tudi
pravico terjati občasne dajatve, ki so zapadle pred tem zastaranjem. 
(3) Pravica do preživljanja, ki gre komu po zakonu, ne more
zastarati.
Terjatve iz gospodarskih pogodb
349. člen
(1) Terjatve iz gospodarskih pogodb kot tudi terjatve za
povrnitev izdatkov, nastalih v zvezi s temi pogodbami, zastarajo v treh letih. 
(2) Zastaranje teče posebej za vsako dobavo blaga, opravljeno
delo ali storitev.
Terjatve na izstavitev listine
350. člen
Terjatev na izstavitev listine za vpis v zemljiško knjigo
zastara v desetih letih.
Terjatev zakupnine
351. člen
Terjatev zakupnine, najsi je določeno, da se plačuje občasno
ali v enkratnem skupnem znesku, zastara v treh letih.
Odškodninske terjatve
352. člen
(1) Odškodninska terjatev za povzročeno škodo zastara v treh
letih, odkar je oškodovanec zvedel za škodo in za tistega, ki jo je povzročil. 
(2) V vsakem primeru zastara ta terjatev v petih letih, odkar
je škoda nastala. 
(3) Odškodninska terjatev za škodo, ki je nastala s
prekršitvijo pogodbene obveznosti, zastara v času, določenem za zastaranje te
obveznosti. 
(4) Odškodninska terjatev za škodo, povzročeno z dejanjem
spolne zlorabe mladoletne osebe, zastara v petnajstih letih po polnoletnosti
oškodovanca.
Odškodninska terjatev za škodo, povzročeno s kaznivim
dejanjem
353. člen
(1) Če je bila škoda povzročena s kaznivim dejanjem, za
kazenski pregon pa je predpisan daljši zastaralni rok, zastara odškodninski
zahtevek proti odgovorni osebi, ko izteče čas, ki je določen za zastaranje
kazenskega pregona. 
(2) Pretrganje zastaranja kazenskega pregona ima za posledico
tudi pretrganje zastaranja odškodninskega zahtevka. 
(3) To velja tudi za zadržanje zastaranja.
Odškodninska terjatev zaradi korupcije
354. člen
Če je bila škoda povzročena z dejanjem, na katerega je
vplivalo neposredno ali posredno ponujanje, dajanje, sprejemanje ali zahtevanje
podkupnine ali katerekoli druge koristi ali obljuba le-teh, ali z opustitvijo
ravnanja, ki bi preprečilo dejanje korupcije, ali z drugim dejanjem, ki po
zakonu ali mednarodni pogodbi pomeni korupcijo, zastara terjatev v petih letih,
odkar je oškodovanec zvedel za škodo in za tistega, ki jo je povzročil, v
vsakem primeru pa v petnajstih letih, odkar je bilo dejanje storjeno.
Enoletni zastaralni rok
355. člen
(1) V enem letu zastarajo: 
1.     
terjatve za dobavljeno električno in toplotno energijo, plin, vodo, za
dimnikarske storitve in vzdrževanje snage, če je bila dobava oziroma storitev
izvršena za potrebe gospodinjstva; 
2.     
terjatve radijske in televizijske postaje za sprejem programov; 
3.     
terjatve pošte, telegrafa in telefona za uporabo telefonov in poštnih
predalov, kot tudi druge njihove terjatve, ki se plačujejo v trimesečnih ali
krajših rokih; 
4.     
terjatve za naročnino na občasne publikacije, šteto od takrat, ko je
iztekel čas, za katerega je bila publikacija naročena; 
5.     
terjatev za storitve zagotavljanja dostopa do medmrežja, za storitve
zagotavljanja uporabe elektronske pošte in elektronskih poštnih predalov, za
storitve vzdrževanja spletnih strani in za storitve, povezane z dostopom do
kabelskih in satelitskih radijskih in televizijskih programov, ki se plačujejo
v trimesečnih ali krajših rokih; 
6.     
terjatve upravnikov večstanovanjskih hiš za storitve upravljanja ter
druge njihove terjatve, ki se plačujejo v trimesečnih ali krajših rokih. 
(2) Zastaranje začne teči po poteku leta, v katerem je
terjatev dospela v plačilo. 
(3) Zastaranje teče, čeprav se dobave ali storitve
nadaljujejo.
Terjatve, ugotovljene pred sodiščem ali drugim
pristojnim organom
356. člen
(1) Vse terjatve, ki so bile ugotovljene s pravnomočno sodno
odločbo ali z odločbo drugega pristojnega organa ali s poravnavo pred sodiščem
ali drugim pristojnim organom, zastarajo v desetih letih, tudi tiste, za katere
zakon sicer določa krajši zastaralni rok. 
(2) Vse občasne terjatve, ki izvirajo iz takšnih odločb ali
poravnav in zapadejo v bodoče, pa zastarajo v roku, določenem za zastaranje
občasnih terjatev.
Zastaralni roki pri zavarovalnih pogodbah
357. člen
(1) Terjatve zavarovalca oziroma tretje osebe iz pogodbe o
življenjskem zavarovanju zastarajo v petih letih, terjatve iz drugih
zavarovalnih pogodb pa v treh letih, šteto od prvega dne po preteku
koledarskega leta, v katerem je terjatev nastala. 
(2) Če zainteresirana oseba dokaže, da do dneva, ki je
določen v prejšnjem odstavku, ni vedela, da je zavarovalni primer nastopil, začne
zastaranje teči od dneva, ko je za to zvedela; v vsakem primeru pa je terjatev
zastarana pri življenjskem zavarovanju v desetih, pri drugih zavarovanjih pa v
petih letih od dneva, določenega v prejšnjem odstavku. 
(3) Terjatve zavarovalnic iz zavarovalnih pogodb zastarajo v
treh letih. 
(4) Če zahteva pri zavarovanju pred odgovornostjo tretjega
oškodovanec odškodnino od zavarovanca ali jo od njega dobi, začne teči
zastaranje zavarovančevega zahtevka proti zavarovalnici od dneva, ko je
oškodovanec sodno zahteval odškodnino od zavarovanca oziroma ko mu je
zavarovanec škodo povrnil. 
(5) Neposredni zahtevek tretjega oškodovanca proti
zavarovalnici zastara v enakem času, v katerem zastara njegov zahtevek proti
zavarovancu, ki je odgovoren za škodo. 
(6) Zastaranje terjatve, ki jo ima zavarovalnica proti
tretjemu, ki je odgovoren za nastanek zavarovalnega primera, začne teči takrat,
ko začne teči proti temu zastaranje zavarovančeve terjatve, in se tudi konča v
enakem roku.
3. odsek: ZADRŽANJE ZASTARANJA
Terjatve med določenimi osebami
358. člen
Zastaranje ne teče: 
1.     
med zakoncema; 
2.     
med starši in otroki, dokler traja roditeljska pravica; 
3.     
med varovancem in njegovim skrbnikom in tudi med skrbstvenim organom,
dokler traja skrbništvo in dokler niso dani računi; 
4.     
med osebama, ki živita v zunajzakonski skupnosti.
Terjatve določenih oseb
359. člen
Zastaranje ne teče: 
1.     
med mobilizacijo, neposredno vojno nevarnostjo, izrednim ali vojnim
stanjem ter za terjatve oseb v vojaški službi; 
2.     
za terjatve, ki jih imajo v tujem gospodinjstvu zaposlene osebe proti
delodajalcu ali njegovim družinskim članom, ki živijo skupaj z njim, vse dokler
traja to delovno razmerje.
Nepremagljive ovire
360. člen
Zastaranje ne teče ves tisti čas, ko upnik zaradi
nepremagljivih ovir ni mogel sodno zahtevati izpolnitve obveznosti.
Vpliv vzroka zadržanja na zastaranje
361. člen
(1) Če zastaranje ni moglo začeti teči zaradi kakšnega
zakonitega vzroka, začne teči takrat, ko ta vzrok preneha. 
(2) Če je zastaranje začelo teči, preden je nastal vzrok, ki
ga je zadržal, se nadaljuje, ko ta vzrok preneha; čas, ki je pretekel pred
zadržanjem, pa se všteje v zastaralni rok, ki ga določa zakon.
Terjatev poslovno nesposobnih oseb
362. člen
(1) Zastaranje teče tudi proti mladoletnikom in drugim
poslovno nesposobnim osebam, ne glede na to, ali imajo zakonitega zastopnika
ali ne. 
(2) Vendar pa zastaranje terjatve mladoletnika, ki nima
zastopnika, in druge poslovno nesposobne osebe brez zastopnika ne more
nastopiti, preden ne pretečeta dve leti, odkar je taka oseba postala poslovno
popolnoma sposobna ali odkar je dobila zastopnika. 
(3) Če je za zastaranje kakšne terjatve določeni čas krajši
kot dve leti, upnik pa je mladoletnik, ki nima zastopnika, ali kakšna druga
poslovno nesposobna oseba brez zastopnika, začne zastaranje te terjatve teči
takrat, ko postane upnik poslovno sposoben ali ko dobi zastopnika.
Zastaranje terjatev osebe, ki služi vojaški rok
363. člen
Zastaranje proti osebi, ki služi vojaški rok ali je na
vojaških vajah ali opravlja nadomestno civilno službo ali se usposablja za
opravljanje nalog v rezervni sestavi policije ne more nastopiti, dokler ne
pretečejo trije meseci od odslužitve vojaškega roka ali od prenehanja vojaških
vaj, opravljanja civilne službe ali usposabljanja v rezervni sestavi policije.
4. odsek: PRETRGANJE ZASTARANJA
Pripoznava dolga
364. člen
(1) Zastaranje se pretrga, ko dolžnik pripozna dolg. 
(2) Dolg lahko pripozna dolžnik ne le z upniku dano izjavo,
temveč tudi posredno, npr. da kaj plača na račun, da plača obresti ali da
zavarovanje.
Vložitev tožbe
365. člen
Zastaranje se pretrga z vložitvijo tožbe in z vsakim drugim
upnikovim dejanjem zoper dolžnika pred sodiščem ali drugim pristojnim organom,
da bi se ugotovila, zavarovala ali izterjala terjatev.
Umaknjena, zavržena ali zavrnjena tožba
366. člen
(1) Šteje se, da zastaranje ni bilo pretrgano z vložitvijo
tožbe ali s kakšnim drugim upnikovim dejanjem zoper dolžnika pred sodiščem ali
pred drugim pristojnim organom, storjenim z namenom, da bi se ugotovila,
zavarovala ali izterjala terjatev, če upnik umakne tožbo ali odstopi od takega
dejanja. 
(2) Prav tako se šteje, da zastaranje ni bilo pretrgano, če
je upnikova tožba ali zahteva zavržena ali zavrnjena ali če je izposlovani ali
opravljeni ukrep za izvršbo ali zavarovanje razveljavljen.
Tožba, zavržena zaradi nepristojnosti
367. člen
(1) Če je bila tožba zoper dolžnika zavržena zaradi
nepristojnosti sodišča ali iz kakšnega drugega vzroka, ki se ne tiče same
stvari, pa vloži upnik novo tožbo v treh mesecih od pravnomočnosti odločbe, s
katero je bila tožba zavržena, se šteje, da je bilo zastaranje pretrgano že s
prvo tožbo. 
(2) Isto velja v primeru imenovanja prednika in uveljavljanja
pobota terjatev v pravdi, pa tudi, če sodišče ali drug organ napoti upnika, naj
svojo prijavljeno terjatev uveljavlja v pravdnem postopku.
Upnikova zahteva
368. člen
Za pretrganje zastaranja ne zadostuje, da upnik pisno ali
ustno zahteva od dolžnika, naj izpolni obveznost.
Zastaralni rok pri pretrganju
369. člen
(1) Po pretrganju začne zastaranje znova teči in se čas, ki
je pretekel pred pretrganjem, ne šteje v zastaralni rok, ki ga določa zakon. 
(2) Zastaranje, pretrgano z dolžnikovo pripoznavo, začne teči
znova od pripoznave. 
(3) Če je bilo zastaranje pretrgano z vložitvijo tožbe ali s
kakšnim drugim upnikovim dejanjem zoper dolžnika pred sodiščem ali drugim
pristojnim organom, da bi se ugotovila, zavarovala ali izterjala terjatev ali z
uveljavljanjem pobota terjatev v sporu oziroma s priglasitvijo terjatve v
kakšnem drugem postopku, začne znova teči od dneva, ko je spor končan ali kako
drugače poravnan. 
(4) Če je bilo zastaranje pretrgano s priglasitvijo terjatve
v stečajnem postopku, začne znova teči od dneva, ko je končan ta postopek. 
(5) To velja tudi, če je bilo zastaranje pretrgano s
predlogom za prisilno izvršbo ali zavarovanje. 
(6) Zastaranje, ki začne po pretrganju znova teči, se dovrši,
ko preteče toliko časa, kolikor ga določa zakon za zastaranje, ki je bilo
pretrgano.
Zastaranje pri prenovitvi (novaciji)
370. člen
Če je bilo zastaranje pretrgano z dolžnikovo pripoznavo
dolga, upnik in dolžnik pa sta se sporazumela, da bosta spremenila podlago ali
predmet obveznosti, zastara nova terjatev v času, ki je določen za njeno
zastaranje.
V. poglavje: RAZNE VRSTE OBVEZNOSTI
1. oddelek: DENARNE OBVEZNOSTI
1. odsek: SPLOŠNE DOLOČBE
Načelo monetarnega nominalizma
371. člen
Če je predmet obveznosti vsota denarja, mora dolžnik plačati
tisto število denarnih enot, na katero se glasi obveznost, če se upnik in
dolžnik v skladu z zakonom ne dogovorita drugače.
Valorizacija denarnih obveznosti
372. člen
(1) Pogodbeni stranki se lahko dogovorita, da se višina
dolžnikove denarne obveznosti določi glede na spremembe cen za blago in
storitve, izraženih z indeksom cen, ki ga ugotavlja pooblaščena organizacija
(indeksna klavzula), ali glede na gibanje tečaja tuje valute (valutna
klavzula), ali glede na spremembe drugih cen, če ni takšen dogovor v nasprotju
z zakonom. 
(2) Kadar se pogodbeni stranki dogovorita za valorizacijo
denarnih obveznosti, se valorizacija opravi za obdobje od nastanka obveznosti
do njene izpolnitve, če se stranki ne dogovorita drugače.
Predčasno plačilo
373. člen
(1) Dolžnik lahko predčasno izpolni denarno obveznost. 
(2) Nično je pogodbeno določilo, s katerim se dolžnik
odpoveduje tej pravici. 
(3) Če dolžnik predčasno izpolni denarno obveznost, ima
pravico odbiti od dolga obresti za čas od dneva plačila do zapadlosti le, če je
k temu upravičen po pogodbi ali če je to v skladu z običaji.
2. odsek: OBRESTI
Pojem
374. člen
Poleg glavnice dolguje dolžnik tudi obresti, če tako določa
zakon ali če se upnik in dolžnik tako dogovorita.
Prepoved obrestnih obresti
375. člen
(1) Od zapadlih, pa ne plačanih obresti, ne tečejo zamudne
obresti, če zakon ne določa drugače. 
(2) Nično je pogodbeno določilo, da od zapadlih neplačanih
obresti tečejo obresti. 
(3) Vendar je lahko v pogodbi vnaprej dogovorjeno, da bo
obrestna mera višja, če dolžnik ne bo pravočasno plačal zapadlih obresti.
376. člen
(črtan)
Domneva oderuških obresti
377. člen
(1) Če je dogovorjena obrestna mera zamudnih ali pogodbenih
obresti za več kot 50% višja od predpisane obrestne mere zamudnih obresti, se
takšen dogovor šteje za oderuško pogodbo, razen če upnik dokaže, da ni
izkoristil stiske ali težkega gmotnega stanja dolžnika, njegove nezadostne izkušenosti,
lahkomiselnosti ali odvisnosti ali da korist, ki si jo je izgovoril zase ali za
koga drugega, ni v očitnem nesorazmerju s tistim, kar je sam dal ali se zavezal
dati ali storiti. 
(2) Domneva iz prejšnjega odstavka ne velja za gospodarsko
pogodbo.
3. odsek: ZAMUDA Z IZPOLNITVIJO DENARNIH OBVEZNOSTI
Zamudne obresti
378. člen
(1) Če je dolžnik v zamudi z izpolnitvijo denarne obveznosti,
dolguje poleg glavnice še zamudne obresti. 
(2) Obrestna mera zamudnih obresti znaša 8% letno, če poseben
zakon ne določa drugače.
Pogodbeno dogovorjena obrestna mera zamudnih obresti
379. člen
Upnik in dolžnik se lahko dogovorita, da je obrestna mera
zamudnih obresti nižja ali višja od obrestne mere zamudnih obresti, določene z
zakonom.
Pravica do popolne odškodnine
380. člen
(1) Upnik ima pravico do zamudnih obresti ne glede na to, ali
mu je zaradi dolžnikove zamude nastala kakšna škoda. 
(2) Vendar ima upnik v primeru, če je škoda, ki mu je nastala
zaradi dolžnikove zamude, večja od zneska, ki bi ga dobil na račun zamudnih
obresti, pravico zahtevati razliko do popolne odškodnine.
Procesne obresti
381. člen
Od neplačanih obresti je mogoče zahtevati zamudne obresti
samo od dneva, ko je pri sodišču vložen zahtevek za njihovo plačilo.
4. odsek: POGODBENE OBRESTI
Pogodbene obresti
382. člen
(1) Pogodbeni stranki se lahko dogovorita, da mora dolžnik za
obdobje od nastanka denarne obveznosti do njene zapadlosti poleg glavnice
plačati tudi pogodbene obresti. 
(2) Če so dogovorjene pogodbene obresti, nista pa določeni
obrestna mera in zapadlost, je obrestna mera 6% letno, obresti pa zapadejo
hkrati z zapadlostjo glavnice.
Kdaj pogodbene obresti nehajo teči
382.a člen
Pogodbene obresti nehajo teči, ko vsota zapadlih, pa ne plačanih
obresti doseže glavnico.
Obresti pri nedenarnih obveznostih
383. člen
Določbe tega zakonika o pogodbenih obrestih veljajo smiselno
tudi za druge obveznosti, pri katerih so predmet stvari, določene po vrsti.
2. oddelek: OBVEZNOSTI Z VEČ PREDMETI
1. odsek: ALTERNATIVNE OBVEZNOSTI
Pravica izbire
384. člen
Če ima kakšna obveznost dva ali več predmetov, vendar mora
dolžnik dati le enega, da bi bil prost obveznosti, potem ima, če ni dogovorjeno
kaj drugega, pravico izbire dolžnik in obveznost preneha, ko izroči predmet, ki
ga je izbral.
Nepreklicanost in učinek izbire
385. člen
(1) Izbira je opravljena in se ne more več spremeniti, ko
stranka, ki ima to pravico, obvesti drugo stranko o tem, kaj je izbrala. 
(2) Od izbire dalje se šteje, da je bila obveznost od začetka
enostavna in da je bila njen predmet že od začetka izbrana stvar.
Trajanje pravice
386. člen
(1) Dolžnik ima pravico izbire vse dotlej, dokler ni v
prisilni izvršbi ena izmed dolgovanih stvari popolnoma ali delno izročena
upniku po njegovi izbiri. 
(2) Če ima pravico izbire upnik in se ta ne izreče o njej v
roku, ki je določen za izpolnitev, lahko dolžnik zahteva od njega, naj izbere,
in mu za to določi primeren rok; po izteku tega roka preide pravica izbire na
dolžnika.
Izbira, zaupana tretjemu
387. člen
Če naj bi izbiro opravil nekdo tretji, ki pa tega ne stori,
lahko vsaka stranka zahteva, naj to stori sodišče.
Omejitev na preostali predmet
388. člen
Če postane kakšen predmet obveznosti nemogoč zaradi kakšnega
dogodka, za katerega ni odgovorna nobena stranka, se obveznost omeji na
preostali predmet.
Omejitev v primeru odgovornosti ene stranke
389. člen
(1) Če postane kakšen predmet obveznosti nemogoč zaradi
dogodka, za katerega odgovarja dolžnik, in ima on pravico izbire, se obveznost
omeji na preostali predmet; če ima pravico izbire upnik, pa lahko po svoji
izbiri zahteva preostali predmet ali odškodnino. 
(2) Če postane kakšen predmet obveznosti nemogoč zaradi
dogodka, za katerega je odgovoren upnik, preneha dolžnikova obveznost, vendar
lahko v primeru, če ima dolžnik pravico izbire, zahteva odškodnino in izpolni
svojo obveznost s preostalim predmetom; če pa ima pravico izbire upnik, lahko
da odškodnino in zahteva preostali predmet.
2. odsek: FAKULTATIVNE OBVEZNOSTI IN FAKULTATIVNE TERJATVE
I. FAKULTATIVNE OBVEZNOSTI
Pravica dolžnika pri fakultativni obveznosti
390. člen
Dolžnik, čigar obveznost ima en predmet, ki pa mu je
dopuščeno, da se oprosti svoje obveznosti s tem, da izroči kakšen drug določen
predmet, lahko izkoristi to možnost vse dotlej, dokler ne dobi upnik v prisilni
izvršbi popolnoma ali delno predmet obveznosti.
Pravica upnika pri fakultativni obveznosti
391. člen
(1) Upnik sme pri fakultativni obveznosti zahtevati od
dolžnika le predmet obveznosti, ne pa tudi drugi predmet, s katerim lahko
dolžnik, če hoče, prav tako izpolni svojo obveznost. 
(2) Če postane predmet obveznosti nemogoč zaradi dogodka, za
katerega dolžnik odgovarja, sme upnik zahtevati le odškodnino, vendar se
dolžnik lahko oprosti obveznosti s tem, da izroči predmet, ki ga je upravičen
izročiti namesto dolgovanega predmeta.
II. FAKULTATIVNE TERJATVE
392. člen
(1) Če pogodba ali zakon določa, da lahko upnik namesto
dolgovanega predmeta zahteva od dolžnika kakšen drug določen predmet, mu je
dolžnik, če upnik to zahteva, dolžan izročiti ta predmet. 
(2) Sicer veljajo za takšne fakultativne terjatve glede na
namen pogodbenikov in okoliščine posla ustrezna pravila o fakultativnih in o
alternativnih obveznostih.
3. oddelek: OBVEZNOSTI Z VEČ DOLŽNIKI ALI UPNIKI
1. odsek: DELJIVE OBVEZNOSTI
Delitev obveznosti in terjatev
393. člen
(1) Obveznost je deljiva, če se lahko tisto, kar se dolguje,
razdeli in izpolni v delih, ki imajo iste lastnosti kot celi predmet, in če s
to delitvijo ne izgubi ničesar od svoje vrednosti; sicer je obveznost
nedeljiva. 
(2) Če je pri kakšni deljivi obveznosti več dolžnikov in ni
določena drugačna delitev, se obveznost med njimi deli na enake dele in je vsak
izmed njih odgovoren za svoj del obveznosti. 
(3) Če je pri kakšni deljivi obveznosti več upnikov in ni
določeno kaj drugega, se terjatev deli med njimi na enake dele in more vsak
upnik zahtevati le svoj del terjatve.
Domneva solidarnosti
394. člen
Če je več dolžnikov pri kakšni deljivi, z gospodarsko pogodbo
nastali obveznosti, odgovarjajo ti upniku solidarno, razen če so pogodbeniki
izrecno odklonili solidarno odgovornost.
2. odsek: SOLIDARNE OBVEZNOSTI
I. SOLIDARNOST DOLŽNIKOV
Vsebina solidarnosti dolžnikov
395. člen
(1) Vsak dolžnik solidarne obveznosti odgovarja upniku za
celo obveznost in lahko upnik zahteva njeno izpolnitev od kogar hoče, vse dotlej,
dokler ni popolnoma izpolnjena; vendar pa obveznost preneha, ko jo en dolžnik
izpolni, in so vsi dolžniki prosti. 
(2) Izmed več solidarnih dolžnikov lahko vsak dolguje z
drugim rokom izpolnitve, z drugimi pogoji in sploh z različnimi odmiki.
Pobot
396. člen
(1) Vsak solidarni dolžnik se lahko sklicuje na pobot svojega
sodolžnika. 
(2) Solidarni dolžnik lahko pobota terjatev svojega
sodolžnika do upnika z upnikovo terjatvijo, vendar samo za toliko, kolikor
znaša del dolga tega sodolžnika v solidarni obveznosti.
Odpust dolga
397. člen
(1) Z odpustom dolga po sporazumu s kakšnim solidarnim
dolžnikom so prosti obveznosti tudi drugi dolžniki. 
(2) Če pa je imel odpust namen oprostiti obveznosti le
dolžnika, kateremu je bil dolg odpuščen, se solidarna obveznost zmanjša za del,
ki glede na medsebojna razmerja med dolžniki pada nanj, drugi dolžniki pa
solidarno odgovarjajo za ostanek obveznosti.
Prenovitev
398. člen
(1) S prenovitvijo, ki jo je upnik sklenil s kakšnim
solidarnim dolžnikom, so prosti tudi drugi dolžniki. 
(2) Če pa sta upnik in dolžnik omejila prenovitev na del
obveznosti, ki pada na dolžnika, potem obveznost drugih ne preneha, temveč se
le zmanjša za ta del.
Poravnava
399. člen
Poravnava, ki jo je sklenil eden izmed solidarnih dolžnikov z
upnikom, nima učinka nasproti drugim dolžnikom, vendar jo imajo ti pravico
sprejeti, če ni omejena na dolžnika, s katerim je bila sklenjena.
Združitev
400. člen
Če se v eni osebi združita lastnost upnika in lastnost
dolžnika iste solidarne obveznosti, se obveznost drugih dolžnikov zmanjša za
del, ki pada nanj.
Zamuda upnika
401. člen
Če pride upnik v zamudo nasproti enemu solidarnemu dolžniku,
je v zamudi tudi nasproti drugim solidarnim dolžnikom.
Zamuda enega dolžnika in pripoznava dolga
402. člen
(1) Zamuda enega solidarnega dolžnika nima učinka nasproti
drugim dolžnikom. 
(2) Isto velja tudi za dolg, ki bi ga pripoznal eden izmed
solidarnih dolžnikov.
Zadržanje in pretrganje zastaranja ter odpoved
zastaranju
403. člen
(1) Če zastaranje ne teče ali je pretrgano nasproti enemu
dolžniku, teče naprej za druge solidarne dolžnike in se lahko konča; vendar ima
dolžnik, nasproti kateremu obveznost ni zastarala in ki jo je moral izpolniti,
pravico zahtevati od drugih dolžnikov, nasproti katerim je obveznost zastarala,
da mu povrnejo vsak svoj del obveznosti. 
(2) Odpoved dopolnjenemu zastaranju nima učinka nasproti
drugim dolžnikom.
Pravica izpolnitelja do povračila
404. člen
(1) Dolžnik, ki je izpolnil obveznost, ima pravico zahtevati
od vsakega sodolžnika, da mu povrne del obveznosti, ki pade nanj. 
(2) Pri tem nima vpliva okoliščina, da je upnik kateremu
izmed sodolžnikov dolg odpustil ali zmanjšal. 
(3) Del, ki pada na sodolžnika, od katerega ni mogoče dobiti
povračila, se porazdeli sorazmerno na vse ostale sodolžnike.
Delitev na enake dele in izjema
405. člen
(1) Če ni dogovorjeno ali ne izhaja sicer iz pravnih razmerij
med udeleženci v poslu kaj drugega, pade na vsakega dolžnika enak del. 
(2) Vendar je v primeru, če je bila solidarna obveznost
sklenjena v izključnem interesu nekega solidarnega dolžnika, ta dolžan povrniti
celoten znesek obveznosti sodolžniku, ki je poplačal upnika.
II. SOLIDARNOST UPNIKOV
Solidarnost se ne domneva
406. člen
Kadar je na upniški strani več oseb, so solidarne le, če je
solidarnost dogovorjena ali z zakonom določena.
Vsebina solidarnosti
407. člen
(1) Vsak solidarni upnik ima pravico zahtevati od dolžnika
izpolnitev cele obveznosti; vendar obveznost preneha tudi nasproti drugim
upnikom, ko je eden izmed njih poplačan. 
(2) Dolžnik lahko izpolni obveznost upniku, ki ga sam izbere,
vse dokler neki upnik ne zahteva izpolnitve.
Pobot
408. člen
(1) Dolžnik lahko pobota svojo obveznost s terjatvijo
nasproti upniku, ki zahteva od njega izpolnitev. 
(2) S terjatvijo, ki jo ima nasproti kakšnemu drugemu upniku,
lahko dolžnik pobota svojo obveznost le do višine tistega dela solidarne
terjatve, ki pripada temu upniku.
Odpust dolga in prenovitev
409. člen
Z odpustom dolga in s prenovitvijo med dolžnikom in enim
upnikom se zmanjša solidarna obveznost za toliko, za kolikor znaša upnikov
delež pri terjatvi.
Poravnava
410. člen
Poravnava, ki jo sklene eden izmed solidarnih upnikov z
dolžnikom, nima učinka nasproti drugim upnikom; vendar jo imajo ti pravico
sprejeti, razen če se nanaša le na delež upnika, s katerim je bila sklenjena.
Združitev
411. člen
Če se v osebi enega solidarnega upnika združi tudi lastnost
dolžnika, sme vsak izmed drugih solidarnih upnikov zahtevati od njega le svoj
del terjatve.
Zamuda
412. člen
(1) Če pride dolžnik v zamudo nasproti enemu solidarnemu
upniku, je v zamudi tudi nasproti drugim upnikom. 
(2) Zamuda enega solidarnega upnika ima učinek tudi nasproti
drugim upnikom.
Pripoznava dolga
413. člen
Pripoznava dolga enemu upniku je v prid vsem upnikom.
Zastaranje
414. člen
(1) Če en upnik pretrga zastaranje ali če zastaranje nasproti
njemu ne teče, to ni v prid drugim upnikom in teče nasproti njim še naprej. 
(2) Odpoved zastaranju nasproti enemu upniku je v prid tudi
drugim upnikom.
Razmerja med upniki po izpolnitvi
415. člen
(1) Vsak solidarni upnik ima pravico zahtevati od upnika, ki
je prejel izpolnitev od dolžnika, naj mu izroči delež, ki mu gre. 
(2) Če iz razmerja med upniki ne izhaja kaj drugega, gre
vsakemu solidarnemu upniku enak delež.
3. odsek: NEDELJIVE OBVEZNOSTI
416. člen
(1) Za nedeljive obveznosti, pri katerih je več dolžnikov, se
smiselno uporabljajo predpisi o solidarnih obveznostih. 
(2) Kadar je pri nedeljivi obveznosti več upnikov, med
katerimi ni niti s pogodbo dogovorjena niti z zakonom določena solidarnost, sme
posamezen upnik le tedaj zahtevati, naj jo dolžnik izpolni njemu, če so ga
drugi upniki pooblastili, da sprejme izpolnitev; sicer pa lahko vsak upnik
zahteva od dolžnika, da izpolni obveznost vsem skupaj ali da jo položi pri
sodišču.
VI. poglavje: SPREMEMBA UPNIKA ALI DOLŽNIKA
1. oddelek: ODSTOP TERJATVE S POGODBO (CESIJA)
1. odsek: SPLOŠNE DOLOČBE
Katere terjatve se lahko prenesejo s pogodbo
417. člen
(1) Upnik lahko s pogodbo, ki jo sklene s kom tretjim,
prenese nanj svojo terjatev, izvzemši tiste terjatve, katerih prenos je z
zakonom prepovedan, kot tudi tiste, ki so povezane z osebnostjo upnika ali
njihova narava nasprotuje prenosu na drugega. 
(2) Če sta se dolžnik in upnik dogovorila, da upnik ne bo
smel prenesti terjatve na drugega, prenos nima pravnega učinka. 
(3) Če je bila ob prenosu predložena listina, ki izkazuje
obstoj terjatve, iz katere pa ne izhaja prepoved prenosa, prenos učinkuje, če
prevzemnik za prepoved prenosa ni vedel in ni bil dolžan vedeti. 
(4) Če sta se dolžnik in upnik iz gospodarske pogodbe
dogovorila, da upnik ne bo smel prenesti denarne terjatve na drugega, prenos
kljub temu učinkuje. V tem primeru je dolžnik prost svoje obveznosti tudi, če
jo izpolni odstopniku terjatve.
Stranske pravice
418. člen
(1) S terjatvijo preidejo na prevzemnika stranske pravice,
kot so pravica do prednostnega poplačila, hipoteka, zastava, pravica iz pogodbe
s porokom, pravica do obresti, do pogodbene kazni ipd. 
(2) Vendar sme odstopnik izročiti zastavljeno stvar
prevzemniku le, če zastavitelj v to privoli; sicer ostane stvar pri odstopniku,
da jo hrani za prevzemnika. 
(3) Domneva se, da so zapadle, pa ne plačane obresti
odstopljene z glavno terjatvijo.
Obvestitev dolžnika
419. člen
(1) Za prenos terjatve ni potrebna dolžnikova privolitev,
vendar ga mora odstopnik obvestiti o odstopu. 
(2) Izpolnitev odstopniku pred obvestilom o odstopu je
veljavna in je z njo dolžnik prost obveznosti, vendar samo, če ni vedel za
odstop; sicer obveznost ostane in jo mora izpolniti prevzemniku.
Večkratni odstop
420. člen
Če je upnik odstopil isto terjatev raznim osebam, pripada
terjatev tistemu prevzemniku, o katerem je odstopnik najprej obvestil dolžnika
ali ki se je pri dolžniku prvi oglasil.
2. odsek: RAZMERJE MED PREVZEMNIKOM IN DOLŽNIKOM
421. člen
(1) Prevzemnik ima nasproti dolžniku enake pravice, kot jih
je imel do odstopa nasproti njemu odstopnik. 
(2) Dolžnik lahko uveljavlja proti prevzemniku poleg
ugovorov, ki jih ima proti njemu, tudi tiste ugovore, ki bi jih lahko
uveljavljal proti odstopniku do takrat, ko je zvedel za odstop.
3. odsek: RAZMERJE MED ODSTOPNIKOM IN PREVZEMNIKOM
Izročitev zadolžnice
422. člen
(1) Odstopnik mora izročiti prevzemniku zadolžnico, če jo
ima, ter druge dokaze o odstopljeni terjatvi in stranskih pravicah. 
(2) Če je odstopnik prenesel na prevzemnika le del terjatve,
mu mora izročiti overjen prepis zadolžnice, s katero se dokazuje obstoj
odstopljene terjatve. 
(3) Odstopnik mora izdati prevzemniku na njegovo zahtevo
overjeno potrdilo o odstopu.
Odgovornost za obstoj terjatve
423. člen
Kadar je terjatev odstopljena z odplačno pogodbo, odgovarja
odstopnik za obstoj terjatve takrat, ko jo je odstopil.
Odgovornost za izterljivost
424. člen
(1) Odstopnik odgovarja za izterljivost odstopljene terjatve,
če je bilo to dogovorjeno, vendar le do višine tistega, kar je prejel od
prevzemnika, ter za izterljivost obresti in stroškov v zvezi z odstopom in
stroškov v postopku zoper dolžnika. 
(2) Za večjo odgovornost poštenega odstopnika se ni mogoče
dogovoriti.
4. odsek: POSEBNI PRIMERI ODSTOPA TERJATEV
Odstop namesto izpolnitve ali v izterjavo
425. člen
(1) Če dolžnik odstopi upniku svojo terjatev ali njen del
namesto izpolnitve svoje obveznosti, ugasne takrat, ko je sklenjena pogodba o
odstopu, njegova obveznost do zneska odstopljene terjatve. 
(2) Če pa dolžnik odstopi svojemu upniku svojo terjatev samo
v izterjavo, ugasne ali se zmanjša njegova obveznost šele tedaj, ko upnik
izterja odstopljeno terjatev. 
(3) V prvem in drugem primeru mora prevzemnik izročiti
odstopniku vse, kar je izterjal več, kot znaša njegova terjatev do njega. 
(4) Pri odstopu v izterjavo lahko dolžnik odstopljene
terjatve izpolni svojo obveznost tudi odstopniku, celo če je bil obveščen o
odstopu.
Odstop v zavarovanje
426. člen
Če je bila terjatev odstopljena v zavarovanje prevzemnikove
terjatve proti odstopniku, je prevzemnik dolžan kot dober gospodarstvenik
oziroma kot dober gospodar skrbeti za izterjavo odstopljene terjatve in po
izterjatvi, potem ko obdrži zase, kolikor je potrebno za poplačilo njegove
lastne terjatve proti odstopniku, temu izročiti presežek.
2. oddelek: SPREMEMBA DOLŽNIKA
1. odsek: PREVZEM DOLGA
I. SPLOŠNE DOLOČBE
Pogodba o prevzemu dolga
427. člen
(1) Prevzem dolga se opravi s pogodbo med dolžnikom in
prevzemnikom, v katero je privolil upnik. 
(2) O sklenitvi pogodbe lahko obvesti upnika vsak od njiju,
upnik pa lahko vsakemu od njiju sporoči svojo privolitev v prevzem dolga. 
(3) Domneva se, da je upnik dal svojo privolitev, če je brez
omejitve sprejel kakšno izpolnitev od prevzemnika, ki jo je ta izpolnil v svojem
imenu. 
(4) Pogodbenika, kakor tudi vsak od njiju posebej, lahko
zahtevata od upnika, naj se v določenem roku izreče, ali privoli v prevzem
dolga; če se ta ne izreče v določenem roku, se šteje, da je privolitev
odklonil. 
(5) Pogodba o prevzemu dolga ima učinek pogodbe o prevzemu
izpolnitve, dokler upnik vanjo ne privoli, kakor tudi, če privolitev odkloni.
Primer, ko je dolg zavarovan s hipoteko
428. člen
(1) Če je bilo ob odtujitvi kakšne nepremičnine, na kateri je
hipoteka, med pridobiteljem in odtujiteljem dogovorjeno, da bo pridobitelj
prevzel dolg nasproti hipotekarnemu upniku, se v primeru, če hipotekarni upnik
na pisno zahtevo odtujitelja v treh mesecih ne odkloni svoje privolitve v
pogodbo o prevzemu dolga, šteje, da je vanjo privolil. 
(2) V pisni zahtevi je treba upnika opozoriti na to
posledico, ker se sicer šteje, kakor da zahteve ni bilo.
II. UČINKI POGODBE O PREVZEMU DOLGA
Sprememba dolžnika
429. člen
(1) S prevzemom dolga stopi prevzemnik na mesto prejšnjega
dolžnika, ta pa je s tem prost obveznosti. 
(2) Vendar v primeru, če je bil prevzemnik ob upnikovi
privolitvi v pogodbo o prevzemu dolga prezadolžen, upnik pa tega ni vedel in ni
bil dolžan vedeti, prejšnji dolžnik s tem ni prost obveznosti, pogodba o
prevzemu dolga pa ima učinek pogodbe o pristopu k dolgu. 
(3) Med prevzemnikom in upnikom obstaja ista obveznost, ki je
dotlej obstajala med prejšnjim dolžnikom in upnikom.
Stranske pravice
430. člen
(1) Stranske pravice, ki so dotlej obstajale poleg terjatve,
ostanejo še naprej; vendar pa poroštva in zastave, ki so jih dale tretje osebe,
prenehajo, če poroki in zastavitelji ne privolijo v to, da bodo odgovarjali
tudi za novega dolžnika. 
(2) Če ni bilo dogovorjeno kaj drugega, prevzemnik ne
odgovarja za neizterjane obresti, ki so zapadle do prevzema.
Ugovori
431. člen
(1) Prevzemnik lahko uveljavlja proti upniku vse ugovore, ki
izvirajo iz pravnega razmerja med prejšnjim dolžnikom in upnikom, iz katerega
izvira prevzeti dolg, ter ugovore, ki jih ima sam proti upniku. 
(2) Prevzemnik ne more uveljavljati proti upniku ugovorov, ki
izvirajo iz pravnega razmerja med njim in prejšnjim dolžnikom, ki je bilo
podlaga za prevzem dolga.
2. odsek: PRISTOP K DOLGU
Pogodba o pristopu k dolgu
432. člen
S pogodbo med upnikom in tretjim, s katero se ta upniku
zavezuje, da bo izpolnil njegovo terjatev do dolžnika, stopi tretji v zavezo
poleg dolžnika.
Pristop k dolgu pri prevzemu kakšne premoženjske celote
433. člen
(1) Tisti, na katerega preide po pogodbi kakšna premoženjska
celota ali posamezen njen del, odgovarja poleg dotedanjega imetnika in
solidarno z njim za dolgove, ki se nanašajo na to celoto oziroma njen del,
vendar le do vrednosti njenih aktiv. 
(2) Nima pravnega učinka nasproti upnikom pogodbeno določilo,
ki bi izključevalo ali omejevalo odgovornost iz prejšnjega odstavka.
3. odsek: PREVZEM IZPOLNITVE
434. člen
(1) Izpolnitev se prevzema s pogodbo med dolžnikom in nekom
tretjim, s katero se ta dolžniku zavezuje, da bo izpolnil njegovo obveznost
nasproti njegovemu upniku. 
(2) Prevzemnik odgovarja dolžniku, če ne izpolni pravočasno
obveznosti upniku in ta zahteva izpolnitev od dolžnika. 
(3) Vendar on ne prevzema dolga in tudi ne pristopa k dolgu,
zato nima upnik nasproti njemu nobene pravice.
DRUGA KNJIGA: POSEBNI DEL
I. poglavje: PRODAJNA POGODBA
1. oddelek: SPLOŠNE DOLOČBE
Pojem
435. člen
(1) S prodajno pogodbo se prodajalec zavezuje, da bo stvar,
ki jo prodaja, izročil kupcu tako, da bo ta pridobil lastninsko pravico, kupec
pa se zavezuje, da bo prodajalcu plačal kupnino. 
(2) Prodajalec kakšne pravice se zavezuje, da bo kupcu
priskrbel prodano pravico; če izvrševanje te pravice zahteva posest stvari, pa
tudi, da mu bo stvar izročil.
Nevarnost
436. člen
(1) Do izročitve stvari kupcu trpi nevarnost naključnega
uničenja ali poškodovanja stvari prodajalec, z izročitvijo stvari pa preide
nevarnost na kupca. 
(2) Nevarnost ne preide na kupca, če je ta zaradi kakšne
napake, ki jo ima izročena stvar, odstopil od pogodbe ali zahteval zamenjavo
stvari.
Prehod nevarnosti pri kupčevi zamudi
437. člen
(1) Če stvar zaradi kupčeve zamude ni bila izročena, preide
nevarnost na kupca takrat, ko pride v zamudo. 
(2) Kadar so predmet pogodbe stvari, določene po vrsti,
preide nevarnost na kupca v zamudi, če je prodajalec izločil stvari, ki so bile
očitno namenjene za izročitev, in o tem poslal kupcu obvestilo. 
(3) Kadar pa so po vrsti določene stvari takšne narave, da
prodajalec ne more izločiti njihovega dela, zadošča, če je prodajalec storil
vse, kar je bilo potrebno, da bi jih kupec lahko prevzel, in mu o tem odposlal obvestilo.
2. oddelek: SESTAVINE PRODAJNE POGODBE
1. odsek: STVAR
Splošno pravilo
438. člen
(1) Stvar, za katero gre pri pogodbi, mora biti v prometu in
je nična pogodba o prodaji stvari, ki je izven prometa. 
(2) Prodaja se lahko nanaša tudi na bodočo stvar.
Če je bila stvar uničena pred pogodbo
439. člen
(1) Prodajna pogodba je nična, če je bila stvar, za katero
gre pri pogodbi, ob njeni sklenitvi že uničena. 
(2) Če je bila stvar ob sklenitvi pogodbe le delno uničena,
lahko kupec odstopi od pogodbe ali pa ostane pri njej ob sorazmernem znižanju
kupnine. 
(3) Vendar ostane pogodba v veljavi in ima kupec le pravico
do znižanja kupnine, če delno uničenje stvari ne moti, da pogodba doseže svoj
namen, ali če je za določeno stvar tak običaj v pravnem prometu.
Prodaja tuje stvari
440. člen
Prodaja tuje stvari veže pogodbenika; vendar lahko kupec, ki
ni vedel in ni bil dolžan vedeti, da je stvar tuja, odstopi od pogodbe, če
zaradi tega ne more doseči njenega namena, in zahteva odškodnino.
Prodaja sporne pravice
441. člen
(1) Sporna pravica je lahko predmet prodajne pogodbe. 
(2) Vendar je nična pogodba, s katero bi odvetnik ali kakšen
drug prevzemnik naročila kupil sporno pravico, katere uveljavitev mu je bila
zaupana.
2. odsek: KUPNINA
Če kupnina ni določena
442. člen
(1) Če kupnina v pogodbi ni določena in tudi ni v njej dovolj
podatkov, na podlagi katerih bi jo bilo mogoče določiti, se šteje, da pogodba
ni nastala. 
(2) Če v gospodarski prodajni pogodbi kupnina ni določena in
tudi ni v njej dovolj podatkov, na podlagi katerih bi jo bilo mogoče določiti,
mora kupec plačati kupnino, ki jo je prodajalec običajno zaračunaval ob
sklenitvi pogodbe; če te ni, pa primerno kupnino. 
(3) Za primerno kupnino se šteje dnevna cena ob sklenitvi
pogodbe; če te ni mogoče ugotoviti, pa cena, ki jo ugotovi sodišče glede na
okoliščine primera.
Predpisana cena
443. člen
Če je dogovorjena večja kupnina od cene, ki jo je za
posamezno vrsto stvari predpisal pristojni organ, dolguje kupec le predpisano
ceno; če pa je dogovorjeno kupnino že plačal, ima pravico zahtevati vrnitev
razlike.
Če je dogovorjena dnevna cena
444. člen
(1) Če je dogovorjena dnevna cena, dolguje kupec kupnino,
ugotovljeno z uradno evidenco na trgu prodajalčevega kraja takrat, ko bi morala
biti izpolnitev opravljena. 
(2) Če takšne evidence ni, se dnevna cena določi na podlagi
elementov, ki se na trgu običajno uporabljajo za določitev cene.
Če je določitev kupnine zaupana tretjemu
445. člen
Če nekdo tretji, kateremu je bila zaupana določitev kupnine,
noče ali ne more določiti kupnine, pogodbenika pa se pozneje ne sporazumeta o
njej, vendar pogodbe ne razvežeta, se šteje, da je dogovorjena primerna
kupnina.
Če je določitev kupnine prepuščena enemu pogodbeniku
446. člen
Za pogodbeno določilo, s katerim se določitev kupnine pušča
na voljo enemu pogodbeniku, se šteje, kot da sploh ni bilo dogovorjeno.
3. oddelek: OBVEZNOSTI PRODAJALCA
1. odsek: IZROČITEV STVARI
I. SPLOŠNO O IZROČITVI
Čas in kraj izročitve
447. člen
(1) Prodajalec je dolžan izročiti stvar kupcu v času in na kraju,
ki sta določena v pogodbi. 
(2) Prodajalec izpolni obveznost izročitve kupcu praviloma
tedaj, ko mu izroči stvar ali listino, s katero je stvar mogoče prevzeti.
Predmet izročitve
448. člen
(1) Če ni dogovorjeno ali če ne izvira iz narave posla kaj
drugega, je prodajalec dolžan izročiti stvar kupcu v brezhibnem stanju, skupaj
z njenimi pritiklinami. 
(2) Plodovi in druge koristi od stvari pripadajo kupcu od
dneva, ko bi mu jih bil moral prodajalec izročiti.
Če je dogovorjena izročitev v določenem času
449. člen
Če je dogovorjeno, da bo stvar izročena v določenem času, ni
pa določeno, katera stranka bo imela pravico določiti v mejah tega časa dan
izročitve, ima to pravico prodajalec, razen če iz okoliščin primera izhaja, da
je bila določitev dneva izročitve prepuščena kupcu.
Če dan izročitve ni določen
450. člen
Če dan izročitve stvari kupcu ni določen, mora prodajalec
izročiti stvar v primernem roku po sklenitvi pogodbe, glede na naravo stvari in
na druge okoliščine.
Če kraj izročitve ni določen v pogodbi
451. člen
(1) Če kraj izročitve ni določen v pogodbi, je treba stvar
izročiti v kraju, v katerem je imel prodajalec ob sklenitvi pogodbe sedež
oziroma prebivališče. 
(2) Če pa je bilo pogodbenikoma ob sklenitvi pogodbe znano,
kje je stvar oziroma kje naj bo izdelana, je treba stvar izročiti v tem kraju.
Izročitev prevozniku
452. člen
Če je treba stvar po pogodbi prepeljati, v pogodbi pa ni
določen kraj izpolnitve, je izročitev opravljena z izročitvijo stvari
prevozniku ali tistemu, ki organizira odpravo.
Organiziranje prevoza
453. člen
Če je prodajalec dolžan poslati stvar kupcu, mora na običajen
način in pod običajnimi pogoji skleniti pogodbe, ki so potrebne za prevoz do
določenega kraja.
Stroški
454. člen
Stroške z izročitvijo ter stroške pred njo trpi prodajalec,
stroške, da se odnese oziroma odpelje stvar, ter vse druge stroške po izročitvi
pa kupec, če ni dogovorjeno kaj drugega.
II. SOČASNA IZROČITEV STVARI IN PLAČILO KUPNINE
Odložitev izročitve do plačila kupnine
455. člen
Če ni dogovorjeno ali običajno kaj drugega, prodajalec ni
dolžan izročiti stvari, če mu kupec hkrati ne plača kupnine ali če ni
pripravljen tega hkrati storiti; vendar kupec ni dolžan plačati kupnine, preden
nima možnosti, da stvar pregleda.
Odložitev izročitve pri prevozu stvari
456. člen
(1) Kadar se stvar izroča z izročitvijo prevozniku, lahko
prodajalec odloži odpošiljatev stvari do plačila kupnine, ali pa stvar pošlje
tako, da si pridrži pravico razpolagati z njo med prevozom. 
(2) Če si je pridržal pravico razpolagati s stvarjo med
prevozom, lahko prodajalec zahteva, naj stvar ne bo izročena kupcu v namembnem
kraju, dokler ne plača kupnine; kupec pa ni dolžan plačati kupnine, preden nima
možnosti, da stvar pregleda. 
(3) Če pa je v pogodbi predvideno plačilo proti izročitvi
ustrezne listine, kupec nima pravice zavrniti plačila kupnine zaradi tega, ker
ni imel možnosti, da bi bil stvar pregledal.
Preprečitev izročitve odposlane stvari
457. člen
(1) Če se po odpošiljatvi stvari kupcu pokaže, da so njegove
premoženjske razmere take, da je utemeljen dvom, ali bo sploh mogel plačati
kupnino, lahko prodajalec prepreči izročitev stvari kupcu celo tedaj, ko ima ta
že v rokah listino, s katero je upravičen zahtevati izročitev stvari. 
(2) Prodajalec pa ne more preprečiti izročitve, če jo zahteva
nekdo tretji s pravilno listino, ki mu daje pravico zahtevati izročitev stvari,
razen če listina vsebuje pridržke glede učinka njenega prenosa ali če
prodajalec dokaže, da je imetnik listine, ko jo je pridobil, vedoma ravnal v
njegovo škodo.
2. odsek: ODGOVORNOST ZA STVARNE NAPAKE
I. SPLOŠNO O STVARNIH NAPAKAH
Stvarne napake, za katere odgovarja prodajalec
458. člen
(1) Prodajalec odgovarja za stvarne napake, ki jih je stvar
imela takrat, ko je nevarnost prešla na kupca, ne glede na to, ali mu je bilo
to znano ali ne. 
(2) Prodajalec odgovarja tudi za tiste stvarne napake, ki se
pokažejo potem, ko je nevarnost prešla na kupca, če so posledica vzroka, ki je
obstajal že pred tem. 
(3) Neznatna stvarna napaka se ne upošteva.
Kdaj gre za stvarne napake
459. člen
Napaka je stvarna: 
1.     
če stvar nima lastnosti, ki so potrebne za njeno običajno rabo ali za
promet; 
2.     
če stvar nima lastnosti, ki so potrebne za posebno rabo, za katero jo
kupec kupuje, ki pa je bila prodajalcu znana ali bi mu bila morala biti znana; 
3.     
če stvar nima lastnosti in odlik, ki so bile izrecno ali molče
dogovorjene oziroma predpisane; 
4.     
če je prodajalec izročil stvar, ki se ne ujema z vzorcem ali modelom,
razen če je bil vzorec ali model pokazan le zaradi obvestila.
Napake, za katere prodajalec ne odgovarja
460. člen
(1) Prodajalec ne odgovarja za napake iz 1. in 3. točke
prejšnjega člena, če so bile ob sklenitvi pogodbe kupcu znane ali mu niso mogle
ostati neznane. 
(2) Šteje se, da kupcu niso mogle ostati neznane tiste
napake, ki bi jih skrben človek s poprečnim znanjem in izkušenostjo človeka
enakega poklica in stroke kot kupec lahko opazil pri običajnem pregledu stvari.
(3) Vendar odgovarja prodajalec tudi za napake, ki bi jih bil
kupec z lahkoto opazil, če je izjavil, da stvar nima nobenih napak ali da ima
določene lastnosti ali odlike.
Pregled stvari in očitne napake
461. člen
(1) Kupec je dolžan prejeto stvar na običajen način
pregledati ali jo dati v pregled, brž ko je to po normalnem teku stvari mogoče,
in o očitnih napakah obvestiti prodajalca v osmih dneh, pri gospodarskih
pogodbah pa nemudoma, sicer izgubi pravico, ki mu gre iz tega naslova. 
(2) Če je bil pregled opravljen v navzočnosti obeh strank,
mora kupec takoj sporočiti prodajalcu svoje pripombe zaradi očitnih napak,
sicer izgubi pravico, ki mu gre iz tega naslova. 
(3) Če je kupec odpravil stvar naprej, ne da bi jo preložil,
prodajalcu pa je bila ob sklenitvi pogodbe znana ali bi mu morala biti znana
možnost takšne nadaljnje odprave, je pregled mogoče odložiti, dokler stvar ne prispe
v novi namembni kraj; kupec mora v tem primeru prodajalca obvestiti o napakah,
brž ko je po normalnem teku stvari lahko zvedel zanje od svojih odjemalcev.
Skrite napake
462. člen
(1) Če se potem, ko je kupec prevzel stvar, pokaže, da ima
stvar kakšno napako, ki je z običajnim pregledom pri prevzemu ni bilo mogoče
opaziti (skrita napaka), mora kupec obvestiti o njej prodajalca v osmih dneh,
šteto od dneva, ko je napako opazil, pri gospodarskih pogodbah pa nemudoma;
sicer izgubi to pravico. 
(2) Prodajalec ne odgovarja za napake, ki se pokažejo potem,
ko mine šest mesecev, odkar je bila stvar izročena, razen če je bil v pogodbi
določen daljši rok.
Roki pri popravilu, zamenjavi
463. člen
Če je bilo treba zaradi kakšne napake stvar popraviti,
izročiti drugo stvar, zamenjati dele ipd. začno roki iz prejšnjih dveh členov
teči od izročitve popravljene stvari, izročitve druge stvari, zamenjave delov
ipd.
Obvestilo o napaki
464. člen
(1) Kupec mora v obvestilu o napaki stvari natančneje opisati
napako in povabiti prodajalca, da stvar pregleda. 
(2) Če je obvestilo o napaki, ki ga je kupec pravočasno
poslal prodajalcu s priporočenim pismom, telegramom ali na kakšen drug
zanesljiv način, prispelo z zamudo ali če ga prodajalec sploh ni dobil, se
vendarle šteje, da je kupec izpolnil svojo obveznost in prodajalca obvestil.
Pomen dejstva, da je prodajalec vedel za napako
465. člen
Kupec ne izgubi pravice sklicevati se na kakšno napako niti
tedaj, ko ni izpolnil svoje obveznosti, da bi bil stvar nemudoma pregledal, ali
obveznost, da bi bil v določenem roku obvestil prodajalca o napaki, in niti
tedaj, ko se je napaka pokazala šele po šestih mesecih od izročitve stvari, če
je bila prodajalcu napaka znana ali mu ni mogla ostati neznana.
Pogodbena omejitev ali izključitev prodajalčeve
odgovornosti za stvarne napake
466. člen
(1) Pogodbenika lahko omejita ali popolnoma izključita
prodajalčevo odgovornost za stvarne napake stvari. 
(2) Pogodbeno določilo o omejitvi ali izključitvi
odgovornosti za napake stvari je nično, če je bila napaka prodajalcu znana, pa
o njej ni obvestil kupca, kot tudi tedaj, ko mu je prodajalec to določilo
vsilil, ker je izkoristil svoj prevladujoč položaj. 
(3) Kupec, ki se je odpovedal pravici odstopiti od pogodbe
zaradi napake stvari, obdrži zaradi teh napak druge pravice.
Prisilna javna dražba
467. člen
Pri prodaji na prisilni javni dražbi je odgovornost za napake
izključena.
II. PRAVICE KUPCA
Pravice kupca
468. člen
(1) Kupec, ki je o napaki pravočasno in pravilno obvestil
prodajalca, lahko: 
1.     
zahteva od prodajalca, da napako odpravi ali da mu izroči drugo stvar
brez napake (izpolnitev pogodbe); 
2.     
zahteva znižanje kupnine; 
3.     
odstopi od pogodbe. 
(2) V vsakem izmed teh primerov ima kupec pravico zahtevati
povrnitev škode. 
(3) Poleg tega in neodvisno od tega odgovarja prodajalec
kupcu tudi za škodo, ki je temu zaradi napake stvari nastala na drugih njegovih
dobrinah, in sicer po splošnih pravilih o odškodninski odgovornosti.
Če pogodba ni izpolnjena v primernem roku
469. člen
Če kupec ne dobi zahtevane izpolnitve pogodbe v primernem
roku, obdrži pravico odstopiti od pogodbe ali znižati kupnino.
Kdaj kupec lahko odstopi od pogodbe
470. člen
(1) Kupec lahko odstopi od pogodbe le, če je poprej pustil
prodajalcu primeren dodaten rok za izpolnitev pogodbe. 
(2) Kupec sme odstopiti od pogodbe tudi, ne da bi pustil
dodatni rok, če mu je prodajalec po obvestilu o napakah sporočil, da ne bo
izpolnil pogodbe, ali če iz okoliščin danega primera očitno izhaja, da je
prodajalec niti v dodatnem roku ne bo mogel izpolniti.
Če pogodba ni izpolnjena v dodatnem roku
471. člen
Če prodajalec v dodatnem roku ne izpolni pogodbe, je ta
razvezana po samem zakonu, vendar jo kupec lahko obdrži v veljavi, če nemudoma
izjavi prodajalcu, da pogodba ostaja v veljavi.
Delne napake
472. člen
(1) Če ima napake le del izročene stvari ali če je bil
izročen le del stvari oziroma manjša količina, kot je bila dogovorjena, sme
kupec odstopiti od pogodbe po prejšnjih členih le glede tistega dela, ki ima
napake, ali le glede tistega dela ali količine, ki manjka. 
(2) Kupec sme odstopiti od cele pogodbe le, če dogovorjena
količina ali dogovorjena stvar sestavlja celoto ali če ima kupec sicer
opravičen interes, da sprejme dogovorjeno stvar ali količino le v celoti.
Če je dal prodajalec kupcu večjo količino
473. člen
(1) Če je prodajalec po vrsti določenih stvari dal kupcu po
gospodarski pogodbi večjo količino, kot je bila dogovorjena, kupec pa ne izjavi
v primernem roku, da presežek odklanja, se šteje, da je sprejel tudi ta
presežek in ga mora plačati po enaki ceni. 
(2) Če kupec noče sprejeti presežka, mu mora prodajalec
povrniti škodo.
Če je določena ena cena za več stvari
474. člen
(1) Če je z eno pogodbo in za eno kupnino prodanih več stvari
ali skupina stvari, napake pa imajo samo nekatere od njih, sme kupec odstopiti
od pogodbe le glede teh stvari, ne pa tudi glede drugih. 
(2) Če pa sestavljajo stvari celoto, tako, da bi bilo
škodljivo, če bi se ločile, sme kupec odstopiti od cele pogodbe; če pa od nje
vendarle odstopi le glede stvari z napako, sme prodajalec s svoje strani
odstopiti od pogodbe tudi glede drugih stvari.
Izguba pravice do odstopa
475. člen
(1) Kupec izgubi pravico odstopiti od pogodbe zaradi napake
stvari, če stvari ne more vrniti ali je ne more vrniti v stanju, v kakršnem jo
je prejel. 
(2) Kupec pa vendarle lahko odstopi od pogodbe zaradi kakšne
napake, če je bila stvar popolnoma ali delno uničena ali pa poškodovana zaradi
napake, ki opravičuje odstop od pogodbe, ali zaradi kakšnega dogodka, ki ne
izvira niti od njega niti od koga drugega, za katerega bi on odgovarjal. 
(3) To velja tudi, če je bila stvar popolnoma ali delno
uničena ali poškodovana zaradi obveznosti kupca, da pregleda stvar, ali če je
kupec, še preden je bila napaka odkrita, porabil ali zamenjal del stvari med
njeno običajno rabo, kot tudi, če je poškodba ali zamenjava nepomembna.
Ohranitev drugih pravic
476. člen
Kupec, ki je zato, ker ni mogel vrniti stvari ali je ni mogel
vrniti v stanju, v kakršnem jo je prejel, izgubil pravico odstopiti od pogodbe,
obdrži druge pravice, ki mu jih daje zakon zaradi takšne napake.
Učinki razvezane pogodbe
477. člen
(1) Če je pogodba razvezana zaradi napak stvari, so učinki
enaki, kot če je dvostranska pogodba razvezana zaradi neizpolnitve. 
(2) Kupec dolguje prodajalcu povračilo za korist od stvari
tudi tedaj, ko nima možnosti, da bi vrnil celo stvar ali njen del, pogodba pa
je bila vendarle razvezana.
Znižanje kupnine
478. člen
Kupnina se zniža v razmerju med vrednostjo stvari brez napake
in vrednostjo stvari z napako ob sklenitvi pogodbe.
Postopno odkrivanje napak
479. člen
Kupec, ki je dosegel znižanje kupnine zaradi kakšne napake,
sme odstopiti od pogodbe ali zahtevati ponovno znižanje kupnine, če se pozneje
odkrije še kakšna druga napaka.
Izguba pravic
480. člen
(1) Pravice kupca, ki je pravočasno obvestil prodajalca o
napaki, ugasnejo po enem letu, šteto od dneva, ko mu je odposlal obvestilo,
razen če jih zaradi prodajalčeve prevare ni mogel uporabiti. 
(2) Kupec, ki je pravočasno obvestil prodajalca o napaki, pa
lahko po preteku tega roka, če še ni plačal kupnine, kot ugovor zoper
prodajalčev zahtevek, naj mu plača kupnino, uveljavlja svoj zahtevek, naj mu
zniža kupnino ali povrne škodo.
III. GARANCIJA ZA BREZHIBNO DELOVANJE PRODANE STVARI
Odgovornost prodajalca in proizvajalca
481. člen
(1) Če je prodajalec kakšnega stroja, motorja, kakšnega
aparata ali drugih podobnih stvari, ki sodijo v tako imenovano tehnično blago,
izročil kupcu garancijski list, s katerim proizvajalec jamči za brezhibno
delovanje stvari v določenem času, šteto od njene izročitve kupcu, stvar pa ne
deluje brezhibno, lahko kupec zahteva tako od prodajalca kot tudi od
proizvajalca, da jo v primernem roku popravi ali, če tega ne stori, da mu
namesto nje izroči stvar, ki brezhibno deluje. 
(2) Ta pravila ne posegajo v pravila o odgovornosti
prodajalca za napake stvari.
Zahteva za popravilo ali zamenjavo
482. člen
(1) Če stvar ne deluje pravilno, lahko kupec v garancijskem
roku zahteva od prodajalca oziroma od proizvajalca, da jo popravi ali zamenja,
ne glede na to, kdaj se je pokazala napaka v delovanju. 
(2) Pravico ima tudi do povračila škode, ki mu je nastala
zaradi tega, ker stvari ni mogel uporabljati, in sicer od trenutka, ko je
zahteval popravilo ali zamenjavo, do njune izvršitve.
Podaljšanje garancijskega roka
483. člen
(1) Pri manjšem popravilu se garancijski rok podaljša za
toliko, kolikor časa kupec ni mogel uporabljati stvari. 
(2) Če pa je bila stvar zaradi nepravilnega delovanja
zamenjana ali bistveno popravljena, začne garancijski rok teči znova od zamenjave
oziroma od vrnitve popravljene stvari. 
(3) Če je bil zamenjan ali bistveno popravljen le kakšen del
stvari, začne garancijski rok znova teči samo za ta del.
Odstop od pogodbe in znižanje kupnine
484. člen
Če prodajalec v primernem roku ne popravi ali ne zamenja
stvari, lahko kupec odstopi od pogodbe ali zniža kupnino in zahteva odškodnino.
Stroški in nevarnost
485. člen
(1) Prodajalec oziroma proizvajalec je dolžan na svoje
stroške spraviti stvar do kraja, v katerem naj bo popravljena oziroma zamenjana,
ter jo popravljeno oziroma zamenjano vrniti kupcu. 
(2) Ta čas trpi prodajalec oziroma proizvajalec nevarnost
uničenja ali poškodovanja stvari.
Odgovornost kooperantov
486. člen
Če je pri izdelavi posameznih delov stvari ali pri posameznih
dejanjih sodelovalo več samostojnih proizvajalcev, preneha njihova iz teh delov
ali iz teh dejanj izvirajoča odgovornost nasproti končnemu proizvajalcu za
nepravilno delovanje stvari tedaj, ko preneha odgovornost končnega proizvajalca
nasproti kupcu stvari.
Izguba pravic
487. člen
Pravice kupca nasproti proizvajalcu iz garancijskega lista
ugasnejo po enem letu, šteto od dneva, ko je zahteval od njega popravilo ali
zamenjavo stvari.
3. odsek: ODGOVORNOST ZA PRAVNE NAPAKE
Pravne napake
488. člen
(1) Prodajalec odgovarja, če ima na prodani stvari kdo tretji
kakšno pravico, ki izključuje, zmanjšuje ali omejuje kupčevo pravico, pa o njej
kupec ni bil obveščen in tudi ni privolil, da bi vzel stvar, ki je z njo
obremenjena. 
(2) Prodajalec kakšne druge pravice odgovarja, da ta obstaja
in da ni pravnih ovir za njeno uveljavitev.
Obvestitev prodajalca
489. člen
Če se pokaže, da si tretji lasti kakšno pravico na stvari,
mora kupec o tem obvestiti prodajalca, razen če mu je to že znano, in zahtevati
od njega, da stvar v primernem roku oprosti take pravice ali zahteve; če pa so
predmet pogodbe stvari, določene po vrsti, mu mora izročiti drugo stvar brez
pravne napake.
Sankcije za pravne napake
490. člen
(1) Če prodajalec ne ravna po kupčevi zahtevi in kdo kupcu
stvar vzame, je pogodba razdrta po samem zakonu; če pa je kupčeva pravica
zmanjšana ali omejena, sme kupec po svoji izbiri odstopiti od pogodbe ali
zahtevati sorazmerno znižanje kupnine. 
(2) Če prodajalec ne ugodi kupčevi zahtevi, naj v primernem
roku oprosti stvar pravice ali zahteve tretjega, sme kupec odstopiti od
pogodbe, če zaradi tega ni mogoče doseči njenega namena. 
(3) V vsakem primeru ima kupec pravico do povračila škode, ki
mu je nastala. 
(4) Če pa je kupec ob sklenitvi pogodbe vedel za možnost, da
mu bo stvar vzeta ali da bo njegova pravica zmanjšana ali omejena, nima pravice
do odškodnine, če se ta možnost uresniči, pač pa ima pravico zahtevati vrnitev
oziroma znižanje kupnine.
Če kupec ne obvesti prodajalca
491. člen
Kupec, ki se je, ne da bi obvestil prodajalca, spustil s
tretjim v spor in spor izgubil, se vendarle lahko sklicuje na prodajalčevo
odgovornost za pravne napake, razen če prodajalec dokaže, da je imel na voljo
sredstva, s katerimi bi bil dosegel zavrnitev zahtevka tretjega.
Če je pravica tretjega očitno utemeljena
492. člen
(1) Kupec ima pravico sklicevati se na prodajalčevo
odgovornost za pravne napake tudi tedaj, ko je brez prodajalčevega obvestila in
brez spora pripoznal očitno utemeljeno pravico tretjega. 
(2) Če je kupec izplačal tretjemu določeno vsoto denarja, da
bi se ta odpovedal svoji očitni pravici, je prodajalec lahko prost svoje
odgovornosti, če povrne kupcu izplačano vsoto in prizadejano škodo.
Pogodbena omejitev ali izključitev prodajalčeve
odgovornosti
493. člen
(1) Odgovornost prodajalca za pravne napake se lahko s
pogodbo omeji ali povsem izključi. 
(2) Če pa je bila prodajalcu ob sklenitvi pogodbe znana ali
mu ni mogla ostati neznana kakšna napaka v njegovi pravici, je pogodbeno
določilo o omejitvi ali o izključitvi odgovornosti za pravne napake nično.
Omejitve javnopravne narave
494. člen
Prodajalec odgovarja tudi za posebne omejitve javnopravne
narave, ki kupcu niso bile znane, če je on vedel zanje ali če je vedel, da jih
je mogoče pričakovati, pa jih kupcu ni sporočil.
Izguba pravice
495. člen
(1) Kupčeva pravica iz pravnih napak ugasne po enem letu od
dneva, ko je zvedel za pravico tretjega. 
(2) Če pa je tretji začel spor, preden je ta rok iztekel,
kupec pa zahteval od prodajalca, naj kot intervenient stopi vanj, ugasne
kupčeva pravica šele po šestih mesecih po pravnomočno končanem sporu.
4. oddelek: OBVEZNOSTI KUPCA
1. odsek: PLAČILO KUPNINE
Čas in kraj plačila
496. člen
(1) Kupec mora plačati kupnino ob času in v kraju, ki sta
določena v pogodbi. 
(2) Če ni dogovorjeno ali običajno drugače, je treba kupnino
plačati ob izročitvi v kraju, kjer se izroča stvar. 
(3) Če kupnine ni treba plačati ob izročitvi, jo je treba
plačati v prodajalčevem prebivališču oziroma sedežu.
Obresti pri prodaji na kredit
497. člen
Če daje na kredit prodana stvar plodove ali kakšne druge
koristi, dolguje kupec obresti od tedaj, ko mu je bila izročena, ne glede na
to, ali je kupnina zapadla v plačilo ali ne.
Plačilo kupnine pri zaporednih dobavah
498. člen
(1) Pri zaporednih dobavah mora kupec plačati kupnino za
vsako dobavo takrat, ko jo prevzame, razen če je dogovorjeno ali če izhaja iz
okoliščin posla kaj drugega. 
(2) Če je dal kupec prodajalcu v pogodbi z zaporednimi
dobavami predujem, se prve dobave zaračunajo iz predujma, razen če ni bilo
dogovorjeno kaj drugega.
2. odsek: PREVZEM STVARI
499. člen
(1) Prevzem stvari sestoji iz dejanj, ki so potrebna, da bi
bila izročitev možna, in iz tega, da kupec stvari odnese. 
(2) Če kupec brez utemeljenega razloga noče prevzeti stvari,
katere izročitev mu je bila na dogovorjen ali običajen način pravočasno
ponujena, sme prodajalec odstopiti od pogodbe, če utemeljeno dvomi, da mu bo
kupec plačal kupnino.
5. oddelek: OBVEZNOST HRAMBE STVARI ZA SOPOGODBENIKA
Primeri obvezne hrambe
500. člen
(1) Če je nevarnost zaradi kupčeve zamude prešla nanj, preden
mu je bila stvar izročena, mora prodajalec stvar hraniti kot dober
gospodarstvenik oziroma kot dober gospodar in v ta namen ustrezno ukrepati. 
(2) To velja tudi za kupca, če mu je bila stvar izročena, pa
jo želi vrniti prodajalcu, bodisi zato, ker je odstopil od pogodbe, bodisi
zato, ker je namesto nje zahteval drugo stvar. 
(3) Tako v prvem kot v drugem primeru ima pogodbenik, ki mora
ukreniti potrebno za ohranitev stvari, pravico do povračila za ohranitev
potrebnih stroškov.
Če kupec noče sprejeti poslane stvari
501. člen
Če kupec noče sprejeti stvari, ki mu je bila poslana v
namembni kraj in tam dana na razpolago, jo mora prevzeti za prodajalca, če ta v
namembnem kraju ni navzoč in tudi nima tam koga drugega, ki bi jo zanj prevzel,
toda pod pogojem, da mu je to mogoče brez plačila kupnine in brez večjih
nevšečnosti ali pretiranih stroškov.
Pravice stranke, ki je dolžna hraniti stvar
502. člen
Pogodbena stranka, ki je po prejšnjih določbah dolžna
ukreniti potrebno za ohranitev stvari, jo lahko pod pogoji in s posledicami,
navedenimi v določbah tega zakonika o položitvi pri sodišču in o prodaji
dolgovane stvari, položi pri sodišču, izroči v hrambo komu drugemu ali pa proda
na račun druge stranke.
6. oddelek: POVRNITEV ŠKODE V PRIMERU, ČE SE PRODAJNA POGODBA
RAZDRE
Splošno pravilo
503. člen
Če je bila prodajna pogodba razdrta zaradi tega, ker je en
pogodbenik prekršil pogodbo, ima druga stranka pravico do povračila škode, ki
jo zaradi tega trpi, po splošnih pravilih o povrnitvi škode, nastale s
kršitvijo pogodbe.
Če ima stvar dnevno ceno
504. člen
(1) Če je bila pogodba razdrta zaradi tega, ker je en
pogodbenik prekršil pogodbo, stvar pa ima dnevno ceno, lahko druga stranka
zahteva razliko med kupnino, ki je bila določena v pogodbi, in dnevno ceno na
dan, ko je bila pogodba razdrta, na trgu kraja, v katerem je bil opravljen
posel. 
(2) Če na trgu kraja, v katerem je bil opravljen posel, ni
dnevne cene, se za izračun povračila vzame dnevna cena na trgu, ki ga v danem
primeru lahko nadomesti, tej ceni pa je treba prišteti razliko v prevoznih
stroških.
Če so stvari prodane ali kupljene zaradi kritja
505. člen
(1) Če je predmet prodaje neka količina po vrsti določenih
stvari, pa ena stranka ne izpolni pravočasno svoje obveznosti, jih sme druga
stranka prodati oziroma kupiti zaradi kritja ter zahtevati razliko med kupnino,
ki je bila določena v pogodbi, in kupnino pri kritni prodaji oziroma kritnem
kupu. 
(2) Prodaja oziroma kup zaradi kritja morata biti opravljena
v primernem roku in na primeren način. 
(3) O nameravani prodaji oziroma nameravanem kupu mora upnik
obvestiti dolžnika.
Povrnitev druge škode
506. člen
Poleg pravice do povračila škode po pravilih iz prejšnjih
členov ima pogodbi zvesta stranka tudi pravico do povračila morebitne večje
škode.
7. oddelek: PRIMERI PRODAJE S POSEBNIMI DOGOVORI
1. odsek: PREDKUPNA PRAVICA
Pojem
507. člen
S pogodbenim določilom o predkupni pravici se lastnik stvari
(prodajalec) zavezuje, da bo predkupnega upravičenca obvestil o nameravani
prodaji stvari določeni osebi ter o pogojih te prodaje ter mu ponudil, naj jo
on kupi pod enakimi pogoji.
Rok za pravico in za plačilo kupnine
508. člen
(1) Predkupni upravičenec mora v 30 dneh po prejemu
lastnikovega obvestila o nameravani prodaji na zanesljiv način obvestiti
prodajalca o svoji odločitvi, da bo izkoristil svojo predkupno pravico. 
(2) Hkrati z izjavo, da kupuje stvar, mora plačati kupnino,
določeno v lastnikovem obvestilu o nameravani prodaji, ali jo položiti pri
sodišču. 
(3) Če je lastnik v pogojih za prodajo navedel določen rok za
plačilo kupnine, lahko predkupni upravičenec izkoristi ta rok le, če da
zadostno zavarovanje.
Možnost dedovanja in odtujitve
509. člen
Predkupne pravice ni mogoče odtujiti in podedovati, če zakon
ne določa drugače.
Pri prisilni javni dražbi
510. člen
(1) Pri prisilni javni dražbi se predkupni upravičenec ne
more sklicevati na svojo predkupno pravico. 
(2) Vendar lahko predkupni upravičenec, čigar predkupna
pravica je vpisana v javni knjigi, zahteva razveljavitev dražbe, če ni bil
nanjo posebej povabljen.
Trajanje predkupne pravice
511. člen
(1) Predkupna pravica preneha s potekom časa, ki je določen s
pogodbo. 
(2) Če čas trajanja ni določen, predkupna pravica preneha s
potekom petih let od sklenitve pogodbe.
Če je bil opravljen prenos lastnine, ne da bi bil o tem
obveščen predkupni upravičenec
512. člen
(1) Če je prodajalec prodal stvar in prenesel lastnino na
tretjega, ne da bi o tem obvestil predkupnega upravičenca, in če je bila
tretjemu znana ali mu ni mogla ostati neznana predkupna pravica upravičenca,
lahko ta v šestih mesecih, šteto od dne, ko je zvedel za prodajno pogodbo,
zahteva, da se pogodba razveljavi in stvar pod enakimi pogoji proda njemu. 
(2) Če je prodajalec napačno obvestil predkupnega upravičenca
o pogojih za prodajo tretjemu in je bilo tretjemu to znano ali mu ni moglo
ostati neznano, začne teči ta šestmesečni rok od dne, ko je predkupni
upravičenec izvedel za prave pogodbene pogoje. 
(3) Upravičenje preneha v vsakem primeru po petih letih od
prenosa lastnine stvari na tretjega.
Zakonita predkupna pravica
513. člen
(1) Določene osebe imajo lahko predkupno pravico po zakonu. 
(2) Trajanje zakonite predkupne pravice ni omejeno. 
(3) Pravila o pogodbeni predkupni pravici se smiselno
uporabljajo tudi za zakonito predkupno pravico, če za posamezen primer zakon ne
določa drugače.
2. odsek: KUP NA POSKUŠNJO
Pojem
514. člen
(1) Če je dogovorjeno, da vzame kupec stvar pod pogojem, da
jo preizkusi in ugotovi, ali ustreza njegovim željam, mora v roku, ki je
določen v pogodbi, oziroma v običajnem roku, sicer pa v primernem roku, ki mu
ga določi prodajalec, obvestiti prodajalca, ali ostaja pri pogodbi ali ne;
sicer se šteje, da je od nje odstopil. 
(2) Če pa je bila stvar izročena kupcu na poskušnjo do
določenega roka, pa je ta ne vrne nemudoma po izteku roka ali ne izjavi
prodajalcu, da odstopa od pogodbe, se šteje, da je ostal pri njej.
Objektivna poskušnja
515. člen
Če je bila poskušnja dogovorjena zato, da bi bilo
ugotovljeno, ali ima stvar določeno lastnost oziroma ali je primerna za
določeno rabo, tedaj obstanek pogodbe ni odvisen od kupčevega preudarka, temveč
od tega, ali ima stvar zares te lastnosti oziroma ali je primerna za določeno
rabo.
Nevarnost
516. člen
Nevarnost naključnega uničenja ali poškodovanja stvari, ki je
bila kupcu izročena na poskušnjo, trpi prodajalec do kupčeve izjave, da ostaja
pri pogodbi, oziroma do izteka roka, ko mu je bil kupec dolžan stvar vrniti.
Kup po pregledu oziroma s pridržkom poskusa
517. člen
Določbe o kupu na poskušnjo se smiselno uporabljajo za kup po
pregledu in za kup s pridržkom poskusa.
3. odsek: PRODAJA PO VZORCU ALI MODELU
518. člen
(1) Pri prodaji po vzorcu ali modelu odgovarja prodajalec, če
stvar, ki jo je izročil kupcu, ne ustreza vzorcu ali modelu, kadar gre za
gospodarsko pogodbo, po predpisih o odgovornosti prodajalca za stvarne napake
stvari, v drugih primerih pa po predpisih o odgovornosti za neizpolnitev
obveznosti. 
(2) Vendar prodajalec ne odgovarja za neustreznost, če je
vzorec oziroma model pokazal kupcu le zato, da bi ga obvestil in da bi ta
približno ugotovil lastnost stvari, ne da bi bil pri tem obljubil ustreznost.
4. odsek: PRODAJA S SPECIFIKACIJO
Prodaja s specifikacijo
519. člen
(1) Če je v pogodbi kupcu pridržana pravica, da pozneje
določi obliko, mero ali kakšne druge podrobnosti stvari, kupec pa tega ne stori
do dogovorjenega dne ali do preteka primernega roka, šteto od prodajalčeve
zahteve, naj to stori, lahko prodajalec odstopi od pogodbe ali pa opravi to
specifikacijo glede na tisto, kar mu je znano o kupčevih potrebah. 
(2) Če opravi specifikacijo sam prodajalec, mora obvestiti
kupca o njenih podrobnostih ter mu določiti primeren rok, da sam določi
drugačno. 
(3) Če kupec ne izrabi te možnosti, je obvezna specifikacija,
ki jo je napravil prodajalec.
5. odsek: PRODAJA Z LASTNINSKIM PRIDRŽKOM
Pogoji
520. člen
(1) Prodajalec določene premične stvari si lahko s posebnim
pogodbenim določilom pridrži lastninsko pravico tudi potem, ko stvar izroči
kupcu, vse dotlej, dokler kupec ne plača vse kupnine. 
(2) Pridržek pravice učinkuje nasproti kupčevim upnikom le,
če je bil podpis kupca na pogodbi, ki vsebuje določilo o pridržku lastninske
pravice notarsko overjen pred kupčevim stečajem ali pred rubežem stvari. 
(3) Na stvareh, o katerih se vodijo posebne javne knjige, si
je mogoče pridržati lastninsko pravico le, če tako določajo predpisi o ureditvi
in vodenju teh knjig.
Nevarnost
521. člen
Nevarnost naključnega uničenja ali poškodovanja stvari trpi
kupec od takrat, ko mu je stvar izročena.
6. odsek: PRODAJA NA OBROKE
Pojem
522. člen
S pogodbo o prodaji na obroke se prodajalec zavezuje, da bo
kupcu izročil določeno premično stvar, še preden mu bo kupnina popolnoma
izplačana, kupec pa se zavezuje, da jo bo odplačal v obrokih v določenih
časovnih presledkih.
Oblika pogodbe
523. člen
Pogodba o prodaji na obroke mora biti sestavljena v pisni
obliki.
Bistvene sestavine pogodbe
524. člen
V pogodbeni listini morajo biti poleg stvari in njene cene
pri prodaji za gotovino, navedeni: skupen znesek vseh obročnih odplačil, vštevši
tudi tisto, kar je bilo plačano ob sklenitvi pogodbe, znesek posameznih
obrokov, njihovo število ter njihovi roki.
Odstop od pogodbe in zahteva za popolno plačilo kupnine
525. člen
(1) Prodajalec lahko odstopi od pogodbe, če pride kupec v
zamudo z začetnim obrokom. 
(2) Po plačilu začetnega obroka lahko prodajalec odstopi od
pogodbe, če pride kupec v zamudo z najmanj dvema zaporednima obrokoma, ki
pomenita najmanj osmino kupnine. 
(3) Izjemoma lahko prodajalec odstopi od pogodbe, če pride
kupec v zamudo le z enim obrokom, kadar za plačilo kupnine niso predvideni več
kot štirje obroki. 
(4) V primerih iz drugega in tretjega odstavka tega člena
lahko prodajalec, namesto da bi odstopil od pogodbe, zahteva od kupca, da plača
ves ostanek kupnine, vendar mu mora pred tem pustiti dodaten petnajstdnevni
rok.
Posledice razvezane pogodbe
526. člen
(1) Če se pogodba razveže, mora prodajalec vrniti kupcu
prejete obroke z obrestmi od dneva, ko jih je prejel, in mu povrniti nujne
stroške, ki jih je imel za stvar. 
(2) Kupec mora vrniti prodajalcu stvar v stanju, v kakršnem
je bila tedaj, ko mu je bila izročena, in mu dati povračilo za njeno uporabo
vse do razveze pogodbe.
7. odsek: AKREDITIVNA PRODAJA
Obveznosti strank
527. člen
(1) Če je plačilo dogovorjeno s pomočjo dokumentarnega
akreditiva, je kupec dolžan v primernem roku in na svoje stroške poskrbeti, da
prvovrstna banka odpre dokumentarni akreditiv, ki mora biti v skladu s prodajno
pogodbo. Dokumentarni akreditiv mora biti veljaven še toliko časa po izpolnitvi
prodajalčeve obveznosti, da lahko ta zbere in predloži dokumente banki. 
(2) Če banka ne odpre dokumentarnega akreditiva v skladu s
prejšnjim odstavkom ali ne plača akreditivnega zneska, čeprav je prodajalec
pravočasno predložil ustrezne dokumente, se v razmerju med kupcem in
prodajalcem uporabljajo določbe o dolžnikovi zamudi. 
(3) Prodajalec, ki ne uporabi dokumentarnega akreditiva, ki
ga je banka odprla v skladu s prodajno pogodbo, ne izgubi pravice zahtevati
kupnino, je pa dolžan povrniti kupcu škodo. 
(4) Stranki lahko določita, da je odprtje dokumentarnega
akreditiva pogoj za veljavnost prodajne pogodbe. 
(5) Če pride do podaljšanja dokumentarnega akreditiva s
sporazumom med strankama, nosita stroške vsaka do polovice; če pride do
podaljšanja iz razlogov na strani ene od strank, nosi stroške podaljšanja
le-ta. 
(6) Določbe tega člena ne posegajo v pravila o dokumentarnem
akreditivu kot bančnem poslu in obratno.
II. poglavje: MENJALNA POGODBA
Pojem
528. člen
(1) Z menjalno pogodbo se vsak pogodbenik zavezuje nasproti
svojemu sopogodbeniku, da mu bo izročil zamenjano stvar, tako da bo ta pridobil
lastninsko pravico. 
(2) Predmet menjave so lahko tudi druge prenosljive pravice.
Učinki menjalne pogodbe
529. člen
Iz menjalne pogodbe nastanejo za vsakega pogodbenika
obveznosti in pravice, ki nastanejo iz prodajne pogodbe za prodajalca.
III. poglavje: PRODAJNO NAROČILO (STARINARSKA POGODBA)
Pojem
530. člen
(1) S pogodbo o prodajnem naročilu se prevzemnik naročila
zavezuje, da bo določeno stvar, ki mu jo je izročil naročitelj, prodal za
določeno kupnino v določenem roku, ali pa mu jo v tem roku vrnil. 
(2) Prodajnega naročila ni mogoče preklicati.
Nevarnost uničenja in poškodovanja stvari
531. člen
Stvar, ki je bila izročena prevzemniku naročila, ostane
naročiteljeva in on trpi nevarnost, če bi bila po naključju uničena ali
poškodovana, vendar ne more razpolagati z njo, dokler mu ni vrnjena.
Kdaj se šteje, da je prevzemnik naročila stvar kupil
532. člen
(1) Če prevzemnik naročila ne proda stvari in ne izroči
naročitelju določene kupnine do določenega roka, pa je v tem roku tudi ne vrne,
se šteje, da jo je kupil. 
(2) Vendar njegovi upniki stvari ne morejo zarubiti, dokler
naročitelju ne izplača kupnine.
IV. poglavje: DARILNA POGODBA
I. oddelek: SPLOŠNO
Pojem
533. člen
(1) Z darilno pogodbo se ena oseba (darovalec) zaveže na
drugo osebo (obdarjenca) neodplačno prenesti lastninsko ali drugo pravico ali
na drugačen način v breme svojega premoženja obogatiti obdarjenca, obdarjenec
pa izjavi, da se s tem strinja. 
(2) Za darilno pogodbo se šteje tudi odpoved pravici, če se s
tem zavezanec strinja. 
(3) Odpoved pravici, glede katere ni zavezanca in ki se ne
odstopi drugemu, se ne šteje za darilno pogodbo.
Darilo iz hvaležnosti
534. člen
Za darilno pogodbo se šteje tudi pogodba, ki jo je sklenil
darovalec iz hvaležnosti ali kakšne druge moralne obveznosti, če obdarjenec ni
imel pravice s tožbo zahtevati darila.
Mešano darilo
535. člen
Če je po isti ali drugi pogodbi tudi obdarjenec dolžan
obogatiti darovalca, gre za darilno pogodbo le glede presegajoče vrednosti.
Občasne izpolnitve
536. člen
Če darovalčeva obveznost obsega občasne izpolnitve, ugasne z
darovalčevo smrtjo.
Odškodninska odgovornost darovalca
537. člen
(1) Kdor vedoma podari tujo stvar in obdarjencu to okoliščino
zamolči, odgovarja za škodo. 
(2) Če ima podarjena stvar napake ali nevarne lastnosti,
zaradi katerih nastane škoda obdarjencu, darovalec odgovarja za škodo, če je za
napako oziroma za nevarno lastnost vedel ali bi bil moral vedeti in ni opozoril
obdarjenca.
2. oddelek: OBLIKA
Oblika
538. člen
(1) Če darovalec podarjeno stvar ali pravico ni takoj
prenesel na obdarjenca tako, da ta lahko z njo prosto razpolaga, mora biti
darilna pogodba sklenjena v pisni obliki. 
(2) Če darilna pogodba ni sklenjena v obliki iz prejšnjega
odstavka, obdarjenec ne more s tožbo zahtevati njene izpolnitve.
3. oddelek: PREKLIC DARILNE POGODBE
Preklic zaradi stiske
539. člen
(1) Darovalec lahko prekliče darilno pogodbo, če pride po
sklenitvi pogodbe v položaj, da je ogroženo njegovo preživljanje. 
(2) Preklic iz prejšnjega odstavka ni mogoč, če bi z njim
prišel obdarjenec v položaj, da bi bilo ogroženo njegovo preživljanje. 
(3) Obdarjenec lahko darilo obdrži, če darovalcu zagotovi
preživljanje.
Preklic zaradi hude nehvaležnosti
540. člen
(1) Darovalec lahko prekliče darilno pogodbo zaradi hude
nehvaležnosti, če se po njeni sklenitvi obdarjenec proti njemu ali njegovemu
bližnjemu obnaša tako, da bi bilo po temeljnih moralnih načelih nepravično, da
bi obdarjenec prejeto obdržal. 
(2) Pogodbo lahko zaradi obnašanja proti darovalcu prekliče
tudi darovalčev dedič. 
(3) Preklic je zaradi obdarjenčevega obnašanja mogoč tudi
proti obdarjenčevemu dediču. 
(4) Preklic ni mogoč, če je darovalec obnašanje obdarjencu
odpustil.
Preklic zaradi pozneje rojenih otrok
541. člen
Darovalec lahko prekliče darilno pogodbo, če po sklenitvi
dobi otroka, prej pa ni imel otrok.
Posledice preklica
542. člen
(1) Z izjavo o preklicu zahteva darovalec vrnitev darovane
stvari ali pravice oziroma plačilo vrednosti, za katero je obdarjenec na
podlagi darilne pogodbe obogaten. 
(2) Če darilna pogodba še ni izpolnjena, ima preklic za
posledico prenehanje darovalčeve obveznosti.
Roki za preklic
543. člen
Darilna pogodba se lahko prekliče v enem letu od dneva, ko je
darovalec zvedel za razlog za preklic.
Odpoved preklicu
544. člen
Odpoved preklicu je nična.
4. oddelek: DARILO ZA PRIMER SMRTI
Darilo za primer smrti
545. člen
Darilna pogodba, ki se mora izpolniti po darovalčevi smrti,
je veljavna le, če je sklenjena v obliki notarskega zapisa in če je listina o
sklenjeni pogodbi izročena obdarjencu.
V. poglavje: POGODBA O IZROČITVI IN RAZDELITVI PREMOŽENJA
(IZROČILNA POGODBA)
Pojem
546. člen
Z izročilno pogodbo se izročitelj zaveže, da bo izročil in
razdelil svoje premoženje svojim potomcem, posvojencem ter njihovim potomcem.
Pogoji za veljavnost
547. člen
(1) Pogodba je veljavna le tedaj, če se z njo strinjajo vsi
izročiteljevi potomci, posvojenci in njihovi potomci, ki bi bili po zakonu
poklicani, da po njem dedujejo (potomci). 
(2) Pogodba mora biti sklenjena v obliki notarskega zapisa. 
(3) Če kakšen potomec ni dal privolitve, jo lahko da pozneje
v enaki obliki. 
(4) Izročitev in razdelitev ostaneta veljavni, če potomec, ki
se ni strinjal, umre pred izročiteljem, ne da bi bil zapustil svoje potomce, če
se odpove dediščini, če je razdedinjen ali če je dedno nevreden.
Predmet izročitve in razdelitve premoženja
548. člen
(1) Z izročitvijo in razdelitvijo more biti zajeto samo
sedanje izročiteljevo premoženje, in sicer vse ali samo del. 
(2) Neveljavno je določilo o načinu razdelitve premoženja, ki
bo v izročiteljevi zapuščini.
Položaj izročenega premoženja
549. člen
(1) Ko prednik, ki je za življenja izročil in razdelil svoje
premoženje, umre, je njegova zapuščina samo tisto premoženje, ki ni bilo zajeto
z izročitvijo in razdelitvijo, in tisto premoženje, ki ga je pridobil pozneje. 
(2) Premoženje, ki so ga njegovi potomci prej pridobili z
izročitvijo in razdelitvijo, ne spada v njegovo zapuščino in se ne upošteva pri
ugotavljanju njene vrednosti.
Strinjanje potomcev
550. člen
(1) Če se kakšen potomec ni strinjal z izročitvijo in
razdelitvijo, se štejejo tisti deli premoženja, ki so bili izročeni drugim
potomcem, za darila in se po prednikovi smrti z njimi ravna kot z darili, ki
jih je prednik dal dedičem. 
(2) Enako se ravna, če se izročitelju po izročitvi in
razdelitvi, s katero so se strinjali vsi potomci, rodi otrok ali se pojavi
potomec, ki je bil razglašen za mrtvega.
Pridržanje pravic ob izročitvi
551. člen
(1) Ob izročitvi in razdelitvi lahko pridrži izročitelj zase
ali za svojega zakonca ali pa zase in za svojega zakonca ali za koga drugega
pravico užitka vsega izročenega premoženja ali dela premoženja, ali si izgovori
dosmrtno rento v naravi ali v denarju, dosmrtno preživljanje ali kakšno drugo
nadomestilo. 
(2) Če sta užitek ali dosmrtna renta dogovorjena za
izročitelja in njegovega zakonca skupaj, gre v primeru smrti enega od njiju
užitek oziroma renta v celoti drugemu do njegove smrti, če ni kaj drugega
dogovorjeno ali če iz okoliščin primera ne izhaja kaj drugega.
Pravica izročiteljevega zakonca
552. člen
(1) Izročitelj lahko pri izročitvi in razdelitvi upošteva
tudi svojega zakonca; tedaj je potrebno, da se tudi ta s tem strinja. 
(2) Če zakonec ni upoštevan, ostane njegova pravica do
nujnega deleža neokrnjena. 
(3) V takem primeru ostane izročitev in razdelitev veljavna,
pač pa se pri ugotavljanju vrednosti zapuščine, po kateri se določa nujni delež
preživelega zakonca, tisti deli zapustnikovega premoženja, ki jih je izročil
svojim potomcem, štejejo za darila.
Izročiteljevi dolgovi
553. člen
(1) Potomci, med katere je izročitelj razdelil svoje
premoženje, niso odgovorni za njegove dolgove, če ni bilo ob izročitvi in
razdelitvi določeno kaj drugega. 
(2) Izročiteljevi upniki lahko izpodbijajo izročitev in
razdelitev ob pogojih, ki veljajo za izpodbijanje neodplačnih razpolaganj.
Jamčenje
554. člen
Obveznost jamčenja, ki nastane po delitvi med sodediči,
nastane tudi med potomci po izročitvi in razdelitvi premoženja, katero jim je
izročil in razdelil njihov prednik oziroma posvojitelj.
Preklic izročitve
555. člen
(1) Izročitelj lahko prekliče pogodbo zaradi hude
nehvaležnosti, če se po njeni sklenitvi potomec proti njemu ali njegovemu
bližnjemu obnaša tako, da bi bilo po temeljnih moralnih načelih nepravično, da
bi ta prejeto obdržal. 
(2) Enako pravico ima izročitelj, če potomec ne daje njemu
ali komu drugemu preživnine, ki je bila dogovorjena s pogodbo o izročitvi in
razdelitvi in če ne poravna izročiteljevih dolgov, katerih poravnava mu je bila
v tej pogodbi naložena. 
(3) V drugih primerih neizpolnitve bremen, prevzetih s
pogodbo o izročitvi in razdelitvi, odloči sodišče, upoštevajoč pomembnost
bremen za izročitelja in druge okoliščine primera, ali ima izročitelj pravico
zahtevati vrnitev danega premoženja ali pa ima samo pravico zahtevati prisilno
izpolnitev bremen.
Pravice potomca, posvojenca ali potomca posvojenca po
preklicu izročitve
556. člen
(1) Potomec, ki je moral vrniti izročitelju to, kar je prejel
ob izročitvi in razdelitvi, lahko zahteva svoj nujni delež po izročiteljevi
smrti, če ni razdedinjen, ali nevreden, da bi dedoval po izročitelju, ali če se
ni odpovedal dediščini. 
(2) Pri izračunavanju njegovega nujnega deleža se štejejo
tisti deli premoženja, ki jih je zapustnik za življenja izročil in razdelil med
druge svoje potomce, za darila.
VI. poglavje: POGODBA O DOSMRTNEM PREŽIVLJANJU
Pojem
557. člen
(1) S pogodbo o dosmrtnem preživljanju se pogodbenik
(preživljalec) zaveže, da bo preživljal drugega pogodbenika ali koga drugega
(preživljanca), drugi pogodbenik pa izjavi, da mu zapušča vse premoženje ali
del premoženja, ki obsega nepremičnine in premičnine, ki so namenjene za rabo
in uživanje nepremičnin, s tem da je njihova izročitev odložena do
izročiteljeve smrti. 
(2) Ta pogodba lahko obsega tudi druge premičnine
preživljanca, ki pa morajo biti v pogodbi navedene. 
(3) Za pogodbe o dosmrtnem preživljanju se štejejo tudi
pogodbe, s katerimi se proti obljubi dediščine dogovori skupnost življenja ali
skupnost premoženja, ali da bo en pogodbenik skrbel za drugega in ga varoval,
mu obdeloval posestvo in po njegovi smrti oskrbel pogreb, ali kaj drugega v
istem namenu.
Oblika
558. člen
Pogodba o dosmrtnem preživljanju mora biti sestavljena v
obliki notarskega zapisa.
Prepoved razpolaganja v korist preživljalca
559. člen
Preživljanec se lahko v korist preživljalca odpove
razpolaganju s premoženjem, ki je predmet pogodbe o dosmrtnem preživljanju.
Odgovornost za dolgove
560. člen
Preživljalec po preživljančevi smrti ni odgovoren za njegove
dolgove, pač pa se lahko določi v pogodbi, da bo on odgovoren za njegove
obstoječe dolgove določenim upnikom.
Razveza pogodbe
561. člen
(1) Pogodbeni stranki lahko sporazumno razvežeta pogodbo o
dosmrtnem preživljanju tudi potem, ko sta jo že začeli izpolnjevati. 
(2) Če živita po pogodbi o dosmrtnem preživljanju pogodbenika
skupaj, pa se njuno razmerje tako omaje, da postane skupno življenje neznosno,
lahko vsaka stranka zahteva od sodišča, da se pogodba razveže. 
(3) Vsaka stranka lahko zahteva, da se pogodba razveže, če
druga stranka ne izpolnjuje svojih obveznosti.
Spremenjene razmere
562. člen
(1) Če se po sklenitvi pogodbe razmere tako spremenijo, da
postane izpolnitev pogodbe znatno otežkočena, uredi sodišče na zahtevo ene ali
druge stranke znova njuno razmerje ali pa ga razveže, upoštevajoč vse
okoliščine. 
(2) Sodišče lahko spremeni preživljančevo pravico v dosmrtno
denarno rento, če to ustreza eni in drugi stranki.
Prenehanje pogodbe
563. člen
(1) Če umre preživljalec, preidejo njegove obveznosti na
njegovega zakonca in na tiste potomce, posvojence ali njihove potomce, ki so
poklicani k dedovanju, če ti v to privolijo. 
(2) Če ti ne privolijo v nadaljevanje pogodbe o dosmrtnem
preživljanju, se pogodba razveže in nimajo pravice zahtevati odškodnine za
prejšnje preživljanje. 
(3) Če zakonec, potomci, posvojenci ali potomci posvojenca ne
morejo prevzeti pogodbenih obveznosti, imajo pravico zahtevati odškodnino od
preživljanca. 
(4) Sodišče določi to odškodnino po prostem preudarku,
upoštevajoč pri tem premoženjske razmere preživljanca in tistih, ki so bili
upravičeni do nadaljevanja pogodbe o dosmrtnem preživljanju.
VII. poglavje: POGODBA O PREUŽITKU
Pojem
564. člen
(1) S pogodbo o preužitku se ena stranka (preužitkar)
zavezuje, da bo na drugo stranko (prevzemnik) prenesla lastninsko pravico na
določenih svojih nepremičninah, prevzemnik pa se zavezuje, da bo preužitkarju
ali komu drugemu do njegove smrti nudil določene dajatve in storitve. 
(2) Skupaj z nepremičninami so predmet pogodbe tudi
premičnine, ki so namenjene za rabo in uživanje nepremičnin, če stranki ne
določita drugače.
Prevzemnikove obveznosti
565. člen
Prevzemnikove obveznosti se lahko dogovorijo v obliki
občasnih denarnih dajatev, nudenju življenjskih potrebščin, oskrbovanju,
zagotovitvi stanovanjskega prostora, prepustitvi uživanja določenega zemljišča
in podobno.
Stvarno breme
566. člen
Če prevzemnik prevzete nepremičnine odsvoji, je za izpolnitev
obveznosti iz pogodbe o preužitku odgovoren tudi novi pridobitelj, če je
preužitek vpisan v zemljiško knjigo (stvarno breme).
Oblika
567. člen
Pogodba mora biti sestavljena v obliki notarskega zapisa.
Razveza pogodbe
568. člen
(1) Če pogodbenika živita skupaj in se njuno razmerje tako
omaje, da postane skupno življenje nevzdržno, lahko vsaka stranka zahteva, da
se pogodba razveže. 
(2) Vsaka stranka lahko zahteva, da se pogodba razveže, če
druga stranka ne izpolnjuje svojih obveznosti.
VIII. poglavje: POSOJILNA POGODBA
1. oddelek: SPLOŠNE DOLOČBE
Pojem
569. člen
(1) S posojilno pogodbo se posojilodajalec zavezuje, da bo
posojilojemalcu izročil določen znesek denarja ali določeno količino drugih
nadomestnih stvari, posojilojemalec pa se zavezuje, da mu bo po določenem času
vrnil enak znesek denarja oziroma enako količino stvari iste vrste in
kakovosti. 
(2) Na prejetih stvareh pridobi posojilojemalec lastninsko
pravico.
Obresti
570. člen
(1) Posojilojemalec se lahko zaveže, da poleg glavnice
dolguje tudi obresti. 
(2) V gospodarskih pogodbah dolguje posojilojemalec obresti,
tudi če niso bile dogovorjene.
2. oddelek: OBVEZNOSTI POSOJILODAJALCA
Izročitev obljubljenih stvari
571. člen
(1) Posojilodajalec mora izročiti določene stvari ob
dogovorjenem času, če rok za izročitev ni določen, pa tedaj, ko posojilojemalec
to zahteva. 
(2) Posojilojemalčeva pravica, da zahteva izročitev določene
stvari, zastara v treh mesecih, odkar je prišel posojilodajalec v zamudo,
vsekakor pa v enem letu od sklenitve pogodbe.
Slabe premoženjske razmere posojilojemalca
572. člen
(1) Če se izkaže, da so premoženjske razmere posojilojemalca
take, da je negotovo, ali bo mogel vrniti posojilo ali ne, lahko
posojilodajalec odkloni izročitev obljubljenih stvari, če tega ob sklenitvi
pogodbe ni vedel, kot tudi če so se posojilojemalčeve premoženjske razmere
poslabšale po sklenitvi pogodbe. 
(2) Vendar pa mora izpolniti svojo obveznost, če mu da
posojilojemalec ali kdo drug zanj zadostno zavarovanje.
Škoda zaradi napak posojenih stvari
573. člen
(1) Posojilodajalec mora povrniti posojilojemalcu morebitno
škodo, ki mu je bila povzročena zaradi stvarnih napak posojenih stvari. 
(2) Vendar mora v primeru, ko gre za neodplačno posojilo,
povrniti škodo le tedaj, če so mu bile napake stvari znane ali mu niso mogle
ostati neznane, pa o njih ni obvestil posojilojemalca.
3. oddelek: OBVEZNOSTI POSOJILOJEMALCA
Rok za vrnitev posojila
574. člen
(1) Posojilojemalec mora v dogovorjenem roku vrniti enako
količino stvari iste vrste kakovosti. 
(2) Če pogodbenika nista določila roka za vrnitev posojila in
ga tudi ni mogoče določiti iz okoliščin, mora posojilojemalec vrniti posojilo
po izteku primernega roka, ki ne more biti krajši od dveh mesecev, šteto od
posojilodajalčeve zahteve, naj mu posojilo vrne.
Izbira ob vrnitvi posojila
575. člen
(1) Če na posodo ni bil dan denar, dogovorjeno pa je bilo, da
bo posojilojemalec posojilo vrnil v denarju, je posojilojemalec vseeno
upravičen po lastni izbiri vrniti izposojene stvari ali denarni znesek, ki
ustreza njihovi vrednosti v času in v kraju, ki sta v pogodbi določena za vrnitev.
(2) To velja tudi v primeru, ko ni mogoče vrniti enake
količine stvari iste vrste in iste kakovosti.
Odstop od pogodbe
576. člen
Posojilojemalec lahko odstopi od pogodbe, preden mu
posojilodajalec izroči obljubljene stvari; če pa ima posojilodajalec zaradi
tega kakšno škodo, jo mora povrniti.
Predčasna vrnitev posojila
577. člen
Posojilojemalec lahko vrne posojilo tudi pred rokom, ki je
določen za vrnitev, vendar mora posojilodajalca vnaprej obvestiti o svoji
nameri in mu povrniti škodo.
4. oddelek: NAMENSKO POSOJILO
578. člen
Če je v pogodbi določen namen, za katerega sme
posojilojemalec porabiti izposojeni denar, ta pa ga uporabi v kakšen drug
namen, lahko posojilodajalec odstopi od pogodbe.
IX. poglavje: POSODBENA POGODBA
1. oddelek: SPLOŠNE DOLOČBE
Pojem
579. člen
S posodbeno pogodbo se posodnik zavezuje, da bo izposojevalcu
izročil stvar v neodplačno rabo, izposojevalec pa se zavezuje, da bo stvar
vrnil.
2. oddelek: OBVEZNOSTI IZPOSOJEVALCA
Raba stvari
580. člen
(1) Izposojevalec lahko stvar uporablja samo za namen, ki je
določen s pogodbo. 
(2) Če namen rabe s pogodbo ni določen, lahko uporablja stvar
kot dober gospodar v skladu z njeno naravo in namenom. 
(3) Če izposojevalec nedovoljeno uporablja stvar, je
odgovoren za morebitno naključno uničenje ali poškodovanje.
Vzdrževanje stvari
581. člen
(1) Izposojevalec nosi stroške rednega vzdrževanja stvari. 
(2) Povrnitev izrednih stroškov vzdrževanja lahko zahteva
izposojevalec po pravilih poslovodstva brez naročila. Ob prenehanju posodbe
lahko izposojevalec odstrani napravo, s katero je stvar oskrbel in jo je mogoče
ločiti.
Prenos rabe
582. člen
Izposojevalec ne sme prepustiti rabe stvari tretji osebi brez
dovoljenja posodnika.
Vrnitev stvari
583. člen
(1) Izposojevalec mora stvar vrniti ob dogovorjenem času. 
(2) Če čas trajanja ni določen, pogodba preneha, čim je
izposojevalec stvar uporabil za pogodbeno določen namen ali s pretekom časa, v
katerem je mogel to uporabo izvršiti. 
(3) Če čas trajanja in namen uporabe nista določena, lahko
posodnik zahteva stvar, kadarkoli hoče.
Odpoved pogodbe
584. člen
Posodnik lahko odpove pogodbo brez odpovednega roka in
zahteva takojšnjo vrnitev stvari: 
1.     
če izposojevalec umre; 
2.     
če izposojevalec uporablja stvar v nasprotju s pogodbo ali če
neupravičeno prepusti rabo tretji osebi; 
3.     
če stvar zaradi nepredvidljivih okoliščin nujno potrebuje.
Odgovornost
585. člen
Izposojevalec ne odgovarja za poslabšanje ali spremembo
stvari, ki je običajna posledica rabe v skladu s pogodbo.
3. oddelek: OBVEZNOSTI POSODNIKA
Škoda zaradi napak
586. člen
Če ima stvar, ki je bila dana na posodo, napake ali nevarne
lastnosti, zaradi katerih nastane škoda izposojevalcu, posodnik odgovarja za
škodo, če je za napako oziroma za nevarno lastnost vedel ali bi bil moral
vedeti in ni opozoril izposojevalca.
X. poglavje: ZAKUPNA (NAJEMNA) POGODBA
1. oddelek: SPLOŠNE DOLOČBE
Pojem
587. člen
(1) Z zakupno (najemno) pogodbo se zakupodajalec
(najemodajalec) zavezuje, da bo zakupniku (najemniku) izročil določeno stvar v
rabo, ta pa se zavezuje, da mu bo za to plačeval določeno zakupnino
(najemnino). 
(2) Raba obsega tudi uživanje stvari (pobiranje plodov), če
ni drugače dogovorjeno ali drugačnega običaja.
2. oddelek: OBVEZNOSTI ZAKUPODAJALCA
Izročitev stvari
588. člen
Zakupodajalec mora izročiti zakupniku zakupljeno stvar skupaj
z njenimi pritiklinami.
Vzdrževanje stvari
589. člen
(1) Zakupodajalec mora med zakupom stvar vzdrževati in jo
zato po potrebi popravljati. 
(2) Zakupniku mora povrniti stroške z vzdrževanjem stvari, ki
jih je ta plačal namesto njega. 
(3) Stroški za drobna popravila, ki jih je povzročila
običajna raba stvari, ter stroški same rabe gredo v breme zakupnika. 
(4) Zakupnik mora o potrebnih popravilih obvestiti
zakupodajalca.
Odstop od pogodbe in znižanje zakupnine zaradi popravil
590. člen
(1) Če potrebna popravila v zakup vzete stvari v precejšnji
meri in daljši čas ovirajo njeno rabo, lahko zakupnik odstopi od pogodbe. 
(2) Pravico ima do znižanja zakupnine, v sorazmerju s tem,
koliko je bila zaradi takih popravil raba stvari omejena.
Spremembe na zakupljeni stvari
591. člen
(1) Med trajanjem zakupa zakupodajalec brez privolitve
zakupnika ne sme delati sprememb na stvari, ki jo je dal v zakup, če bi to
oviralo njeno rabo. 
(2) Če se s spremembami na stvari v določeni meri zmanjša
zakupnikova raba, se v ustreznem sorazmerju zmanjša tudi zakupnina.
Odgovornost za stvarne napake
592. člen
(1) Zakupodajalec odgovarja zakupniku za vse napake v zakup
dane stvari, ki ovirajo njeno dogovorjeno ali običajno rabo, ne glede na to,
ali je zanje vedel ali ne, ter za manjkajoče lastnosti ali odlike, ki so bile
izrecno ali molče dogovorjene. 
(2) Neznatne napake se ne upoštevajo.
Napake, za katere zakupodajalec ne odgovarja
593. člen
(1) Zakupodajalec ne odgovarja za napake v zakup dane stvari,
ki so bile ob sklenitvi pogodbe zakupniku znane ali mu niso mogle ostati
neznane. 
(2) Vendar odgovarja zakupodajalec tudi za napako v zakup
dane stvari, ki je ostala zakupniku neznana iz hude malomarnosti, če je zanjo
vedel, pa jo je zakupniku namenoma zamolčal.
Razširitev odgovornosti za stvarne napake
594. člen
Zakupodajalec odgovarja za vse napake v zakup dane stvari, če
je trdil, da stvar nima nikakršnih napak.
Pogodbena izključitev ali omejitev odgovornosti
595. člen
(1) Odgovornost za stvarne napake v zakup dane stvari je
lahko s pogodbo izključena ali omejena. 
(2) Pogodbeno določilo, s katerim naj bi bila ta odgovornost
izključena ali omejena, je nično, če je zakupodajalec vedel za napake, pa jih
je zakupniku namenoma zamolčal, ali če je napaka taka, da onemogoča rabo v
zakup vzete stvari, kot tudi, če je zakupodajalec izkoristil svoj prevladujoč
položaj in mu to določilo vsilil.
Obvestitev zakupodajalca o napakah in nevarnostih
596. člen
(1) Zakupnik je dolžan brez nepotrebnega odlašanja obvestiti
zakupodajalca o vsaki napaki v zakup vzete stvari, ki se pokaže med zakupom,
razen če zakupodajalec zanjo že ve. 
(2) Prav tako je dolžan obvestiti zakupodajalca o vsaki
nepričakovani nevarnosti, ki med zakupom ogroža v zakup vzeto stvar, da lahko
ustrezno ukrepa. 
(3) Zakupnik, ki zakupodajalca ne obvesti o napaki ali o
nastali nevarnosti, za katero ta ni vedel, izgubi pravico do povračila škode,
ki mu nastane zaradi napake ali nevarnosti, povrniti pa mora škodo, ki zaradi
tega nastane zakupodajalcu.
Zakupnikove pravice, če ima stvar kakšno napako
597. člen
(1) Če ima v zakup vzeta stvar ob izročitvi kakšno napako, ki
je ni mogoče odpraviti, lahko zakupnik po lastni izbiri odstopi od pogodbe ali
zahteva znižanje zakupnine. 
(2) Če ima stvar kakšno napako, ki jo je mogoče odpraviti
brez večjih nevšečnosti za zakupnika, izročitev stvari v določenem roku pa ni
bila bistvena sestavina pogodbe, lahko zakupnik zahteva, da mu zakupodajalec
napako v primernem roku odpravi ali zniža zakupnino. 
(3) Če zakupodajalec napake ne odpravi v primernem dodatnem
roku, ki mu ga je določil zakupnik, lahko ta od pogodbe odstopi ali zahteva
nižjo zakupnino. 
(4) Zakupnik ima v vsakem primeru pravico do povračila škode.
Če nastane napaka med zakupom in če stvar nima
dogovorjene ali običajne lastnosti
598. člen
(1) Določbe prejšnjega člena se uporabljajo tudi v primeru,
če se pokaže med zakupom na zakupljeni stvari kakšna napaka. 
(2) Uporabljajo se tudi tedaj, če zakupljena stvar nima neke
lastnosti, ki bi jo morala imeti po pogodbi ali ki je običajna, ali če to
lastnost izgubi med trajanjem zakupa.
Odgovornost zakupodajalca za pravne napake
599. člen
(1) Kadar si kdo tretji lasti na zakupljeni stvari ali na
nekem njenem delu kakšno pravico in se s svojo zahtevo obrne na zakupnika, kot
tudi če samovoljno vzame stvar zakupniku, mora ta o tem obvestiti
zakupodajalca, razen če on to že ve; sicer odgovarja za škodo. 
(2) Če se ugotovi, da ima tretji kakšno pravico, ki popolnoma
izključuje zakupnikovo pravico do rabe stvari, je zakupna pogodba razdrta po
samem zakonu, zakupodajalec pa mora zakupniku povrniti škodo. 
(3) Če se s pravico tretjega zgolj omejuje zakupnikova
pravica, lahko ta po lastni izbiri odstopi od pogodbe ali zahteva znižanje
zakupnine, v vsakem primeru pa lahko zahteva tudi povrnitev škode.
3. oddelek: OBVEZNOSTI ZAKUPNIKA
Raba stvari po pogodbi
600. člen
(1) Zakupnik je dolžan uporabljati stvar kot dober
gospodarstvenik oziroma dober gospodar. 
(2) Uporabljati jo sme le tako, kot to določa pogodba ali
kakršen je namen stvari. 
(3) Odgovoren je za škodo, ki nastane zato, ker je v zakup
vzeto stvar uporabljal v nasprotju s pogodbo ali z njenim namenom, ne glede na
to, ali jo je uporabljal sam ali nekdo, ki je delal po njegovem naročilu,
podzakupnik ali kdo drug, ki mu je on omogočil rabo stvari.
Odpoved zaradi pogodbi nasprotne rabe
601. člen
Če zakupnik tudi po zakupodajalčevem opominu uporablja stvar
v nasprotju s pogodbo ali z njenim namenom ali če zanemarja njeno vzdrževanje
in je nevarno, da bo nastala za zakupodajalca precejšnja škoda, lahko ta
pogodbo odpove brez odpovednega roka.
Plačevanje zakupnine
602. člen
(1) Zakupnik je dolžan plačevati zakupnino v rokih, ki jih
določa pogodba ali zakon, sicer pa v rokih, ki so običajni v kraju, kjer mu je
bila stvar izročena. 
(2) Če ni drugačnega dogovora ali drugačnega običaja v kraju
izročitve in je stvar dana v zakup za eno ali več let, se plačuje zakupnina
polletno; če je dana v zakup za krajši čas, pa po izteku tega časa.
Odpoved zaradi neplačane zakupnine
603. člen
(1) Zakupodajalec lahko odpove zakupno pogodbo, če zakupnik
ne plača zakupnine niti v 15 dneh, odkar je zakupodajalec to zahteval. 
(2) Vendar ostane pogodba v veljavi, če plača zakupnik dolžno
zakupnino, preden mu je sporočena odpoved.
Vrnitev v zakup vzete stvari
604. člen
(1) Zakupnik je dolžan varovati v zakup vzeto stvar in jo po
prenehanju zakupa vrniti nepoškodovano. 
(2) Stvar vrne v kraju, v katerem mu je bila izročena. 
(3) Zakupnik ne odgovarja za obrabljenost stvari zaradi
običajne rabe in tudi ne za poškodbe, nastale zaradi tega, ker je stvar
doslužila. 
(4) Če je med zakupom izvršil na stvari kakšne spremembe, jo
je dolžan vrniti v stanju, v kakršnem je bila, ko jo je dobil v zakup. 
(5) Vzeti sme dodatke, ki jih je dodal stvari, če se dajo
ločiti, ne da bi se stvar poškodovala, vendar jih zakupodajalec lahko obdrži,
če mu nadomesti njihovo vrednost ob vrnitvi.
4. oddelek: PODZAKUP
Kdaj se stvari lahko dajo v podzakup
605. člen
(1) Če ni drugače dogovorjeno, lahko da zakupnik zakupljeno
stvar v zakup drugemu (podzakup) ali mu jo kako drugače izroči v rabo, vendar
le, če s tem ne prizadene škode zakupodajalcu. 
(2) Zakupnik jamči zakupodajalcu, da bo podzakupnik stvar
uporabljal po zakupni pogodbi.
Kdaj lahko zakupodajalec odkloni dovoljenje
606. člen
Kadar je za podzakup stvari potrebno dovoljenje
zakupodajalca, ga sme ta odkloniti samo iz utemeljenih razlogov.
Odpoved zaradi nedovoljenega podzakupa
607. člen
Zakupodajalec lahko odpove zakupno pogodbo, če da zakupnik v
zakup vzeto stvar v podzakup brez njegovega dovoljenja, ko je to po zakonu ali
po pogodbi potrebno.
Neposredna zahteva zakupodajalca
608. člen
Da bi se zakupodajalec poplačal za svoje terjatve, nastale iz
zakupa, lahko zahteva neposredno od podzakupnika plačilo zneska, ki ga ta
dolguje zakupniku iz podzakupa.
Prenehanje podzakupa po samem zakonu
609. člen
Podzakup preneha v vsakem primeru, ko preneha zakup.
5. oddelek: ODTUJITEV V ZAKUP DANE STVARI
Odtujitev po izročitvi v zakup
610. člen
(1) Pri odtujitvi stvari, ki je bila pred tem izročena komu
drugemu v zakup, stopi pridobitelj stvari na mesto zakupodajalca; potlej
obstajajo pravice in obveznosti iz zakupa med njim in zakupnikom. 
(2) Pridobitelj ne more zahtevati, naj mu zakupnik izroči
stvar pred pretekom časa, za katerega je bil zakup dogovorjen; če trajanje
zakupa ni določeno ne s pogodbo ne z zakonom, pa ne pred iztekom odpovednega
roka. 
(3) Za obveznosti, ki jih ima pridobitelj iz zakupa,
odgovarja prenosnik kot solidarni porok.
Pravica do zakupnine
611. člen
(1) Pridobitelj v zakup dane stvari ima pravico do zakupnine
od prvega naslednjega roka po pridobitvi stvari, če ni bilo kako drugače
dogovorjeno; če je prenosnik prejel to zakupnino vnaprej, mu jo mora izročiti. 
(2) Od trenutka, ko je zakupnik obveščen o odtujitvi v zakup
dane stvari, sme plačati zakupnino samo pridobitelju.
Odtujitev v zakup dane stvari pred izročitvijo
zakupniku
612. člen
(1) Če je bila stvar, glede katere je bila sklenjena zakupna
pogodba, izročena pridobitelju, ne pa zakupniku, stopi pridobitelj stvari na
mesto zakupodajalca in prevzame njegove obveznosti do zakupnika, če je ob
sklenitvi pogodbe o odtujitvi vedel za zakupno pogodbo. 
(2) Pridobitelj, ki ob sklenitvi pogodbe o odtujitvi ni vedel
za zakupno pogodbo, ni dolžan izročiti stvari zakupniku, zakupnik pa lahko
zahteva od zakupodajalca le povrnitev škode. 
(3) Za obveznosti, ki jih ima pridobitelj nasproti zakupniku
iz zakupa, odgovarja prenosnik kot solidarni porok.
Odpoved pogodbe zaradi odtujitve stvari
613. člen
Če so zaradi odtujitve v zakup dane stvari pravice in
obveznosti zakupodajalca prešle na pridobitelja, lahko zakupnik v vsakem
primeru odpove pogodbo, spoštovati pa mora zakonite odpovedne roke.
6. oddelek: PRENEHANJE ZAKUPA
Pretek določenega časa
614. člen
(1) Zakupna pogodba, ki je bila sklenjena za določen čas,
preneha s potekom časa, za katerega je bila sklenjena. 
(2) To velja tudi v primerih, ko pogodbenika nista izrazila
volje in je trajanje zakupa določeno z zakonom.
Molče obnovljen zakup
615. člen
(1) Če zakupnik po preteku časa, za katerega je bila
sklenjena zakupna pogodba, še naprej uporablja stvar, zakupodajalec pa temu ne
nasprotuje, se šteje, da je sklenjena nova zakupna pogodba za nedoločen čas, z
enakimi pogoji kot prejšnja. 
(2) Zavarovanja, ki so jih dale tretje osebe za prvi zakup, prenehajo
s pretekom časa, za katerega je bil zakup sklenjen.
Odpoved
616. člen
(1) Zakupna pogodba, katere trajanje ni določeno in ga iz
okoliščin ali krajevnih običajev tudi ni mogoče določiti, preneha z odpovedjo,
ki jo vsaka stranka lahko da drugi, spoštujoč določeni odpovedni rok. 
(2) Če odpovedni rok ni določen s pogodbo ali z zakonom ali
po krajevnih običajih, potem je ta rok osem dni; odpoved pa se ne sme dati ob
neprimernem času. 
(3) Če so v zakup vzete stvari nevarne za zdravje, lahko
zakupnik odpove pogodbo brez odpovednega roka, celo če je ob sklenitvi pogodbe
to vedel. 
(4) Zakupnik se ne more odpovedati pravici iz tretjega
odstavka tega člena.
Uničenje stvari zaradi višje sile
617. člen
(1) Zakup preneha, če je v zakup vzeta stvar uničena zaradi
višje sile. 
(2) Če je v zakup vzeta stvar delno uničena ali samo
poškodovana, lahko zakupnik odstopi od pogodbe, ali pa še naprej ostane pri
zakupu in zahteva ustrezno znižanje zakupnine.
Smrt
618. člen
Če zakupnik ali zakupodajalec umre in ni drugače dogovorjeno,
se zakup nadaljuje z njegovimi dediči.
XI. poglavje: PODJEMNA POGODBA (POGODBA O DELU)
1. oddelek: SPLOŠNE DOLOČBE
Pojem
619. člen
S podjemno pogodbo se podjemnik zavezuje opraviti določen
posel, kot je izdelava ali popravilo kakšne stvari, kakšno telesno ali umsko
delo ipd., naročnik pa zavezuje, da mu bo za to plačal.
Razmerje do prodajne pogodbe
620. člen
(1) Pogodba, s katero se ena stranka zavezuje izdelati
določeno premično stvar iz svojega materiala, se šteje v dvomu za prodajno
pogodbo. 
(2) Vendar pa pogodba ostane podjemna pogodba, če se je
naročnik zavezal dati bistven del materiala, ki je potreben za izdelavo stvari.
(3) Vsekakor se pogodba šteje za podjemno pogodbo, če sta
imela pogodbenika v mislih zlasti podjemnikovo delo.
Kakovost podjemnikovega materiala
621. člen
(1) Če je dogovorjeno, da bo podjemnik izdelal stvar iz
svojega materiala, ni pa določena kakovost, je podjemnik dolžan dati material
srednje kakovosti. 
(2) Naročniku odgovarja za kakovost uporabljenega materiala
enako kot prodajalec.
2. oddelek: NADZOR
622. člen
Naročnik ima pravico nadzorovati posel in dajati navodila, če
to ustreza naravi posla, podjemnik pa mu mora to omogočiti.
3. oddelek: SKLENITEV POGODBE PO LICITACIJI
Vabilo k licitaciji o ceni del
623. člen
(1) Vabilo k licitaciji za izvršitev določenih del po
določenih pogojih in ob določenih jamstvih, naslovljeno na določeno ali
nedoločeno število oseb, zavezuje vabilca, da sklene pogodbo o teh delih s
tistim, ki ponudi najnižjo ceno, razen če je to obveznost v vabilu k licitaciji
izključil. 
(2) Če je izključena obveznost sklenitve pogodbe, se šteje
vabilo k licitaciji za vabilo zainteresiranim, naj oni napravijo ponudbe za
pogodbo po objavljenih pogojih.
Vabilo k licitaciji za umetniško ali tehnično rešitev nameravanih
del
624. člen
Vabilo k licitaciji za umetniško ali tehnično rešitev
nameravanih del, naslovljeno na določeno ali nedoločeno število oseb, zavezuje
vabilca, da po pogojih, ki jih vsebuje vabilo, sklene pogodbo z udeležencem
licitacije, katerega rešitev sprejme komisija vnaprej objavljene sestave, razen
če je to obveznost v vabilu k licitaciji izključil.
4. oddelek: PODJEMNIKOVE OBVEZNOSTI
Napake materiala
625. člen
(1) Podjemnik je dolžan opozoriti naročnika na napake
materiala, ki mu ga je naročnik izročil, kar jih je opazil ali moral opaziti,
ker sicer odgovarja za škodo. 
(2) Če je naročnik zahteval, naj stvar izdela iz materiala z
napakami, na katere ga je podjemnik opozoril, mora podjemnik ravnati po njegovi
zahtevi, razen če je očitno, da material ni primeren za naročeno delo, ali če
bi izdelava iz zahtevanega materiala lahko škodila podjemnikovemu ugledu; v tem
primeru lahko podjemnik odstopi od pogodbe. 
(3) Podjemnik je dolžan opozoriti naročnika na pomanjkljivost
v njegovem naročilu ter na druge okoliščine, za katere je vedel ali bi bil
moral vedeti in bi bile lahko pomembne za naročeno delo ali za njegovo
pravočasno izvršitev, ker sicer odgovarja za škodo.
Obveznosti izvršiti delo
626. člen
(1) Podjemnik je dolžan izvršiti delo po dogovoru in po
pravilih posla. 
(2) Izvršiti ga mora v določenem času, če čas ni določen, pa
v času, ki je razumno potreben za take posle. 
(3) Ne odgovarja za zamudo, nastalo zato, ker mu naročnik ni
pravočasno izročil materiala, ali zato, ker je zahteval spremembe, ali zato,
ker mu ni izplačal dolžnega predujma, in sploh za zamudo, nastalo zaradi
naročnikovega ravnanja.
Odstop od pogodbe zaradi odstopa od dogovorjenih
pogojev
627. člen
(1) Če se med izvrševanjem dela izkaže, da se podjemnik ne
drži pogodbenih pogojev in sploh da ne dela, kot bi moral, in da bo imelo
izvršeno delo napake, ga lahko naročnik na to opozori in mu določi primeren
rok, da svoje delo prilagodi svojim obveznostim. 
(2) Če do izteka tega roka podjemnik ne izpolni naročnikove
zahteve, lahko ta odstopi od pogodbe in zahteva povrnitev škode.
Odstop od pogodbe pred iztekom roka
628. člen
(1) Če je rok bistvena sestavina pogodbe, podjemnik pa je z
začetkom ali dovršitvijo posla v taki zamudi, da je očitno, da ga ne bo
pravočasno končal, lahko naročnik odstopi od pogodbe in zahteva povrnitev
škode. 
(2) To pravico ima naročnik tudi tedaj, ko rok ni bistvena
sestavina pogodbe, če zaradi take zamude očitno nima več interesa za izpolnitev
pogodbe.
Zaupanje izvršitve posla tretjemu
629. člen
(1) Če iz pogodbe ali narave posla ne izhaja kaj drugega,
podjemnik ni dolžan osebno opraviti posla. 
(2) Tudi če posla ne opravi osebno, je podjemnik zanj še
naprej odgovoren naročniku.
Odgovornost za sodelavce
630. člen
Podjemnik odgovarja za osebe, ki so po njegovem naročilu
delale pri prevzetem poslu, kot da bi ga bil sam opravil.
Neposredna zahteva podjemnikovih sodelavcev od
naročnika
631. člen
Sodelavci se za svoje terjatve do podjemnika lahko obrnejo
neposredno na naročnika in zahtevajo od njega, da jim te terjatve izplača iz
vsote, ki jo v tistem trenutku dolguje podjemniku, če so pripoznane.
Izročitev izdelane stvari naročniku
632. člen
(1) Podjemnik je dolžan izročiti naročniku izdelano ali
popravljeno stvar. 
(2) Te obveznosti je prost, če je bila stvar, ki jo je
izdelal ali popravil, uničena iz vzroka, za katerega ne odgovarja.
5. oddelek: ODGOVORNOST ZA NAPAKE
Pregled izvršenega dela in obvestitev podjemnika
633. člen
(1) Naročnik je dolžan pregledati izvršeno delo, brž ko je to
po običajnem teku stvari mogoče, in o ugotovljenih napakah nemudoma obvestiti
podjemnika. 
(2) Če naročnik na podjemnikovo zahtevo, naj pregleda in
prevzame izvršeno delo, brez utemeljenega razloga tega ne stori, se šteje, da
je delo prevzeto. 
(3) Po pregledu in prevzemu opravljenega dela podjemnik ni
več odgovoren za napake, ki jih je bilo mogoče opaziti pri običajnem pregledu,
razen če je zanje vedel, pa jih naročniku ni pokazal.
Skrite napake
634. člen
(1) Če se pozneje pokaže kakšna napaka, ki je pri običajnem
pregledu ni bilo mogoče odkriti, se naročnik vseeno lahko sklicuje nanjo, s
pogojem, da o njej obvesti podjemnika čim prej, najpozneje pa v enem mesecu, ko
je bila odkrita. 
(2) Po dveh letih od prevzema opravljenega posla se naročnik
ne more več sklicevati na napake.
Prenehanje pravice
635. člen
(1) Naročnik, ki je podjemnika pravočasno obvestil o napakah
izvršenega posla, po enem letu od tega obvestila ne more več sodno uveljavljati
svoje pravice. 
(2) Če je naročnik o napakah pravočasno obvestil podjemnika,
pa lahko tudi po izteku tega roka z ugovorom zoper njegov zahtevek za plačilo
uveljavlja svojo pravico do znižanja plačila in do povračila škode.
Kdaj podjemnik nima pravice sklicevati se na prejšnje
člene
636. člen
Podjemnik se ne more sklicevati na kakšno določbo prejšnjih
členov, če se napaka nanaša na dejstva, ki so mu bila znana ali mu niso mogla
ostati neznana, pa jih ni sporočil naročniku, ali če je s svojim ravnanjem
zavedel naročnika, da pravic ni pravočasno uveljavil.
Pravica zahtevati odpravo napak
637. člen
(1) Naročnik, ki je pravilno obvestil podjemnika, da ima
izvršeno delo neko napako, lahko zahteva od njega, da mu napako odpravi, in mu
za to določi primeren rok. 
(2) Pravico ima tudi do povračila škode, ki mu je zaradi tega
nastala. 
(3) Če bi odprava napake zahtevala pretirane stroške, jo
podjemnik dela lahko odkloni, vendar ima v tem primeru naročnik po svoji izbiri
pravico znižati plačilo ali odstopiti od pogodbe, in pa pravico do povračila
škode.
Poseben primer odstopa od pogodbe
638. člen
Če ima opravljeni posel tako napako, da je delo neuporabno,
ali če je opravljen v nasprotju z izrecnimi pogodbenimi pogoji, lahko naročnik
odstopi od pogodbe in zahteva povračilo škode, ne da bi prej zahteval odpravo
napake.
Naročnikova pravica glede drugih napak izvršenega posla
639. člen
(1) Če ima izvršeni posel napako, ki ni taka, da bi bilo delo
neuporabno, oziroma če posel ni izvršen v nasprotju z izrecnimi pogodbenimi
pogoji, je naročnik dolžan dovoliti podjemniku, da napako odpravi. 
(2) Naročnik lahko določi podjemniku primeren rok za odpravo
napake. 
(3) Če podjemnik ne odpravi napake do izteka tega roka, jo
lahko naročnik po lastni izbiri odpravi na njegov račun, ali zniža plačilo, ali
pa odstopi od pogodbe. 
(4) Naročnik ne more odstopiti od pogodbe, če gre za neznatno
napako. 
(5) V vsakem primeru ima tudi pravico do povračila škode.
Znižanje plačila
640. člen
Plačilo se zniža v razmerju med vrednostjo izvršenega dela ob
sklenitvi pogodbe brez napake in vrednostjo, ki bi jo tedaj imelo izvršeno delo
z napako.
6. oddelek: OBVEZNOST NAROČNIKA
Obveznost prevzeti delo
641. člen
Naročnik je dolžan prevzeti delo, ki je bilo izvršeno po
določilih pogodbe in pravilih posla.
Določitev plačila in izplačilo
642. člen
(1) Plačilo se določi s pogodbo, če ni določeno z obvezno
tarifo ali s kakšnim drugim obveznim pravnim aktom. 
(2) Če plačilo ni določeno, ga določi sodišče tako, da
ustreza vrednosti dela, za tak posel običajno potrebnemu času kot tudi za to
vrsto dela običajnemu plačilu. 
(3) Naročnik ni dolžan izplačati plačila, preden ne pregleda
izvršenega dela in ga ne potrdi, razen če ni drugače dogovorjeno. 
(4) To velja tudi, če sta dogovorjeni izvršitev in izročitev
dela po delih.
Izračun z izrecnim jamstvom
643. člen
(1) Če je bilo plačilo dogovorjeno na podlagi izračuna z
izrecnim jamstvom podjemnika za njegovo pravilnost, ta ne sme zahtevati večjega
plačila, celo če je v posel vložil več dela in če je izvršitev terjala večje
stroške, kot je pričakoval. 
(2) S tem ni izključena uporaba pravil o razvezi in spremembi
pogodbe zaradi spremenjenih okoliščin. 
(3) Če je bilo plačilo dogovorjeno na podlagi izračuna brez
izrecnega podjemnikovega jamstva za njegovo pravilnost in se med delom izkaže,
da je prekoračitev neogibna, mora podjemnik o tem nemudoma obvestiti naročnika,
sicer izgubi kakršnokoli terjatev zaradi večjih stroškov.
7. oddelek: NEVARNOST
Če je dal material podjemnik
644. člen
(1) Če je dal material za izdelavo stvari podjemnik, pa je
bila stvar iz kakršnegakoli vzroka poškodovana ali uničena pred izročitvijo
naročniku, gre to na prevzemnikovo nevarnost in nima pravice do povračila za
dani material in ne do plačila za svoje delo. 
(2) Če je naročnik pregledal izvršeno delo in ga potrdil, se
šteje, da mu je bila stvar izročena, da pa je ostala v hrambi pri podjemniku. 
(3) Če je naročnik v zamudi, ker ni prevzel ponujene stvari,
preide nevarnost za naključno uničenje ali poškodbo stvari nanj.
Če je dal material naročnik
645. člen
(1) Če je dal material za izdelavo naročnik, prevzema sam
nevarnost za naključno uničenje ali poškodbo stvari. 
(2) Tedaj ima podjemnik pravico do plačila le v primeru, če
je bila stvar uničena ali poškodovana potem, ko je prišel naročnik v zamudo,
ali če se naročnik ni odzval njegovemu pravilnemu vabilu, naj stvar pregleda.
Nevarnost pri izročitvi po delih
646. člen
Če je dogovorjeno, da bo naročnik pregledal in prevzel
posamezne dele, kot bodo izdelani, ima podjemnik pravico do plačila za izdelavo
delov, ki jih je naročnik pregledal in potrdil, celo če so bili morda potem pri
njem brez njegove krivde uničeni.
8. oddelek: ZASTAVNA PRAVICA
Podjemnikova zastavna pravica
647. člen
Zato da si zavaruje plačilo za svoje delo in povračilo za
porabljeni material ter druge terjatve iz podjemne pogodbe, ima podjemnik
zastavno pravico na stvareh, ki jih je izdelal ali popravil, kot tudi na drugih
predmetih, ki mu jih je izročil naročnik v zvezi z njegovim delom, vse dokler
jih ima v posesti in dokler jih prostovoljno ne neha imeti.
9. oddelek: PRENEHANJE POGODBE
Prenehanje pogodbe po volji naročnika
648. člen
Vse dotlej, dokler naročeni posel ni končan, lahko naročnik
odstopi od pogodbe kadarkoli hoče; vendar mora v tem primeru podjemniku
izplačati dogovorjeno plačilo, zmanjšano za stroške, ki jih ta ni imel, pa bi
jih moral imeti, če pogodba ne bi bila razdrta, kot tudi za tisto, kar je
zaslužil drugje ali kar namenoma ni hotel zaslužiti.
XII. poglavje: GRADBENA POGODBA
1. oddelek: SPLOŠNE DOLOČBE
Pojem
649. člen
(1) Gradbena pogodba je podjemna pogodba, s katero se
izvajalec zavezuje, da bo po določenem načrtu v dogovorjenem roku zgradil
določeno gradbo na določenem zemljišču ali da bo na takem zemljišču oziroma na
že obstoječem objektu izvedel kakšna druga gradbena dela, naročnik pa se
zavezuje, da mu bo za to plačal določeno ceno. 
(2) Gradbena pogodba mora biti sklenjena v pisni obliki.
Gradba
650. člen
Z “gradbo” so mišljene v tem poglavju stavbe, jezovi,
mostovi, predori, vodovodi, kanalizacije, ceste, železniške proge, vodnjaki in
drugi gradbeni objekti, katerih izdelava terja večja in zahtevnejša dela.
Nadzor nad deli in kontrola nad kakovostjo materiala
651. člen
Izvajalec je dolžan omogočiti naročniku stalen nadzor nad
deli in kontrolo nad količino in kakovostjo uporabljenega materiala.
Odmik od načrta
652. člen
(1) Za vsak odmik od gradbenega načrta oziroma od pogodbenih
del mora imeti izvajalec pisno soglasje naročnika. 
(2) Za dela, ki jih je opravil brez takega soglasja, ne more
zahtevati povečanja dogovorjene cene.
Nujna nepredvidena dela
653. člen
(1) Izvajalec lahko izvede nepredvidena dela tudi brez
poprejšnjega soglasja naročnika, če si ga zaradi njihove nujnosti ni mogel
preskrbeti. 
(2) Nepredvidena dela so tista, ki jih je bilo treba nujno
opraviti, da bi bila zagotovljena stabilnost objekta ali da ne bi nastala
škoda, povzročila pa jih je nepričakovana težja narava zemljišča, nepričakovana
voda ali kakšen drug izreden in nepričakovan dogodek. 
(3) Izvajalec mora o teh pojavih in storjenih ukrepih
nemudoma obvestiti naročnika. 
(4) Izvajalec ima pravico do pravičnega plačila za nepredvidena
dela, ki jih je bilo treba opraviti. 
(5) Naročnik lahko odstopi od pogodbe, če bi morala biti
zaradi teh del dogovorjena cena precej višja; o tem pa mora nemudoma obvestiti
izvajalca. 
(6) V primeru odstopa od pogodbe, mora naročnik plačati izvajalcu
ustrezen del cene za že opravljena dela, pa tudi pravično povračilo za nujne
stroške.
Cena del
654. člen
Cena del je lahko določena od merske enote dogovorjenih del
(cena na enoto) ali v skupnem znesku za celotni objekt (skupaj dogovorjena
cena).
Sprememba cene
655. člen
(1) Če ni glede spremembe cene v pogodbi določeno kaj
drugega, lahko izvajalec, ki je v pogodbenem roku izpolnil svojo obveznost,
zahteva zvišanje cene za dela, če so se v času od sklenitve pogodbe do njene
izpolnitve zvišale cene za elemente, na podlagi katerih je bila določena, tako
da bi morala biti ta cena višja več kot za dva odstotka. 
(2) Če izvajalec zaradi vzrokov, za katere odgovarja, ni
izvedel del v pogodbenem roku, lahko zahteva zvišanje cene za dela, če so se v
času od sklenitve pogodbe do dneva, ko bi morala biti dela po pogodbi končana,
zvišale cene za elemente, na podlagi katerih je bila določena, tako da bi
morala biti po novih cenah za te elemente višja več kot za pet odstotkov. 
(3) V primerih iz prejšnjih dveh odstavkov lahko izvajalec
zahteva le razliko v ceni del, ki presega dva oziroma pet odstotkov. 
(4) Izvajalec se ne more sklicevati na zvišanje cen za
elemente, na podlagi katerih je bila določena cena za dela, če so se cene
zvišale potem, ko je prišel v zamudo.
Določilo o nespremenljivosti cen
656. člen
(1) Če je bilo dogovorjeno, da se cena za dela ne bo
spremenila, ko bi se po sklenitvi pogodbe zvišale cene za elemente, na podlagi
katerih je bila določena, lahko izvajalec kljub takemu pogodbenemu določilu
zahteva spremembo, če so se cene za elemente toliko zvišale, da bi morala biti
cena za dela več kot za deset odstotkov višja. 
(2) Vendar lahko v tem primeru izvajalec zahteva samo razliko
v ceni, ki presega deset odstotkov, razen če so se cene za elemente zvišale
potem, ko je prišel v zamudo.
Odstop od pogodbe zaradi zvišanja cene
657. člen
(1) Če bi se v primerih iz prejšnjih členov dogovorjena cena
precej zvišala, lahko naročnik odstopi od pogodbe. 
(2) V primeru odstopa od pogodbe mora naročnik plačati izvajalcu
ustrezen del dogovorjene cene za do tedaj opravljena dela, pa tudi pravično
povračilo za nujne stroške.
Pravica naročnika, da zahteva znižanje dogovorjene cene
658. člen
(1) Če so se v času od sklenitve pogodbe do izpolnitve
izvajalčeve obveznosti cene za elemente, na podlagi katerih je bila določena
cena za dela, znižale več kot za dva odstotka, dela pa so bila opravljena v
dogovorjenem roku, ima naročnik pravico zahtevati ustrezno znižanje dogovorjene
cene za dela nad ta odstotek. 
(2) Če je bilo dogovorjeno, da se cena za dela ne bo
spremenila, dela pa so bila opravljena v dogovorjenem roku, ima naročnik
pravico do znižanja dogovorjene cene v primeru, ko so se cene za elemente, na
podlagi katerih je bila določena, toliko znižale, da bi bila cena več kot za
deset odstotkov nižja, in to za razliko nad deset odstotkov. 
(3) Če je izvajalec del v zamudi, ima naročnik pravico do
sorazmernega znižanja cene za dela za vsako znižanje cene za elemente, na
podlagi katerih je bila ta cena določena.
2. oddelek: GRADBENA POGODBA S POSEBNIM DOLOČILOM
Cena, določena s klavzulo “ključ v roke”
659. člen
(1) Če vsebuje gradbena pogodba določilo “ključ v roke” ali
kakšno drugo podobno določilo, se izvajalec samostojno zavezuje, da bo izvedel
skupaj vsa dela, ki so potrebna za zgraditev in uporabo nekega celotnega
objekta. 
(2) V tem primeru vsebuje dogovorjena cena tudi vrednost vseh
nepredvidenih in presežnih del, izključuje pa vpliv manjkajočih del nanjo. 
(3) Če je pri pogodbi “ključ v roke” udeleženih kot pogodbena
stranka več izvajalcev, je njihova odgovornost nasproti naročniku solidarna.
3. oddelek: ODGOVORNOST ZA NAPAKE
Uporaba pravil podjemne pogodbe
660. člen
Če ni v tem poglavju drugače določeno, se uporabljajo glede
odgovornosti za napake gradbe ustrezne določbe iz poglavja tega zakonika o
podjemni pogodbi.
Prehod pravic iz odgovornosti za napake
661. člen
Pravice naročnika nasproti izvajalcu zaradi napake gradbe
preidejo tudi na vse poznejše pridobitelje gradbe ali njenega dela, vendar
tako, da poznejšim pridobiteljem ne teče nov rok za obvestilo in tožbo, temveč
se jim rok prednikov všteva.
4. oddelek: ODGOVORNOSTI IZVAJALCA IN PROJEKTANTA ZA SOLIDNOST
GRADBE
V čem je odgovornost
662. člen
(1) Izvajalec odgovarja za morebitne napake v izdelavi
gradbe, ki zadevajo njeno solidnost, če se take napake pokažejo v desetih letih
od izročitve in prevzema del. 
(2) Izvajalec odgovarja tudi za morebitne pomanjkljivosti
zemljišča, na katerem je zgrajena gradba, ki se pokažejo v desetih letih od
izročitve in prevzema del, razen če je specializirana organizacija dala
strokovno mnenje, da je zemljišče primerno za gradnjo, in se med gradnjo niso
pojavile okoliščine, ki bi bile vzbujale dvom o utemeljenosti strokovnega
mnenja. 
(3) To velja tudi za projektanta, če izvira napaka gradbe iz
kakšne napake v načrtu. 
(4) Po določbah prejšnjih odstavkov ta dva nista odgovorna le
naročniku, pač pa tudi vsakemu drugemu pridobitelju gradbe. 
(5) Te njune odgovornosti ni mogoče s pogodbo niti izključiti
niti omejiti.
Dolžnost obvestitve in izguba pravice
663. člen
(1) Naročnik ali drug pridobitelj je dolžan obvestiti o
napakah izvajalca in projektanta v šestih mesecih od dneva, ko je napako
ugotovil, sicer izgubi pravico sklicevati se nanjo. 
(2) Pravica naročnika ali drugega pridobitelja nasproti
izvajalcu oziroma projektantu iz njune odgovornosti za napake preneha v enem
letu od dneva, ko je o napaki obvestil projektanta oziroma izvajalca. 
(3) Izvajalec oziroma projektant se ne more sklicevati na
določbe prejšnjih odstavkov, če se napaka nanaša na dejstva, ki so mu bila
znana oziroma mu niso mogla ostati neznana, pa jih ni sporočil naročniku
oziroma drugemu pridobitelju, ali če je s svojim ravnanjem zavedel naročnika
oziroma drugega pridobitelja, da pravic ni pravočasno uveljavil.
Zmanjšanje in izključitev odgovornosti
664. člen
(1) Izvajalec ni prost odgovornosti, če je nastala napaka
zato, ker je pri izvajanju posameznih del ravnal po zahtevah naročnika. 
(2) Vendar je v primeru, če je pred izvršitvijo posameznega
dela po zahtevi naročnika tega opozoril na nevarnost nastanka napak, njegova
odgovornost zmanjšana, v okoliščinah danega primera pa lahko tudi izključena.
Regresi
665. člen
(1) Če sta v razmerju do naročnika za napako odgovorna
izvajalec in projektant, je njuna odgovornost solidarna. 
(2) Projektant, ki je izdelal načrt gradbe in mu je bil
zaupan nadzor nad izvršitvijo del, odgovarja tudi za napake v izvršenih delih,
ki so nastale zaradi vzrokov za katere odgovarja izvajalec, če bi jih bilo
lahko opaziti ob običajnem in primernem nadziranju del, vendar ima pravico
zahtevati od izvajalca ustrezno povračilo. 
(3) Izvajalec, ki je povrnil škodo, nastalo zaradi napake v
izvršenih delih, ima pravico zahtevati od projektanta povračilo v tolikšni
meri, kolikor izvirajo napake v izvršenih delih iz napak v načrtu. 
(4) Če je za napako odgovoren nekdo, ki mu je izvajalec
zaupal del posla, ga mora izvajalec, če namerava zahtevati od njega povračilo,
obvestiti o napaki v dveh mesecih od dneva, ko je naročnik obvestil njega.
XIII. poglavje: PREVOZNE POGODBE
1. oddelek: SPLOŠNE DOLOČBE
Pojem
666. člen
(1) S prevozno pogodbo se prevoznik zavezuje, da bo prepeljal
na določen kraj kakšno osebo ali kakšno stvar, potnik oziroma pošiljatelj pa,
da mu bo za to dal določeno plačilo. 
(2) Za prevoznika se šteje po tem zakoniku tako tisti, ki se
ukvarja s prevozom kot s svojo redno dejavnostjo, kot tudi vsak drug, ki se s
pogodbo zaveže, da bo za plačilo opravil prevoz.
Prevoznikove obveznosti pri linijskem prevozu
667. člen
(1) Prevoznik, ki opravlja prevoz na določeni liniji
(linijski prevoz), je dolžan redno in pravilno vzdrževati objavljeno linijo. 
(2) Za prevoz je dolžan sprejeti vsako osebo in vsako stvar,
ki izpolnjujeta pogoje, določene v objavljenih splošnih pogojih. 
(3) Če prevoznikova redna prevozna sredstva ne zadostujejo za
vse zahtevane prevoze, imajo prednost osebe ali stvari, za katere je to
določeno v posebnih predpisih, nadaljnja prednost pa se določa po vrstnem redu
zahtev; pri tem je med sočasnimi zahtevami za prednost odločilna večja dolžina
prevoza.
Odstop od pogodbe
668. člen
(1) Pošiljatelj oziroma potnik lahko odstopi od pogodbe,
preden se pogodba začne izpolnjevati, mora pa povrniti škodo, ki zaradi tega
nastane prevozniku. 
(2) Če je prevoznik z začetkom prevoza toliko v zamudi, da
dogovorjeni prevoz za drugo stranko nima več pomena, ali če prevoznik noče ali
ne more opraviti dogovorjenega prevoza, lahko druga stranka odstopi od pogodbe
in zahteva vrnitev tistega, kar je za prevoz plačala.
Višina plačila za prevoz
669. člen
(1) Če je višina plačila za prevoz določena s tarifo ali s
kakšnim drugim objavljenim obveznim pravnim aktom, si s pogodbo ni mogoče
izgovoriti višjega plačila. 
(2) Če višina plačila za prevoz ni določena s tarifo ali s
kakšnim drugim objavljenim obveznim pravnim aktom in tudi ne s pogodbo, ima
prevoznik pravico do običajnega plačila za to vrsto prevoza. 
(3) Glede drugega se smiselno uporabljajo določbe o plačilu
iz poglavja tega zakonika o podjemni pogodbi.
Omejitev uporabe določb tega poglavja
670. člen
Določbe tega poglavja se uporabljajo za vse vrste prevoza, če
ni z zakonom za posamezne vrste prevoza drugače določeno.
2. oddelek: POGODBA O PREVOZU STVARI
1. odsek: SPLOŠNE DOLOČBE
Izročitev stvari
671. člen
Prevoznik je dolžan stvar, ki jo je prevzel za prevoz,
izročiti na določenem kraju pošiljatelju ali določeni osebi (prejemniku).
O čem mora pošiljatelj obvestiti prevoznika
672. člen
(1) Pošiljatelj mora obvestiti prevoznika o vrsti pošiljke in
o njeni vsebini in količini in mu sporočiti, kam je treba pošiljko prepeljati,
ime in naslov prejemnika pošiljke, svoje ime in svoj naslov ter vse drugo, kar
je potrebno, da bi lahko prevoznik brez odlašanja in ovir izpolnil svoje
obveznosti. 
(2) Če so v pošiljki dragocenosti, vrednostni papirji ali
druge drage stvari, mora pošiljatelj ob njihovi predaji za prevoz o tem
obvestiti prevoznika in mu sporočiti njihovo vrednost. 
(3) Če gre za prevoz nevarne stvari ali stvari, za katero so
potrebni posebni prevozni pogoji, mora pošiljatelj o tem pravočasno obvestiti
prevoznika, da lahko ta ustrezno ukrepa. 
(4) Če pošiljatelj ne da prevozniku podatkov iz prvega in
tretjega odstavka tega člena ali mu da napačne podatke, je odgovoren za škodo,
ki nastane zaradi tega.
Tovorni list
673. člen
(1) Pogodbenika se lahko sporazumeta, da se o pošiljki, ki je
predana za prevoz, sestavi tovorni list. 
(2) Tovorni list mora vsebovati: ime in naslov pošiljatelja
in prevoznika, vrsto, vsebino in količino pošiljke, pa tudi vrednost
dragocenosti in drugih dragih stvari, namembni kraj, znesek plačila za prevoz
oziroma zaznamek, da je bil prevoz plačan vnaprej, določilo o vsoti, s katero
je pošiljka obremenjena, ter kraj in dan izdaje tovornega lista. 
(3) V tovornem listu so lahko zapisana tudi druga določila
prevozne pogodbe. 
(4) Tovorni list morata podpisati oba pogodbenika. 
(5) Tovorni list lahko vsebuje določbo “po odredbi” ali se
glasi na prinosnika.
Prevozna pogodba in tovorni list
674. člen
Obstoj in veljavnost prevozne pogodbe sta neodvisna od
obstoja tovornega lista in njegove pravilnosti.
Potrdilo o prevzemu za prevoz
675. člen
Če tovorni list ni bil izdan, lahko pošiljatelj zahteva od
prevoznika, da mu izda potrdilo o prevzemu pošiljke za prevoz s podatki, ki jih
mora vsebovati tovorni list.
2. odsek: RAZMERJE MED POŠILJATELJEM IN PREVOZNIKOM
Pakiranje
676. člen
(1) Pošiljatelj je dolžan stvari zapakirati na predpisani ali
običajni način, da ne bi nastala kakšna škoda ali da ne bi bila ogrožena
varnost ljudi ali dobrin. 
(2) Prevoznik je dolžan pošiljatelja opozoriti na
pomanjkljivosti pakiranja, ki jih je mogoče opaziti, ker sicer odgovarja za
poškodbo pošiljke, ki bi nastala zaradi tega. 
(3) Vendar prevoznik ne odgovarja za poškodbo pošiljke, če je
pošiljatelj kljub temu, da je bil opozorjen na pomanjkljivo pakiranje,
zahteval, naj prevoznik prevzame pošiljko za prevoz s temi pomanjkljivostmi. 
(4) Prevoznik je dolžan zavrniti pošiljko, če so
pomanjkljivosti v njenem pakiranju take, da lahko spravijo v nevarnost ljudi
ali dobrine ali povzročijo kakšno škodo. 
(5) Za škodo, ki nastane zaradi pomanjkljivosti v pakiranju
tretjim osebam medtem, ko je stvar pri prevozniku, je odgovoren prevoznik, ta
pa ima pravico zahtevati odškodnino od pošiljatelja.
Plačilo za prevoz in stroški v zvezi s prevozom
677. člen
(1) Pošiljatelj je dolžan plačati prevozniku prevoz in
stroške v zvezi s prevozom. 
(2) Če pa v tovornem listu ni navedeno, da plača pošiljatelj
prevoz in druge stroške v zvezi s prevozom, se domneva, da je pošiljatelj
napotil prevoznika, naj jih zaračuna prejemniku.
Razpolaganje s pošiljko
678. člen
(1) Pošiljatelj lahko razpolaga s pošiljko in spreminja
naročila iz pogodbe in lahko naroči prevozniku, naj ustavi nadaljnji prevoz
pošiljke, naj mu pošiljko vrne, naj jo izroči drugemu prejemniku ali pošlje v
kakšen drug kraj. 
(2) Pošiljateljeva pravica spreminjati naročila preneha, ko
prispe pošiljka v namembni kraj, ko prevoznik izroči prejemniku tovorni list
ali ko prevoznik zahteva od prejemnika, naj pošiljko prevzame, ali ko prejemnik
sam zahteva njeno izročitev. 
(3) Če je bil izdan tovorni list po odredbi oziroma na
prinosnika, ima pravice pošiljatelja iz prejšnjega odstavka izključno imetnik
tovornega lista. 
(4) Upravičenec, ki izkoristi pravico in da prevozniku nova
naročila, mu mora povrniti stroške in škodo, ki jo je zaradi tega imel, in na
njegovo zahtevo dati jamstvo, da mu bodo stroški in škoda povrnjeni.
Prevozna smer
679. člen
(1) Prevoznik mora opraviti prevoz po dogovorjeni poti. 
(2) Če ni bilo dogovorjeno, po kateri poti je treba opraviti
prevoz, ga mora prevoznik opraviti po tisti poti, ki najbolj ustreza interesom
pošiljatelja.
Ovire pri prevozu
680. člen
(1) Prevoznik mora obveščati pošiljatelja o vseh okoliščinah,
ki lahko vplivajo na prevoz, in ravnati po njegovih navodilih. 
(2) Prevoznik ni dolžan ravnati po pošiljateljevih navodilih,
če bi njihova izpolnitev lahko spravila v nevarnost ljudi ali dobrine. 
(3) Če je primer tak, da ni mogoče čakati na pošiljateljeva
navodila, mora prevoznik ravnati tako, kakor bi v enakem položaju ravnal dober
gospodarstvenik oziroma dober gospodar, o tem pa obvestiti pošiljatelja in
zahtevati njegova nadaljnja navodila. 
(4) Prevoznik ima pravico do povračila stroškov, ki jih je
imel zaradi ovir, nastalih brez njegove krivde.
Plačilo pri prekinitvi prevoza
681. člen
(1) Če je bil iz kakšnega vzroka, za katerega je odgovoren
prevoznik, prevoz prekinjen, ima prevoznik pravico do sorazmernega dela plačila
za opravljeni prevoz, vendar mora povrniti morebitno škodo, ki je nastala
zaradi prekinitve prevoza za drugo stranko. 
(2) Če je bil prevoz prekinjen iz kakšnega vzroka, za
katerega ni odgovorna nobena izmed zainteresiranih oseb, ima prevoznik pravico
do razlike med dogovorjenim plačilom za prevoz in prevoznimi stroški od kraja,
kjer je bil prevoz prekinjen, do namembnega kraja. 
(3) Prevoznik nima pravice niti do dela plačila, če je bila
med prevozom pošiljka uničena zaradi višje sile.
Če pošiljka ne more biti izročena
682. člen
(1) Če prejemnika ni mogoče obvestiti o prispetju pošiljke
ali če je noče sprejeti, in sploh če pošiljke ni mogoče izročiti, ali če
prejemnik prevozniku ne izplača dolžnega plačila in drugih vsot, ki bremenijo
pošiljko, mora prevoznik obvestiti o tem pošiljatelja, zahtevati njegova
navodila in na njegov račun ukreniti vse potrebno za hrambo stvari. 
(2) Če upravičenec v primernem roku nič ne ukrene s pošiljko,
jo ima prevoznik pravico prodati po pravilih o prodaji dolgovane stvari v
primeru upnikove zamude in se iz dosežene kupnine poplačati za svoje terjatve;
ostanek pa mora položiti pri sodišču za upravičenca.
Odgovornost prevoznika nasproti pošiljatelju
683. člen
Če je prevoznik izročil pošiljko prejemniku, ni pa mu
zaračunal vsote, s katero je bila obremenjena, mora izplačati to vsoto
pošiljatelju, vendar ima pravico zahtevati povračilo od prejemnika.
3. odsek: RAZMERJE MED PREVOZNIKOM IN PREJEMNIKOM
Obvestitev prejemnika o prispetju pošiljke
684. člen
(1) Prevoznik mora nemudoma obvestiti prejemnika, da je
pošiljka prispela, mu jo dati na razpolago, kot je dogovorjeno, in mu
predložiti tovorni list, če je bil izdan. 
(2) V primeru ko je bil tovorni list izdan po odredbi ali na
prinosnika, je prevoznik dolžan ravnati po prejšnjem odstavku le, če je v
tovornem listu navedena oseba iz namembnega kraja, ki jo je treba obvestiti, da
je pošiljka prispela.
Izročitev pošiljke, če je bil izdan dvojnik tovornega
lista
685. člen
Prevoznik lahko odkloni izročitev pošiljke, če mu ni hkrati
izročen dvojnik tovornega lista, na katerem je prejemnik potrdil, da mu je bila
pošiljka izročena.
Prejemnikova pravica zahtevati izročitev pošiljke
686. člen
(1) Prejemnik more izvrševati nasproti prevozniku pravice iz
prevozne pogodbe in zahtevati od njega, da mu izroči tovorni list in pošiljko,
šele ko pošiljka prispe v namembni kraj. 
(2) Preden prispe pošiljka v namembni kraj, jo je prevoznik
na prejemnikovo zahtevo dolžan temu izročiti le tedaj, če ga je za to
pooblastil pošiljatelj. 
(3) Prejemnik more izvrševati pravice iz prevozne pogodbe in
zahtevati od prevoznika izročitev pošiljke le, če izpolni v prevozni pogodbi
določene pogoje.
Ugotovitev istovetnosti in stanja pošiljke
687. člen
(1) Upravičenec ima pravico zahtevati, da se z zapisnikom
ugotovi istovetnost pošiljke in, če je bila pošiljka poškodovana, v čem je
poškodba. 
(2) Če se ugotovi, da pošiljka ni tista, ki je bila izročena prevozniku,
ali da je poškodba večja, kot je trdil prevoznik, trpi stroške ugotovitve
prevoznik.
Prejemnikova obveznost, da plača prevoz
688. člen
(1) Če v prevozni pogodbi ali v tovornem listu ni določeno
kaj drugega, se prejemnik s prevzemom pošiljke in morebitnega tovornega lista
zavezuje, da bo prevozniku plačal prevoz in vsote, ki obremenjujejo pošiljko. 
(2) Če prejemnik misli, da ni dolžan plačati prevozniku
toliko, kolikor zahteva, sme izvrševati pravice iz pogodbe le, če položi sporni
znesek pri sodišču.
4. odsek: PREVOZNIKOVA ODGOVORNOST ZA IZGUBO, POŠKODBO IN ZAMUDO
POŠILJKE
Izguba ali poškodba pošiljke
689. člen
(1) Prevoznik odgovarja za morebitno izgubo ali poškodbo
pošiljke v času od njenega prevzema do izročitve, razen če je posledica dejanja
upravičenca, lastnosti pošiljke ali zunanjih vzrokov, ki jih ni bilo mogoče
pričakovati in se jim tudi ne izogniti ali jih odvrniti. 
(2) Določila prevozne pogodbe, splošnih prevoznih pogojev,
tarif ali kakšnega drugega pravnega akta, s katerimi se ta odgovornost
zmanjšuje, so nična. 
(3) Vendar je veljavno določilo, s katerim je vnaprej določen
najvišji znesek odškodnine, s pogojem, da ni v očitnem nesorazmerju s škodo. 
(4) Ta omejitev odškodnine ne velja, če je prevoznik
povzročil škodo namenoma ali iz hude malomarnosti. 
(5) Če ni drugače dogovorjeno, se odmerja odškodnina po tržni
ceni pošiljke v času in kraju predaje za prevoz.
Izguba ali poškodba pošiljke dragih stvari
690. člen
(1) Če se izgubi ali poškoduje pošiljka, v kateri so bile
dragocenosti, vrednostni papirji ali druge drage stvari, je prevoznik dolžan
povrniti tako nastalo škodo le, če je bil ob predaji stvari za prevoz obveščen
o njihovi naravi in vrednosti ali če je povzročil škodo namenoma ali iz hude
malomarnosti. 
(2) Če so bile z naštetimi stvarmi v pošiljki tudi druge,
odgovarja prevoznik za njihovo izgubo ali poškodbo po splošnih pravilih o
njegovi odgovornosti.
Vrnitev plačila za prevoz
691. člen
Če se pošiljka popolnoma izgubi, je prevoznik poleg škode
dolžan povrniti pošiljatelju tudi, kar mu je ta plačal za prevoz.
Če prevzame prejemnik pošiljko brez ugovora
692. člen
(1) Če prevzame prejemnik pošiljko brez ugovora in plača
prevozniku njegove terjatve, preneha prevoznikova odgovornost, razen če je bila
poškodba ugotovljena z zapisnikom pred prevzemom pošiljke. 
(2) Prevoznik ostane odgovoren za poškodbe pošiljke, ki jih
ni bilo mogoče opaziti pri izročitvi, če ga je prejemnik o njih obvestil takoj,
ko jih je odkril, vendar najpozneje v osmih dneh po izročitvi. 
(3) Prevoznik se ne more sklicevati na določbe prejšnjih dveh
odstavkov, če je povzročil poškodbo namenoma ali iz hude malomarnosti.
Prevoznikova odgovornost za zamudo
693. člen
Prevoznik odgovarja za škodo, nastalo zaradi zamude, razen če
je vzrok za zamudo kakšno dejstvo, ki izključuje njegovo odgovornost za izgubo
ali poškodbo stvari.
Odgovornost za pomočnike
694. člen
Prevoznik je odgovoren za osebe, ki so po njegovem naročilu
delale pri prevozu.
5. odsek: UDELEŽBA VEČ PREVOZNIKOV PRI PREVOZU POŠILJKE
Kdaj so solidarno odgovorni
695. člen
(1) Prevoznik, ki zaupa kakšnemu drugemu prevozniku, da
popolnoma ali delno opravi prevoz pošiljke, ki jo je prevzel za prevoz, je še
naprej odgovoren za njen prevoz od prevzema do izročitve, ima pa pravico do
povračila od prevoznika, kateremu je zaupal pošiljko. 
(2) Vendar postane drugi prevoznik, če prevzame od prvega s
pošiljko tudi vozni list, sam pogodbena stranka v prevozni pogodbi s pravicami
in dolžnostmi solidarnega dolžnika in solidarnega upnika, njuna deleža pa sta
sorazmerna z njegovo udeležbo pri prevozu. 
(3) To velja tudi, kadar se za prevoz neke pošiljke z isto
pogodbo zaveže več prevoznikov, ki bodo zaporedoma udeleženi pri prevozu. 
(4) Vsak izmed več prevoznikov ima pravico zahtevati
ugotovitev stanja pošiljke takrat, ko mu je izročena, da opravi svoj del
prevoza. 
(5) Solidarni prevozniki trpijo škodo v sorazmerju z
njihovimi deleži pri prevozu, razen tistega, ki dokaže, da škoda ni nastala
medtem, ko je on prevažal pošiljko. 
(6) Ugovori proti poznejšemu prevozniku učinkujejo tudi proti
vsem prejšnjim.
Deljena odgovornost prevoznikov
696. člen
Kadar je udeleženih pri prevozu iste pošiljke zaporedoma več
prevoznikov, ki jih je določil pošiljatelj, odgovarja vsak izmed njih le za
svoj del prevoza.
6. odsek: ZASTAVNA PRAVICA
Kdaj ima prevoznik zastavno pravico
697. člen
(1) Da si zavaruje plačilo za prevoz in povračilo potrebnih
stroškov, ki jih je imel s prevozom, ima prevoznik zastavno pravico na stvareh,
ki so mu bile predane za prevoz in v zvezi s prevozom, dokler jih ima v posesti
ali dokler ima v rokah listino, ki mu omogoča da z njimi razpolaga. 
(2) Če je bilo udeleženih pri prevozu zaporedoma več
prevoznikov, so tudi njihove terjatve v zvezi z opravljenim prevozom zavarovane
s to zastavo, zadnji prevoznik pa je dolžan zaračunati vse terjatve po tovornem
listu, če tovorni list ne vsebuje kaj drugega. 
(3) Terjatve prejšnjega prevoznika ter njegova zastavna
pravica preidejo po samem zakonu na poznejšega prevoznika, ki mu je plačal te
terjatve. 
(4) To velja tudi, če prevoznik plača špediterjeve terjatve.
Kolizija zastavnih pravic
698. člen
(1) Kadar so na isti stvari poleg zastavne pravice prevoznika
hkrati tudi zastavne pravice komisionarja, špediterja in skladiščnika, imajo
prednost terjatve kateregakoli izmed teh upnikov, nastale z odpravo ali
prevozom, in sicer v obratnem vrstnem redu, kot so nastale. 
(2) Druge terjatve komisionarja in skladiščnika ter terjatve
špediterja in prevoznika, nastale zaradi predujmov, se poplačajo šele za
terjatvami, ki so naštete v prejšnjem odstavku, in sicer po vrstnem redu, kot
so nastale.
3. oddelek: POGODBA O PREVOZU OSEB
Splošna določba
699. člen
Prevoznik je dolžan opraviti prevoz oseb varno, s tistim
prevoznim sredstvom, ki je določeno v prevozni pogodbi, in s tistimi udobnostmi
in higienskimi pogoji, ki se glede na vrsto prevoznega sredstva in dolžino poti
štejejo za nujne.
Potnikova pravica do določenega mesta
700. člen
Prevoznik je dolžan dati potniku tisto mesto in v tistem
prevoznem sredstvu, kakor je bilo dogovorjeno.
Odgovornost prevoznika za zamudo
701. člen
(1) Prevoznik je dolžan potnika pravočasno prepeljati do
določenega kraja. 
(2) Odgovoren je za škodo, ki nastane potniku zaradi zamude,
razen če je zamuda nastala iz vzroka, ki ga ni mogel odvrniti niti s skrbnostjo
dobrega strokovnjaka.
Prevoznikova odgovornost za varnost potnikov
702. člen
(1) Prevoznik je odgovoren za varnost potnikov od začetka do
konca prevoza, tako v primeru plačanega kot tudi v primeru brezplačnega
prevoza, in mora povrniti škodo, nastalo zaradi okvare zdravja, poškodbe ali
smrti potnika, razen če je nastala zaradi potnikovega dejanja ali iz zunanjega
vzroka, ki ga ni bilo mogoče pričakovati, se mu izogniti ali ga odvrniti. 
(2) Določila pogodbe, pa tudi splošnih prevoznih pogojev,
tarife ali kakšnega drugega pravnega akta, s katerimi bi se ta odgovornost
zmanjševala, so nična.
Odgovornost za prtljago, predano za prevoz, ter za
druge stvari
703. člen
(1) Prtljago, ki jo je potnik predal prevozniku, mora ta
prepeljati hkrati s potnikom in mu jo po končanem prevozu izročiti. 
(2) Za izgubo in poškodbo prtljage, ki jo je potnik predal
prevozniku, je ta odgovoren po določbah za prevoz stvari. 
(3) Za poškodbo stvari, ki jih ima potnik pri sebi, je
prevoznik odgovoren po splošnih pravilih o odgovornosti.
XIV. poglavje: LICENČNA POGODBA
1. oddelek: SPLOŠNE DOLOČBE
Pojem
704. člen
Z licenčno pogodbo se dajalec licence zavezuje, da bo
pridobitelju licence v celoti ali delno odstopil pravico izkoriščanja
patentiranega izuma, tehničnega znanja in izkušenj, znamke, vzorca ali modela,
ta pa se zavezuje, da mu bo za to dal določeno plačilo.
Oblika
705. člen
Licenčna pogodba mora biti sklenjena v pisni obliki.
Trajanje licence
706. člen
Licence za izkoriščanje patentiranega izuma, vzorca ali
modela ni mogoče skleniti za daljši čas, kot traja zakonito varstvo teh pravic.
Izključna licenca
707. člen
(1) Z licenčno pogodbo pridobi pridobitelj licence izključno
pravico izkoriščanja predmeta licence le, če je to izrecno dogovorjeno
(izključna licenca). 
(2) Druge možnosti za izkoriščanje predmeta licence obdrži
dajalec licence. 
(3) Če v licenčni pogodbi ni navedeno, za kakšno licenco gre,
se šteje, da je dana neizključna licenca.
2. oddelek: OBVEZNOSTI DAJALCA LICENCE
Izročitev predmeta licence
708. člen
(1) Dajalec licence je dolžan izročiti pridobitelju v
določenem roku predmet licence. 
(2) Dajalec licence je dolžan izročiti pridobitelju licence
tudi tehnično dokumentacijo, ki je potrebna za praktično uporabo predmeta
licence.
Dajanje navodil in obvestil
709. člen
Dajalec licence je dolžan dajati pridobitelju licence vsa
navodila in obvestila, ki so mu potrebna za uspešno izkoriščanje predmeta
licence.
Odgovornost za uporabnost
710. člen
Dajalec licence odgovarja pridobitelju licence za tehnično
izvedljivost in tehnično uporabnost predmeta licence.
Odgovornost za pravne napake
711. člen
(1) Dajalec licence odgovarja za to, da pravica izkoriščanja,
ki je predmet pogodbe, pripada njemu, da na njej ni bremen in da ni omejena v
korist koga tretjega. 
(2) Če je predmet pogodbe izključna licenca, jamči dajalec
licence, da pravice izkoriščanja ni odstopil drugemu, ne popolnoma ne delno. 
(3) Dajalec licence je dolžan varovati in braniti pravico, ki
jo je odstopil pridobitelju, pred vsemi zahtevami tretjih.
Obveznost dajalca izključne licence
712. člen
Če je dogovorjena izključna licenca, ne sme dajalec licence v
nobeni obliki sam izkoriščati predmeta licence in ne posameznih njegovih delov,
in v mejah prostorske veljavnosti licence tudi ne prepustiti tega komu drugemu.
3. oddelek: OBVEZNOSTI PRIDOBITELJA LICENCE
Izkoriščanje predmeta licence
713. člen
Pridobitelj licence mora izkoriščati predmet licence na
dogovorjeni način, v dogovorjenem obsegu in v dogovorjenih mejah.
Izkoriščanje poznejših izpopolnitev
714. člen
Če ni v zakonu ali v pogodbi drugače določeno, pridobitelj
licence ni upravičen izkoriščati poznejših izpopolnitev predmeta licence.
Varovanje zaupnosti predmeta licence
715. člen
Če so predmet licence nepatentiran izum ali tajno tehnično
znanje in izkušnje, jih mora pridobitelj licence varovati kot zaupne.
Kakovost
716. člen
(1) Če je bila z licenco za proizvodnjo odstopljena tudi
licenca za uporabo znamke, sme pridobitelj licence dajati v promet blago s to
znamko samo, če je blago enake kakovosti, kot je blago, ki ga proizvaja dajalec
licence. 
(2) Drugačno pogodbeno določilo je nično.
Zaznamovanje
717. člen
Pridobitelj licence je dolžan zaznamovati blago z označbo o
proizvodnji po licenci.
Plačilo
718. člen
Pridobitelj licence mora plačati dajalcu licence dogovorjeno
plačilo tedaj in tako, kot je to določeno v pogodbi.
Poročanje
719. člen
Če je plačilo odvisno od obsega izkoriščanja predmeta
licence, mora pridobitelj licence dajalcu licence poročati o tem, koliko jo
izkorišča, in plačilo obračunati vsako leto, razen če ni v pogodbi za to
določen krajši rok.
Sprememba dogovorjenega plačila
720. člen
Če je dogovorjeno plačilo postalo očitno nesorazmerno v
primerjavi s prihodkom, ki ga ima pridobitelj licence od izkoriščanja predmeta
licence, lahko zainteresirana stranka zahteva njegovo spremembo.
4. oddelek: PODLICENCA
Kdaj se sme dati
721. člen
(1) Pridobitelj izključne licence lahko odstopi pravico
izkoriščanja predmeta licence drugemu (podlicenca). 
(2) V pogodbi je lahko dogovorjeno, da pridobitelj licence ne
sme dati drugemu podlicence ali da mu je ne sme dati brez dovoljenja dajalca.
Kdaj lahko dajalec licence odreče dovoljenje
722. člen
Kadar je za podlicenco potrebno dovoljenje dajalca licence,
sme ta odreči pridobitelju izključne licence dovoljenje samo iz resnih razlogov.
Odpoved zaradi nedovoljene podlicence
723. člen
Dajalec licence lahko odpove licenčno pogodbo brez
odpovednega roka, če je bila podlicenca dana brez njegovega dovoljenja, ko je
bilo po zakonu ali po pogodbi to potrebno.
Neposreden zahtevek dajalca licence
724. člen
(1) S podlicenčno pogodbo se ne vzpostavlja nobeno posebno
pravno razmerje med pridobiteljem podlicence in dajalcem licence, in to niti
tedaj, ko je dajalec licence dal za sklenitev podlicence potrebno dovoljenje. 
(2) Da bi si poplačal svoje, iz licence nastale terjatve,
lahko dajalec licence neposredno od pridobitelja podlicence zahteva plačilo
zneskov, ki jih ta dolguje dajalcu podlicence iz podlicence.
5. oddelek: PRENEHANJE POGODBE
Pretek določenega časa
725. člen
Licenčna pogodba, ki je bila sklenjena za določen čas,
preneha s samim pretekom časa, za katerega je bila sklenjena, in je torej ni
treba odpovedati.
Molče obnovljena licenca
726. člen
(1) Če pridobitelj licence po preteku časa, za katerega je
bila licenčna pogodba sklenjena, še naprej izkorišča predmet licence, dajalec
pa temu ne nasprotuje, se šteje, da je sklenjena nova licenčna pogodba za
nedoločen čas, ob enakih pogojih kot prejšnja. 
(2) Zavarovanja, ki so jih dale tretje osebe za prvo licenco,
prenehajo s pretekom časa, za katerega so bila sklenjena.
Odpoved
727. člen
(1) Licenčna pogodba, katere trajanje ni določeno, preneha z
odpovedjo, ki jo lahko vsaka stranka da drugi, pri čemer pa mora spoštovati
določeni odpovedni rok. 
(2) Če v pogodbi ni določen odpovedni rok, je ta rok šest
mesecev, vendar pa dajalec licence ne more odpovedati pogodbe v prvem letu
njene veljavnosti.
Smrt, stečaj in likvidacija
728. člen
(1) Če umre dajalec licence in ni drugače dogovorjeno, se
licenčna pogodba nadaljuje z njegovimi dediči. 
(2) Če umre pridobitelj licence, se licenčna pogodba
nadaljuje z njegovimi dediči, ki podedujejo njegovo podjetje. 
(3) Če pride pridobitelj licence v stečaj ali likvidacijo,
lahko dajalec licence odstopi od pogodbe.
XV. poglavje: SHRANJEVALNA POGODBA
1. oddelek: O SHRANJEVALNI POGODBI NASPLOH
1. odsek: SPLOŠNE DOLOČBE
Pojem
729. člen
(1) S shranjevalno pogodbo se shranjevalec zavezuje, da
sprejme stvar od položnika, da jo hrani in mu jo vrne, ko jo bo ta zahteval. 
(2) Predmet shranjevalne pogodbe so lahko samo premične
stvari.
Hramba tuje stvari
730. člen
(1) Veljavno shranjevalno pogodbo lahko sklene v svojem imenu
tudi nekdo, ki ni upravičen razpolagati s stvarjo oziroma ni lastnik stvari, in
mora shranjevalec stvar vrniti njemu, razen če zve, da je bila ukradena. 
(2) Če kdo tretji s tožbo zahteva od shranjevalca stvar in
trdi, da je upravičen razpolagati z njo oziroma da je njen lastnik, mora
shranjevalec sporočiti sodišču, od koga je stvar sprejel, hkrati pa obvestiti
položnika o vloženi tožbi.
2. odsek: OBVEZNOSTI SHRANJEVALCA
Obveznost hrambe in obveščanja
731. člen
(1) Shranjevalec je dolžan hraniti stvar kot svojo lastno, če
gre za odplačno hrambo, pa kot dober gospodarstvenik oziroma kot dober
gospodar. 
(2) Če sta v pogodbi določena kraj in način hrambe stvari, ju
sme shranjevalec spremeniti samo, če to zahtevajo spremenjene okoliščine; sicer
odgovarja tudi za naključno uničenje ali naključno poškodbo stvari. 
(3) Shranjevalec mora o vsaki spremembi, ki jo opazi na
stvareh, ter o nevarnosti, da bi utegnile biti stvari kakorkoli poškodovane,
obvestiti položnika.
Izročitev stvari drugemu v hrambo
732. člen
Shranjevalec ne sme brez položnikove privolitve ali brez sile
izročiti zaupane mu stvari v hrambo drugemu; sicer odgovarja tudi za njeno
naključno uničenje ali poškodbo.
Uporaba stvari
733. člen
(1) Shranjevalec nima pravice uporabljati stvar, ki mu je
bila zaupana v hrambo. 
(2) Če shranjevalec nedovoljeno uporablja stvar, dolguje
položniku ustrezno odškodnino in je pri tem odgovoren za morebitno naključno uničenje
ali poškodbo stvari. 
(3) Če je bila dana v hrambo kakšna nepotrošna stvar in jo je
bilo shranjevalcu dovoljeno uporabljati, se za razmerja med pogodbenikoma
uporabljajo pravila posodbene pogodbe in se pogodba samo glede časa in kraja
vrnitve stvari presoja po pravilih shranjevalne pogodbe, razen če nista pogodbenika
v tem pogledu določila kaj drugega.
Uporaba stvari in njena izročitev drugemu
734. člen
Če uporablja shranjevalec brez položnikove privolitve in brez
sile stvar v nasprotju s pogodbo, če spremeni kraj ali način njene hrambe ali
če izroči stvar v hrambo drugemu, ne odgovarja za naključno uničenje ali
poškodbo stvari, do katerih bi bilo prišlo, tudi če bi bil ravnal v skladu s
pogodbo.
Vrnitev stvari
735. člen
(1) Shranjevalec je dolžan vrniti stvar, brž ko jo položnik
zahteva, in sicer z vsemi plodovi in drugimi koristmi od nje. 
(2) Če je določen za vrnitev stvari rok, lahko položnik
zahteva vrnitev stvari tudi pred iztekom roka, razen če ni bil rok dogovorjen
izključno v njegovem interesu. 
(3) Stvar je treba vrniti v kraju, kjer je bila izročena
shranjevalcu, če ni v pogodbi določen kak drug kraj; v tem primeru pa ima
shranjevalec pravico do povračila stroškov s prenosom stvari.
3. odsek: PRAVICE SHRANJEVALCA
Povračilo stroškov in škode
736. člen
Shranjevalec ima pravico zahtevati od položnika, da mu povrne
opravičene stroške, ki jih je imel, da je stvar ohranil, ter škodo, ki jo je
imel zaradi hrambe.
Plačilo
737. člen
Shranjevalec nima pravice do plačila za svoj trud, razen če
je bilo plačilo dogovorjeno, če se shranjevalec ukvarja s sprejemanjem stvari v
hrambo ali če je bilo plačilo mogoče pričakovati glede na okoliščine posla.
Vrnitev stvari pri brezplačni hrambi
738. člen
(1) Shranjevalec, ki se je zavezal, da bo stvar brezplačno hranil
določen čas, jo lahko vrne položniku pred iztekom dogovorjenega roka, če grozi
sami stvari nevarnost uničenja ali poškodbe ali če bi mu zaradi njene nadaljnje
hrambe lahko nastala škoda. 
(2) Če rok ni bil dogovorjen, lahko shranjevalec iz
prejšnjega odstavka ob vsakem času odstopi od pogodbe, vendar pa mora položniku
določiti primeren rok za prevzem stvari.
4. odsek: POSEBNI PRIMERI HRAMBE
Nepristna hramba
739. člen
Če so bile dane v hrambo nadomestne stvari s pravico, da jih
shranjevalec lahko porabi, in obveznostjo, da mora vrniti enako količino stvari
iste vrste, se za njegova razmerja s položnikom uporabljajo pravila posojilne
pogodbe, le glede časa in kraja vrnitve stvari, veljajo pravila shranjevalne
pogodbe, razen če pogodbenika nista določila v tem pogledu kaj drugega.
Hramba v sili
740. člen
Tisti, ki mu je bila stvar zaupana v kakšni stiski, na primer
ob požaru, potresu, poplavi, jo mora hraniti z večjo skrbnostjo.
2. oddelek: GOSTINSKA HRAMBA
Gostinec kot shranjevalec
741. člen
(1) Gostinci se štejejo glede stvari, ki so jih gosti
prinesli s seboj, za shranjevalce in odgovarjajo, če stvari izginejo ali se
poškodujejo, za škodo v višini vrednosti stvari, vendar ne več kot 50.000
tolarjev. 
(2) Gostinci, ki gostom nudijo nastanitev, se štejejo glede
stvari, ki so jih gosti prinesli s seboj, za shranjevalce in odgovarjajo, če
stvari izginejo ali se poškodujejo, za škodo v višini vrednosti stvari, vendar
ne več kot 150.000 tolarjev. 
(3) Ta odgovornost je izključena, če so bile stvari uničene
ali poškodovane zaradi okoliščin, ki se jim ni bilo mogoče izogniti ali jih
odvrniti, ali zaradi kakšnega vzroka v sami stvari, ali če so izginile ali bile
poškodovane po krivdi samega gosta ali pa po krivdi tistih, ki jih je gost
pripeljal s seboj ali so ga prišli obiskat. 
(4) Gostinec dolguje popolno odškodnino, če mu je gost stvar
izročil v hrambo, kot tudi če je škoda nastala po njegovi krivdi ali po krivdi
osebe, za katero odgovarja.
Obveznost gostinca, da sprejme stvari v hrambo
742. člen
(1) Gostinec je dolžan sprejeti v hrambo stvari, ki jih gosti
prinesejo s seboj in želijo dati v hrambo, razen če zanje nima primernih
prostorov ali če njihova hramba iz kakšnega drugega vzroka presega njegove
možnosti. 
(2) Če gostinec neutemeljeno noče sprejeti stvari v hrambo,
dolguje gostu popolno odškodnino za škodo, ki mu zaradi tega nastane.
Dolžnost gosta, da priglasi škodo
743. člen
Gost je dolžan priglasiti, da je stvar izginila ali da je
poškodovana, brž ko za to zve, sicer ima pravico do odškodnine samo, če dokaže,
da je škoda nastala po krivdi gostinca ali osebe, za katero on odgovarja.
Objave o izključitvi odgovornosti
744. člen
Nobenega pravnega učinka nimajo v gostinčevih prostorih
izobešene izjave, s katerimi se v nasprotju z določbami tega zakonika izključuje,
omejuje ali pogojuje njegova odgovornost za stvari, ki so jih gosti prinesli s
seboj.
Pridržna pravica
745. člen
Gostinci, ki sprejemajo goste na prenočišče, imajo pravico
pridržati stvari, ki so jih gosti prinesli s seboj, do popolnega plačila za njihovo
prenočitev in druge storitve.
Razširitev uporabe določb o gostinski hrambi
746. člen
Določbe o gostinski hrambi se smiselno uporabljajo tudi za
bolnišnice, garaže, železniške spalnike, organizirana taborjenja ipd.
XVI. poglavje: SKLADIŠČNA POGODBA
1. oddelek: SPLOŠNE DOLOČBE
Pojem
747. člen
(1) S skladiščno pogodbo se skladiščnik zavezuje, da sprejme
in shrani določeno blago in ukrene, kar bo potrebno ali dogovorjeno za njegovo
ohranitev v določenem stanju, ter da ga na zahtevo položnika ali drugega upravičenca
izroči, položnik pa se zavezuje, da mu bo za to dal določeno plačilo. 
(2) Položnik mora ob predaji blaga dati vsa potrebna
obvestila o njem in navesti njegovo vrednost.
Izključitev odgovornosti in nekatere obveznosti
skladiščnika
748. člen
(1) Skladiščnik odgovarja za škodo na blagu, razen če dokaže,
da je škoda nastala zaradi okoliščin, ki se jim ni bilo mogoče izogniti ali jih
odvrniti, ali da je nastala po krivdi položnika, zaradi hib ali naravnih
lastnosti blaga ali zaradi slabe embalaže. 
(2) Skladiščnik je dolžan položnika opozoriti na hibe ali
naravne lastnosti blaga oziroma na slabo embalažo, zaradi katerih utegne priti
do škode na blagu, brž ko to opazi ali bi moral opaziti. 
(3) Če začnejo nastajati na blagu nepreprečljive spremembe,
zaradi katerih grozi nevarnost, da se bo blago pokvarilo ali uničilo, mora
skladiščnik v primeru, ko tega na njegovo zahtevo ne bi mogel pravočasno
storiti položnik, blago nemudoma na najprimernejši način prodati. 
(4) Skladiščnik je dolžan storiti, kar je potrebno, da
obvaruje položnikove pravice nasproti prevozniku, ki mu je izročil blago za
položnika v poškodovanem ali pomanjkljivem stanju.
Kdaj mora biti blago zavarovano
749. člen
(1) Skladiščnik je le tedaj dolžan zavarovati blago, ki ga je
prejel v hrambo, če je tako dogovorjeno. 
(2) Če v pogodbi ni določeno, katere nevarnosti mora zajeti
zavarovanje, je skladiščnik dolžan zavarovati blago pred običajnimi
nevarnostmi.
Omejitev odškodnine
750. člen
Odškodnina, ki jo mora skladiščnik plačati zaradi uničenja,
zmanjšanja ali poškodbe blaga v času od njegovega prevzema do izročitve, ne
more presegati dejanske vrednosti blaga, razen če je škodo povzročil namenoma
ali iz hude malomarnosti.
Mešanje nadomestnih stvari
751. člen
(1) Skladiščnik ne sme pomešati sprejetih nadomestnih stvari
s stvarmi iste vrste in iste kakovosti, razen če je položnik v to privolil ali
če je očitno, da gre za stvari, ki se lahko mešajo brez nevarnosti, da bo za
položnika nastala škoda. 
(2) Če so stvari pomešane, sme skladiščnik na zahtevo
upravičenca brez sodelovanja drugih upravičencev izročiti iz mešanice
nadomestnih stvari tisti del, ki mu pripada.
Pregled blaga in jemanje vzorcev
752. člen
Skladiščnik je dolžan dovoliti upravičencu, da pregleda blago
in vzame njegove vzorce.
Terjatev skladiščnika in zastavna pravica
753. člen
(1) Skladiščnik ima poleg pravice do plačila za hrambo tudi
pravico do povračila stroškov, ki so bili potrebni za ohranitev blaga. 
(2) Za svoje terjatve iz skladiščne pogodbe in za druge
terjatve, nastale v zvezi s hrambo blaga, ima na njem zastavno pravico.
Dvig blaga in prodaja nedvignjenega blaga
754. člen
(1) Položnik lahko dvigne blago tudi pred dogovorjenim rokom.
(2) Če položnik ne dvigne blaga po izteku dogovorjenega roka
ali, če v pogodbi ni bil določen rok za hrambo, po izteku enega leta, sme
skladiščnik na njegov račun prodati blago na javni dražbi; vendar pa mu mora
poprej sporočiti tak svoj namen in mu pustiti dodaten rok najmanj osmih dni, da
dvigne blago.
Napake pri prevzemu blaga
755. člen
(1) Prevzemnik blaga mora blago pregledati v trenutku, ko ga
prevzame. 
(2) Če opazi pri prevzemu blaga kakšne napake, mora
prevzemnik na to takoj opozoriti skladiščnika; sicer se šteje, da je bilo blago
v redu prevzeto. 
(3) O napakah, ki jih ni bilo mogoče ugotoviti ob prevzemu,
mora prevzemnik na zanesljiv način obvestiti skladiščnika v sedmih dneh od
dneva, ko je blago prevzel; sicer se šteje, da je bilo blago v redu prevzeto.
Uporaba pravil o hrambi
756. člen
Za skladiščne pogodbe se smiselno uporabljajo pravila o
hrambi, če ni to s pravili o uskladiščenju drugače urejeno.
2. oddelek: SKLADIŠČNICA
Dolžnost izdaje skladiščnice
757. člen
Skladiščnik, ki opravlja dejavnost skladiščenja kot
registrirano dejavnost, je položniku na njegovo zahtevo dolžan izdati skladiščnico
za blago, sprejeto v skladišče.
Sestavine in vsebina skladiščnice
758. člen
(1) Skladiščnica je sestavljena iz pobotnice (priznanice) in
zastavnice. 
(2) V pobotnici in zastavnici morajo biti naslednji podatki:
firma oziroma ime položnika, njegov sedež oziroma prebivališče, firma in sedež
skladiščnika, datum in številka skladiščnice, kraj, kjer je skladišče, vrsta,
stanje in količina blaga, navedba o tem, do katerega zneska je blago
zavarovano, ter drugi podatki, ki so potrebni za razločevanje blaga in za
določitev njegove vrednosti. 
(3) Pobotnica in zastavnica se morata sklicevati druga na
drugo.
Skladiščnica za dele blaga
759. člen
(1) Položnik lahko zahteva, da skladiščnik razdeli blago na
določene dele in mu za vsak del izda posebno skladiščnico. 
(2) Če je že dobil skladiščnico za vso količino blaga, lahko
zahteva, da skladiščnik razdeli blago na določene dele in mu namesto
skladiščnice, ki jo je že dobil, izda posebne skladiščnice za vsak posamezen
del. 
(3) Položnik lahko zahteva, da mu skladiščnik izda
skladiščnico samo za del nadomestnega blaga, ki ga je shranil pri njem.
Pravice imetnika skladiščnice
760. člen
(1) Imetnik skladiščnice ima pravico zahtevati izročitev
blaga, ki je navedeno v njej. 
(2) Z blagom, ki je navedeno v skladiščnici, lahko razpolaga
tako, da prenese skladiščnico.
Prenos pobotnice in zastavnice
761. člen
(1) Pobotnica in zastavnica se lahko prenašata z
indosamentom, skupaj ali vsaka zase. 
(2) Ob vsakem prenosu je treba nanju zapisati datum. 
(3) Na zahtevo prejemnika pobotnice ali zastavnice se prenos
nanj prepiše v register skladišča, kamor se vpiše tudi njegov sedež oziroma
prebivališče.
Pravice imetnika pobotnice
762. člen
(1) Prenos pobotnice brez zastavnice daje prejemniku pravico
zahtevati izročitev blaga samo, če imetniku zastavnice izplača ali če položi
zanj pri skladiščniku znesek, ki bi mu moral biti izplačan na dan zapadlosti
terjatve. 
(2) Če se da z doseženo kupnino plačati znesek, do katerega
ima pravico imetnik zastavnice, lahko imetnik pobotnice brez zastavnice
zahteva, da se blago proda, presežek pa izroči njemu. 
(3) Če gre za nadomestne stvari, lahko imetnik pobotnice brez
zastavnice zahteva, da mu skladiščnik izroči del blaga pod pogojem, da položi
skladiščniku za imetnika zastavnice ustrezen znesek v denarju.
Pravice imetnika zastavnice
763. člen
(1) Prenos zastavnice brez pobotnice daje prejemniku zastavno
pravico na blagu. 
(2) Ob prvem prenosu morajo biti na zastavnici zapisani firma
oziroma ime ter sedež oziroma prebivališče upnika, znesek njegove terjatve,
vštevši tudi obresti in dan zapadlosti. 
(3) Prvi prejemnik zastavnice mora nemudoma sporočiti
skladiščniku, da je bila zastavnica prenešena nanj, skladišče pa mora ta prenos
prepisati v svoj register in na sami zastavnici zaznamovati prepis. 
(4) Če ni bilo storjeno, kar določa prejšnji odstavek, se
zastavnica ne more naprej prenašati z indosamentom. 
(5) Zastavnica, na kateri ni navedena terjatev zastavnega
upnika, veže v korist zastavnega upnika celotno vrednost stvari, ki je navedena
na njej.
Protest zaradi neplačila in prodaja blaga
764. člen
(1) Imetnik zastavnice brez pobotnice, ki mu ni ob roku
plačana z zastavnico zavarovana terjatev, mora vložiti protest po zakonu o
menici, ker sicer izgubi pravico zahtevati plačilo od prenosnikov. 
(2) Imetnik zastavnice, ki je vložil protest, lahko zahteva
po preteku osmih dni od zapadlosti terjatve prodajo zastavljenega blaga; enako
pravico ima tudi prenosnik, ki je imetniku zastavnice plačal z zastavnico
zavarovano terjatev. 
(3) Iz zneska, dobljenega s prodajo, se izloči vsota, ki je
potrebna za kritje stroškov s prodajo, za terjatev skladiščnika iz skladiščne
pogodbe in za druge njegove terjatve, nastale v zvezi s hranjenim blagom; potem
se iz njega plača zavarovana terjatev imetnika zastavnice, ostanek pa gre
imetniku pobotnice.
Zahteva plačila od prenosnikov zastavnice
765. člen
(1) Imetnik zastavnice lahko zahteva plačilo od prenosnika
šele, če ni mogel doseči popolnega poplačila s prodajo zastavljenega blaga. 
(2) To mora zahtevati v roku, ki je v zakonu o menici določen
za zahtevek proti indosantom, ta pa začne teči od dneva, ko je bilo blago
prodano. 
(3) Imetnik zastavnice izgubi pravico zahtevati plačilo od
prenosnikov, če ne zahteva prodaje blaga najdalje v enem mesecu od protesta.
XVII. poglavje: POGODBA O NAROČILU (MANDAT)
1. oddelek: SPLOŠNE DOLOČBE
Pojem
766. člen
(1) S pogodbo o naročilu se prevzemnik naročila zavezuje
naročitelju, da bo zanj opravil določene posle. 
(2) Hkrati dobi prevzemnik naročila pravico, da te posle
opravi. 
(3) Prevzemnik naročila ima pravico do plačila za svoj trud,
razen če ni drugače dogovorjeno ali če ne sledi iz narave medsebojnega razmerja
kaj drugega.
Osebe, ki so dolžne odgovoriti na ponujeno naročilo
767. člen
Kdor opravlja tuje posle kot poklic ali kdor se za to javno
ponuja, mora, če noče sprejeti ponujenega naročila, ki se nanaša na take posle,
o tem nemudoma obvestiti drugo stranko; sicer odgovarja za škodo, ki tej
nastane zaradi tega.
2. oddelek: OBVEZNOST PREVZEMNIKA NAROČILA
Izvršitev naročila, kot se glasi
768. člen
(1) Prevzemnik naročila mora izvršiti naročilo po prejetih
navodilih kot dober gospodarstvenik oziroma kot dober gospodar; pri tem mora
ostati v njegovih mejah in v vsem paziti na naročiteljeve interese, ki mu
morajo biti vodilo. 
(2) Če je prevzemnik mnenja, da bi bila izvršitev naročila po
dobljenih navodilih škodljiva za naročitelja, ga mora na to opozoriti in
zahtevati nova navodila. 
(3) Če naročitelj ni dal določenih navodil o poslu, ki ga je
treba opraviti, je prevzemnik dolžan, upoštevajoč predvsem interese
naročitelja, ravnati kot dober gospodarstvenik oziroma kot dober gospodar, če
gre za neodplačno naročilo, pa tako, kot bi v enakih okoliščinah ravnal v
lastni stvari.
Odmik od naročila in navodil
769. člen
(1) Prevzemnik naročila se sme odmakniti od dobljenega
naročila in navodil samo s soglasjem naročitelja; če pa ga zaradi kratkega časa
ali iz kakšnega drugega vzroka ne more vprašati za soglasje, se sme odmakniti
od naročila in navodil samo, če lahko po presoji vseh okoliščin utemeljeno
misli, da to nalagajo naročiteljevi interesi. 
(2) Če prevzemnik prekorači meje naročila ali če se odmakne
od dobljenih navodil, čeprav ne gre za primer iz prejšnjega odstavka, se ne
šteje za prevzemnika, temveč za poslovodjo brez naročila, razen če naročitelj
pozneje odobri tisto, kar je storil.
Zamenjava
770. člen
(1) Prevzemnik mora naročilo izvršiti osebno. 
(2) Prevzemnik sme izvršitev naročila zaupati drugemu samo,
če mu je naročitelj to dovolil ali če so ga k temu prisilile okoliščine. 
(3) V takih primerih je odgovoren samo za izbiro namestnika
in za navodila, ki mu jih je dal. 
(4) V drugih primerih je odgovoren za delo namestnika, kot
tudi za naključno uničenje ali poškodbo stvari pri njem. 
(5) Naročitelj lahko v vsakem primeru zahteva neposredno od
namestnika, da izpolni obveznost iz naročila.
Dajanje računa
771. člen
Prevzemnik naročila mora dati o opravljenem poslu račun in
naročitelju brez zavlačevanja izročiti vse, kar je prejel iz opravljanja
zaupanih poslov, ne glede na to, ali je tisto, kar je prejel za naročitelja,
temu kdo dolgoval ali ne.
Poročanje
772. člen
Prevzemnik naročila mora naročitelju na njegovo zahtevo
poročati o stanju poslov in mu dati račun tudi pred določenim časom.
Odgovornost za uporabo naročiteljevega denarja
773. člen
Če je prevzemnik naročila zase uporabljal denar, ki ga je
prejel za naročitelja, mu mora plačati obresti po najvišji dovoljeni pogodbeni
obrestni meri, šteto od dneva, ko ga je začel uporabljati, od drugega
dolgovanega denarja, ki mu ga ni pravočasno izročil, pa zamudne obresti, šteto
od dneva, ko bi ga bil moral izročiti.
Solidarna odgovornost prevzemnikov naročil
774. člen
Če je bil neki posel z istim naročilom zaupan več ljudem, da
ga skupaj opravijo, ti solidarno odgovarjajo za obveznosti iz takega naročila,
razen če ni dogovorjeno kaj drugega.
3. oddelek: OBVEZNOSTI NAROČITELJA
Denarni predujem
775. člen
Naročitelj mora dati prevzemniku naročila na njegovo zahtevo
določeno vsoto denarja za pričakovane izdatke.
Povrnitev stroškov in prevzem obveznosti
776. člen
(1) Naročitelj mora povrniti prevzemniku naročila celo v
primeru, če se je njegov trud brez njegove krivde izjalovil, vse potrebne
stroške, ki jih je imel z izpolnitvijo naročila, skupaj z obrestmi od dneva, ko
jih je plačal. 
(2) Prevzeti mora obveznosti, ki jih je prevzemnik prevzel
nase, ko je v svojem imenu opravljal zaupane mu posle, ali pa ga kako drugače
teh obveznosti oprostiti.
Povrnitev škode
777. člen
Naročitelj je dolžan povrniti prevzemniku naročila škodo, ki
je temu brez krivde nastala pri izpolnjevanju naročila.
Višina plačila
778. člen
Če ni drugače dogovorjeno, dolguje naročitelj običajno
plačilo, če takega običaja ni, pa pravično plačilo.
Izplačilo
779. člen
(1) Če ni drugače dogovorjeno, mora naročitelj plačati
prevzemniku naročila po opravljenem poslu. 
(2) Če je prevzemnik naročila brez svoje krivde opravil
naročilo samo deloma, ima pravico do sorazmernega dela plačila. 
(3) Če pa bi bilo vnaprej dogovorjeno plačilo v očitnem
nesorazmerju z opravljenimi storitvami, lahko naročitelj zahteva njegovo
zmanjšanje.
Zastavna pravica
780. člen
V zavarovanje plačila in stroškov ima prevzemnik naročila
zastavno pravico na naročiteljevih premičnih stvareh, ki jih je dobil na
podlagi naročila, kot tudi na denarnih zneskih, ki jih je prejel zanj.
Solidarna odgovornost naročiteljev
781. člen
Če je več oseb zaupalo prevzemniku izvršitev naročila, mu
odgovarjajo solidarno.
4. oddelek: PRENEHANJE NAROČILA
Odstop od pogodbe
782. člen
(1) Naročitelj lahko odstopi od pogodbe. 
(2) V primeru, ko odstopi od pogodbe, po kateri gre
prevzemniku naročila plačilo za njegov trud, mu mora naročitelj izplačati
ustrezen del plačila in mu povrniti škodo, ki mu je nastala zaradi odstopa od
pogodbe, če za odstop ni bilo utemeljenih razlogov.
Odpoved
783. člen
(1) Prevzemnik lahko odpove naročilo, kadar hoče, samo ne ob
neprimernem času. 
(2) Naročitelju mora povrniti škodo, ki mu je nastala zaradi
odpovedi naročila ob neprimernem času, razen če so bili za odpoved podani
utemeljeni razlogi. 
(3) Prevzemnik mora tudi po odpovedi nadaljevati tiste posle,
ki jih ni mogoče odlašati, dokler naročitelj nima možnosti prevzeti skrbi
zanje.
Smrt, prenehanje pravne osebe
784. člen
(1) Naročilo preneha s prevzemnikovo smrtjo. 
(2) Prevzemnikovi dediči so dolžni čim prej obvestiti
naročitelja, da je prevzemnik umrl, in ukreniti vse, kar je potrebno za varstvo
njegovih interesov, dokler ni zmožen sam prevzeti skrbi zanje. 
(3) Naročilo preneha z naročiteljevo smrtjo samo, če je tako
dogovorjeno ali če je prevzemnik prevzel naročilo glede na svoja osebna
razmerja z naročiteljem. 
(4) Prevzemnik naročila mora v tem primeru nadaljevati
zaupane mu posle, če bi sicer nastala škoda za dediče, vse dotlej, dokler ti
niso zmožni sami prevzeti skrbi zanje. 
(5) Če je naročitelj ali prevzemnik neka pravna oseba,
preneha naročilo, ko preneha ta oseba.
Stečaj, izguba poslovne sposobnosti
785. člen
Naročilo preneha, če pride naročitelj ali prevzemnik naročila
v stečaj ali če popolnoma ali deloma izgubi poslovno sposobnost.
Kdaj preneha naročilo
786. člen
(1) Če naročitelj odstopi od pogodbe, kot tudi če umre ali
pride v stečaj ali če popolnoma ali deloma izgubi poslovno sposobnost, preneha
naročilo tedaj, ko prevzemnik zve za dogodek, zaradi katerega naročilo preneha.
(2) Če je dobil prevzemnik pisno pooblastilo, ga mora po
prenehanju naročila vrniti.
Izjeme
787. člen
Če je bilo naročilo dano zato, da bi prevzemnik lahko dosegel
izpolnitev neke svoje terjatve od naročitelja, ta ne more odstopiti od pogodbe
in naročilo ne preneha niti s smrtjo niti s stečajem naročitelja ali
prevzemnika, in tudi ne, če eden izmed njiju popolnoma ali deloma izgubi
poslovno sposobnost.
XVIII. poglavje: KOMISIJSKA POGODBA
1. oddelek: SPLOŠNE DOLOČBE
Pojem
788. člen
(1) S komisijsko pogodbo se komisionar zavezuje, da bo za
plačilo (provizijo) v svojem imenu na račun komitenta opravil enega ali več
poslov, ki mu jih je zaupal komitent. 
(2) Komisionar ima pravico do plačila, tudi če ni bilo
dogovorjeno.
Uporaba pravil o pogodbi o naročilu
789. člen
Za komisijsko pogodbo veljajo smiselno pravila o pogodbi o
naročilu, če ni s komisijskimi pravili drugače določeno.
Sklenitev posla pod drugačnimi pogoji, kot so v
naročilu
790. člen
(1) Če je komisionar sklenil neki posel pod neugodnejšimi
pogoji, kot so bili določeni v naročilu, pa tega ne bi bil smel storiti, mora
komitentu povrniti razliko in povzročeno škodo. 
(2) V primeru iz prejšnjega odstavka komitent lahko odkloni
sprejem sklenjenega posla pod pogojem, da o tem takoj obvesti komisionarja. 
(3) Komitent pa izgubi to pravico, če komisionar pokaže
pripravljenost, da mu takoj plača razliko in povrne povzročeno škodo. 
(4) Če je bil posel sklenjen pod ugodnejšimi pogoji, kot pa
so bili določeni v naročilu, gre vsa tako dosežena korist komitentu.
Prodaja blaga prezadolženi osebi
791. člen
Komisionar odgovarja komitentu za škodo, če je prodal blago
nekomu, za kogar je vedel ali bi bil moral vedeti, da je prezadolžen.
Če komisionar sam kupi blago od komitenta ali mu proda
svoje blago
792. člen
(1) Komisionar, ki mu je bilo zaupano, da proda ali kupi neko
blago, ki kotira na borzi ali na trgu, lahko v primeru, če mu je komitent to
dovolil, obdrži blago zase kot kupec oziroma ga dobavi kot prodajalec po ceni,
ki velja ob izvršitvi zaupanega posla. 
(2) V tem primeru nastanejo med komisionarjem in komitentom
razmerja iz prodajne pogodbe. 
(3) Če se borzna oziroma tržna cena in cena, ki jo je določil
komitent, ne ujemata, ima komisionar prodajalec pravico do manjše izmed teh
dveh cen, komisionar kupec pa mora plačati večjo.
2. oddelek: OBVEZNOSTI KOMISIONARJA
Hramba in zavarovanje
793. člen
(1) Komisionar mora hraniti zaupano blago kot dober
gospodarstvenik. 
(2) Odgovoren je tudi za naključno uničenje ali poškodbo
blaga, če ga ni zavaroval, čeprav bi ga bil po naročilu moral.
Obvestitev o stanju prejetega blaga
794. člen
(1) Komisionar mora tedaj, ko od prevoznika prevzame blago,
ki mu ga je poslal komitent, ugotoviti njegovo stanje in komitentu nemudoma
sporočiti dan prispetja blaga ter vidne poškodbe ali primanjkljaj; sicer odgovarja
za morebitno škodo, ki zaradi te opustitve nastane za komitenta. 
(2) Ukreniti mora vse, kar je potrebno za ohranitev
komitentovih pravic nasproti odgovorni osebi.
Obvestitev o spremembah na blagu
795. člen
Komisionar mora obvestiti komitenta o vseh spremembah na
blagu, zaradi katerih bi blago lahko izgubilo svojo vrednost; če nima časa
čakati na njegova navodila ali če ta zavlačuje z navodili, grozi pa nevarnost
znatnejše poškodbe, mora blago na najprimernejši način prodati.
Sporočitev sopogodbenikovega imena komitentu
796. člen
(1) Komisionar mora sporočiti komitentu, s kom je opravil
posel, ki mu ga je ta zaupal. 
(2) To pravilo ne velja pri prodaji premičnih stvari po
komisijskih prodajalnah, razen če ni drugače dogovorjeno.
Dajanje računa
797. člen
(1) Komisionar mora dati račun o opravljenem poslu brez
nepotrebnega odlašanja. 
(2) Komitentu mora izročiti vse, kar je prejel iz posla, ki
ga je zanj opravil. 
(3) Komisionar more prenesti na komitenta terjatve in druge
pravice, ki si jih je pridobil nasproti tretjemu, s katerim je opravil posel v
svojem imenu in na njegov račun.
Del credere
798. člen
(1) Komisionar je odgovoren za izpolnitev obveznosti svojega
sopogodbenika le, če je posebej jamčil, da jih bo ta izpolnil (del credere). 
(2) Komisionar, ki je jamčil za izpolnitev obveznosti svojega
sopogodbenika, ima pravico tudi do posebnega plačila (del credere provizija).
3. oddelek: OBVEZNOSTI KOMITENTA
Plačilo (provizija)
799. člen
(1) Komitent je dolžan plačati komisionarju provizijo, ko je
posel, ki ga je opravil komisionar, izvršen, kot tudi če njegovo izvršitev
prepreči kakšen vzrok, za katerega odgovarja komitent. 
(2) Če se posel izvršuje postopoma, lahko komisionar zahteva
sorazmeren del plačila po vsaki delni izpolnitvi. 
(3) Če ne pride do izvršitve sklenjenega posla iz vzroka, za
katerega ne odgovarja niti komisionar niti komitent, ima komisionar pravico do
ustreznega plačila za svoj trud. 
(4) Komisionar, ki v svojem ravnanju ni bil zvest komitentu,
nima pravice do plačila.
Višina plačila
800. člen
(1) Če znesek plačila ni določen v pogodbi ali tarifi, gre
komisionarju plačilo, ki ustreza opravljenemu poslu in doseženemu uspehu. 
(2) Če bi bilo v danem primeru plačilo v primerjavi z
opravljenim poslom in doseženim uspehom nesorazmerno veliko, ga lahko sodišče
na komitentovo zahtevo zniža na pravičen znesek.
Povrnitev stroškov
801. člen
(1) Komitent mora povrniti komisionarju stroške, ki so bili
potrebni za izvršitev naročila, skupaj z obrestmi od dneva, ko so bili plačani.
(2) Komitent je dolžan komisionarju posebej plačati za
uporabo njegovih skladišč in transportnih sredstev, če to ni zajeto že s
plačilom za izvršitev posla.
Denarni predujem komisionarju
802. člen
Če v komisijski pogodbi ni določeno kaj drugega, komitent ni
dolžan dati komisionarju kot predujem sredstev, ki jih potrebuje za opravljanje
zaupanega mu posla.
4. oddelek: ZASTAVNA PRAVICA
803. člen
(1) Komisionar ima zastavno pravico na stvareh, ki so predmet
komisijske pogodbe, dokler so te stvari pri njem ali pri nekom, ki jih ima v
posesti zanj, ali dokler ima v rokah listino, ki mu omogoča, da lahko razpolaga
z njimi. 
(2) Iz vrednosti teh stvari se lahko komisionar poplača pred
drugimi komitentovimi upniki za svoje terjatve iz vseh komisijskih poslov s
komitentom, kot tudi iz danih mu posojil in predujmov, ne glede na to, ali so
nastale v zvezi s temi ali v zvezi s kakšnimi drugimi stvarmi. 
(3) Komisionar ima prednostno pravico do poplačila iz tistih
terjatev, ki jih je pridobil za komitenta, ko je izpolnjeval njegovo naročilo.
5. oddelek: RAZMERJA S TRETJIMI
Komitentove pravice do terjatev iz posla s tretjim
804. člen
(1) Komitent more zahtevati izpolnitev terjatev iz posla, ki
ga je komisionar sklenil na njegov račun s tretjim, šele tedaj, ko mu jih
komisionar odstopi. 
(2) Vendar se štejejo glede razmerja med komitentom in
komisionarjem ter njegovimi upniki te terjatve od svojega nastanka za
komitentove terjatve.
Omejitev pravice komisionarjevih upnikov
805. člen
Komisionarjevi upniki ne morejo za izterjavo svojih terjatev
niti v njegovem stečaju z izvršilnimi ukrepi segati na pravice in stvari, ki si
jih je komisionar pri izpolnjevanju naročila pridobil v svojem imenu, toda za
komitenta, razen če gre za take terjatve, ki so nastale v zvezi s pridobitvijo
teh pravic in stvari.
Stečaj komisionarja
806. člen
(1) V komisionarjevem stečaju lahko komitent zahteva, da se
iz stečajne mase izločijo stvari, ki jih je izročil komisionarju, da bi jih ta
zanj prodal, ter stvari, ki jih je komisionar zanj nabavil. 
(2) V enakem primeru lahko komitent zahteva od tretjega, ki
mu je komisionar izročil stvari, da mu jih plača oziroma da mu plača še ne
plačani del.
XIX. poglavje: POGODBA O TRGOVSKEM ZASTOPANJU (AGENCIJSKA
POGODBA)
1. oddelek: SPLOŠNE DOLOČBE
Pojem
807. člen
(1) S pogodbo o trgovskem zastopanju se zastopnik zaveže, da
bo ves čas skrbel za to, da bodo tretje osebe sklepale pogodbe z njegovim
naročiteljem, in da bo v tem smislu posredoval med njimi in naročiteljem, kot
tudi, da bo po dobljenem pooblastilu v imenu in na račun naročitelja sklepal z
njimi pogodbe, ta pa se zavezuje, da mu bo za vsako pogodbo dal določeno
plačilo (provizijo). 
(2) Zastopnik po prvem odstavku tega člena je fizična ali
pravna oseba, ki samostojno in s pridobitnim namenom opravlja zastopanje kot
registrirano dejavnost. 
(3) Kot naročitelj lahko sklene pogodbo o trgovskem
zastopanju tudi sam trgovski zastopnik. 
(4) Naročitelj ima lahko na istem območju za isto vrsto
poslov več zastopnikov, če s pogodbo ni drugače določeno. 
(5) Zastopnik ne sme brez naročiteljeve privolitve prevzeti
obveznosti, da bo na istem območju in za isto vrsto poslov ali za isti krog
strank delal za drugega naročitelja.
Oblika
808. člen
(1) Vsaka stranka lahko zahteva, da se o vsebini pogodbe z
vsemi kasnejšimi spremembami sestavi listina, ki jo druga stranka podpiše. Tej
pravici se stranki ne moreta odpovedati. 
(2) Ne glede na prvi odstavek tega člena pa se stranki lahko
dogovorita, da je pisna oblika pogoj za veljavnost pogodbe in njenih sprememb.
Sklepanje pogodb v imenu naročitelja
809. člen
Zastopnik sme sklepati pogodbe v imenu in na račun svojega
naročitelja, če je dobil za to od njega posebno ali splošno pooblastilo.
Sprejem izpolnitve
810. člen
Zastopnik ne sme zahtevati in ne sprejeti izpolnitve terjatev
svojega naročitelja, če ni za to posebej pooblaščen.
Izjave zastopniku za naročitelja
811. člen
Če je bila pogodba sklenjena s posredovanjem zastopnika,
tedaj mu naročiteljev sopogodbenik lahko daje veljavne izjave, ki se nanašajo
na napake predmeta pogodbe, ter druge izjave v zvezi z njo, da obvaruje ali
izvršuje pravice iz pogodbe.
Izjave v imenu naročitelja
812. člen
Zastopnik je za obvarovanje pravic svojega naročitelja
upravičen dajati potrebne izjave njegovemu sopogodbeniku.
Zavarovanje
813. člen
Da zavaruje naročiteljeve interese, lahko zahteva zastopnik
ukrepe, potrebne za njihovo zavarovanje.
2. oddelek: ZASTOPNIKOVE OBVEZNOSTI
Skrb za naročiteljeve interese
814. člen
(1) Zastopnik mora ravnati pri izvrševanju pogodbe pošteno in
v dobri veri, skrbeti mora za naročiteljeve interese in pri vseh poslih, ki se
jih loteva, ravnati kot dober gospodarstvenik. 
(2) Pri izvrševanju pogodbe si mora zastopnik zlasti
prizadevati za ustrezno posredovanje oziroma sklepanje poslov, pri čemer mora
upoštevati navodila, ki mu jih je dal naročitelj. 
(3) Dogovor med strankama, ki bi nasprotoval prvemu ali
drugemu odstavku tega člena, je ničen.
Obveščanje in poročanje
815. člen
(1) Zastopnik mora dajati naročitelju vsa potrebna obvestila
o položaju na trgu, zlasti tista, ki so pomembna za vsak posamezen posel. 
(2) Zastopnik je dolžan naročitelju redno poročati o svojem
delu, zlasti pa o tretjih osebah, ki so se pripravljene pogajati z naročiteljem
ali z njim skleniti pogodbo, in o pogodbah, ki jih je sklenil v imenu
naročitelja. 
(3) Dogovor med strankama, ki bi nasprotoval prvemu ali
drugemu odstavku tega člena, je ničen.
Sodelovanje pri sklepanju poslov
816. člen
Zastopnik je dolžan sodelovati po naročiteljevih navodilih
pri sklepanju poslov, in kasneje do njihovega popolnega dokončanja.
Varovanje poslovnih skrivnosti
817. člen
(1) Zastopnik je dolžan varovati poslovne skrivnosti svojega
naročitelja, za katere je zvedel v zvezi s poslom, ki mu je bil zaupan. 
(2) Zastopnik odgovarja, če take skrivnosti zlorabi ali jih
odkrije drugemu, tudi potem, ko pogodba o trgovskem zastopanju preneha.
Vrnitev stvari, danih v rabo
818. člen
Ko pogodba o trgovskem zastopanju preneha, mora zastopnik
vrniti naročitelju vse stvari, ki mu jih je ta izročil v rabo med trajanjem
pogodbe.
Poseben primer odgovornosti
819. člen
(1) Zastopnik je naročitelju le tedaj odgovoren za izpolnitev
obveznosti iz pogodbe, pri kateri je posredoval ali jo po pooblastilu sam
sklenil v njegovem imenu, če je za to posebej pisno jamčil. 
(2) Jamstvo za izpolnitev po prvem odstavku tega člena je
mogoče le za določene posle ali za posle z določeno osebo. 
(3) Zastopnik, ki je naročitelju jamčil za izpolnitev
obveznosti iz pogodbe, pri kateri je posredoval, ima pravico tudi do posebnega
plačila (del credere provizija).
3. oddelek: OBVEZNOSTI NAROČITELJA
Splošno pravilo
820. člen
(1) Naročitelj mora v svojem razmerju z zastopnikom ravnati
pošteno in v dobri veri. Zastopnika mora obvestiti tudi v primeru, če posla s
tretjo osebo ne bo izpolnil ali če ga ni izpolnila tretja oseba. 
(2) Naročitelj mora na svoje stroške zastopniku dati na
razpolago potrebno dokumentacijo, vzorce, načrte, cenike, reklamno gradivo,
splošne pogoje poslovanja itd. Stroške prevajanja in tiskanja reklamnega
gradiva v slovenskem jeziku nosi zastopnik. 
(3) Naročitelj mora dati zastopniku vse potrebne informacije
za izvrševanje pogodbe o trgovskem zastopanju.
Dolžnost obveščanja
821. člen
(1) Naročitelj lahko po svojem preudarku sprejme ali zavrne
sklenitev pogodbe, ki jo je pripravil zastopnik, vendar mora v vsakem primeru o
svoji odločitvi nemudoma obvestiti zastopnika. Prav tako ga mora obvestiti o
izpolnitvi ali neizpolnitvi poslov, sklenjenih s tretjo osebo. 
(2) Naročitelj je dolžan zastopnika nemudoma obvestiti, da
mora obseg poslov, sklenjenih z njegovim posredovanjem, zmanjšati na manjšo
mero, kot je mogel zastopnik utemeljeno pričakovati, da ta pravočasno v
ustrezni meri zmanjša svojo podjetnost, ker sicer odgovarja zastopniku za
škodo, ki mu nastane.
Obveznost določb
822. člen
Dogovor med strankama, ki je v nasprotju s prejšnjima členoma
je ničen.
Plačilo (provizija)
823. člen
(1) Naročitelj mora plačati zastopniku provizijo za pogodbe,
sklenjene z njegovim posredovanjem, kot tudi za tiste pogodbe, ki jih je
zastopnik sam sklenil, če je bil za to pooblaščen. 
(2) Zastopnik ima pravico do plačila tudi za tiste pogodbe,
katere je naročitelj sklenil neposredno s strankami, ki jih je našel zastopnik.
(3) Zastopnik, ki v skladu s pogodbo deluje le na določenem
območju ali z določenimi strankami, ima pravico do provizije tudi za tiste
pogodbe, ki so sklenjene za naročnika s strankami tega območja oziroma z
določenimi strankami brez zastopnikovega posredovanja. 
(4) Za pogodbo, ki je sklenjena po prenehanju razmerja med
zastopnikom in naročiteljem ima zastopnik pravico do provizije le, če je
pogodba posledica zastopnikovega prizadevanja v času trajanja razmerja z
naročiteljem in je bila sklenjena v razumnem času po prenehanju tega razmerja,
ali če je ponudba tretje osebe za sklenitev pogodbe prišla k zastopniku ali
naročitelju pred prenehanjem njunega razmerja in gre za katero od pogodb po
prvem, drugem ali tretjem odstavku tega člena. 
(5) Drugi in tretji odstavek tega člena se ne uporabljata, če
je pridobil pravico do provizije prejšnji zastopnik v skladu s četrtim odstavkom
tega člena, razen če bi bilo zaradi okoliščin pravično, da se provizija deli
med oba zastopnika.
Višina plačila
824. člen
(1) Če znesek plačila ni določen v pogodbi ali tarifi, ima
zastopnik pravico do plačila, ki je običajno v kraju, kjer je zastopnik
opravljal dejavnost za naročitelja in glede na tovrstne zastopniške posle. Če
je zastopnik opravljal dejavnost za naročitelja v več krajih, je upravičen do
provizije, ki je običajna v kraju, kjer ima svoj sedež. 
(2) Če takega običaja ni bilo mogoče ugotoviti, je zastopnik
upravičen do provizije v višini, ki upošteva vse okoliščine posla, zlasti pa
število in vrednost poslov med naročiteljem in tretjo osebo ter obseg in
zahtevnost zastopnikovega prizadevanja. 
(3) Če bi bilo v danem primeru plačilo v primerjavi s
storitvijo nesorazmerno veliko, ga sodišče na naročiteljevo zahtevo lahko zniža
na pravičen znesek.
Pridobitev pravice do plačila
825. člen
(1) Zastopnik pridobi pravico do provizije, če in v obsegu, v
katerem je naročitelj opravil ali bi moral opraviti posel s tretjo osebo ali če
je tretja oseba opravila svoj del obveznosti iz posla z naročiteljem. 
(2) Zastopnik nima pravice do provizije, kadar je očitno, da
pogodba ne bo izpolnjena in vzrok za neizpolnitev ni na strani naročitelja. Če
je v takem primeru provizija že plačana, jo mora zastopnik vrniti. 
(3) Zastopnik pridobi pravico do provizije najkasneje takrat,
ko je tretja oseba opravila svoje obveznosti iz posla ali bi jih morala
opraviti, če bi naročitelj opravil svoj del. 
(4) Če se pogodba med naročiteljem in tretjo osebo izvršuje
dalj časa, ima zastopnik pravico do primernega predujma provizije. 
(5) Pravic iz tega člena s pogodbo ni mogoče spremeniti v
škodo zastopnika.
Obračunavanje provizije
826. člen
(1) Naročitelj mora vsaj vsake tri mesece izdelati in
izročiti zastopniku obračun provizije, do katere je upravičen zastopnik, ločeno
za vsak mesec posebej. Ta obračun mora vsebovati vse bistvene sestavine, na
podlagi katerih je izdelan. 
(2) Naročitelj je dolžan provizijo za ves ta čas plačati do
konca naslednjega meseca po zadnjem obračunskem mesecu. S pogodbo je lahko
določeno, da je obračunsko obdobje krajše kot tri mesece. 
(3) Če zastopnik to zahteva, je naročitelj dolžan izročiti
zastopniku izvleček iz poslovnih knjig o vseh poslih, ki opravičujejo
zastopnika do provizije in ga obvestiti o vseh okoliščinah, ki nanjo vplivajo. 
(4) Če naročitelj odkloni zastopnikovo zahtevo ali če
zastopnik dvomi o točnosti izvlečka ali obvestil, lahko zastopnik zahteva, da
pooblaščeni revizor pregleda naročiteljeve poslovne knjige in listine glede
tistih podatkov, ki so pomembni za provizijo in mu jih sporoči. 
(5) Zastopnikove pravice po tem členu s pogodbo ni mogoče
omejiti ali izključiti.
Posebno plačilo
827. člen
Zastopnik, ki je z naročiteljevim pooblastilom izterjal
kakšno njegovo terjatev, ima pravico do posebnega plačila od izterjane vsote.
Stroški
828. člen
(1) Zastopnik nima pravice do povračila stroškov, ki izvirajo
iz rednega opravljanja posredniških poslov, razen če je drugače dogovorjeno ali
običajno. 
(2) Vendar pa ima pravico do povračila posebnih stroškov, ki
jih je imel v korist naročitelja ali jih je plačal po njegovem naročilu.
4. oddelek: ZASTAVNA PRAVICA
Zastavna pravica zastopnika
829. člen
Za zavarovanje svojih zapadlih terjatev, nastalih v zvezi s
pogodbo, ima zastopnik zastavno pravico na vsotah, ki jih je izterjal za
naročitelja po njegovem pooblastilu, kot tudi na vseh naročiteljevih stvareh,
ki jih je v zvezi s pogodbo prejel od njega ali od koga drugega, dokler so te
pri njem ali pri nekom, ki jih ima v posesti za zastopnika ali dokler ima v
rokah listino, ki mu omogoča razpolaganje z njimi.
5. oddelek: PRENEHANJE POGODBE
Prenehanje pogodbe, sklenjene za nedoločen čas
830. člen
(1) Pogodba je sklenjena za nedoločen čas, če se stranki ne
dogovorita drugače. 
(2) Če je pogodba sklenjena za nedoločen čas, jo sme vsaka
stran odpovedati z odpovednim rokom po tem členu. 
(3) Odpovedni rok je odvisen od trajanja pogodbe in znaša po
en mesec za vsako začeto leto trajanja pogodbe. Če traja pogodba več kot pet
let, je odpovedni rok šest mesecev. 
(4) Stranki s pogodbo ne moreta določiti krajših odpovednih
rokov. 
(5) Če se stranki dogovorita za daljše odpovedne roke, mora
veljati ta rok enako za naročitelja in zastopnika. 
(6) Če s pogodbo ni drugače določeno, se odpovedni rok začne
s prvim dnem naslednjega koledarskega meseca in se konča z zadnjim dnem
ustreznega koledarskega meseca.
Prenehanje pogodbe, sklenjene za določen čas
831. člen
(1) Če je bila pogodba o trgovskem zastopanju sklenjena za
določen čas, neha veljati s samim iztekom tega časa. 
(2) Če obe stranki s pogodbo iz prvega odstavka izpolnjujeta
tudi po izteku časa, za katerega je bila sklenjena, gre za pogodbo, sklenjeno
za nedoločen čas. Pri določitvi odpovednega roka se upošteva čas, ki je potekel
od sklenitve pogodbe, kot velja za prenehanje pogodbe, sklenjene za nedoločen
čas.
Odstop od pogodbe brez odpovednega roka
832. člen
(1) Vsaka stranka lahko iz resnih vzrokov, ki jih mora
navesti, zlasti neizpolnitve obveznosti druge stranke ali zaradi izjemnih
okoliščin, odstopi od pogodbe brez odpovednega roka ali pred določenim časom.
Te pravice s pogodbo ni mogoče izključiti ali omejiti. 
(2) Če izjava o tem ne navaja resnih vzrokov, se šteje za
odpoved z rednim odpovednim rokom. 
(3) Vsaka stranka ima pravico do odškodnine, če za odpoved
brez odpovednega roka ali pred potekom časa ni bilo resnega vzroka. 
(4) Neutemeljena odpoved daje drugi stranki pravico, da
odstopi od pogodbe brez odpovednega roka.
Odpravnina
833. člen
(1) Po prenehanju pogodbe ima zastopnik pravico do ustrezne
odpravnine, če in kolikor je pridobil naročitelju nove stranke ali je občutno
povečal posle z dosedanjimi strankami in ima naročitelj tudi po prenehanju
pogodbe znatne koristi s temi strankami, ali če bi plačilo odpravnine terjale
posebne okoliščine, zlasti zaradi izgubljene provizije pri poslih s temi
strankami. 
(2) Pri določanju odpravnine je treba ustrezno upoštevati
tudi provizijo, ki jo je zastopnik dobil za pogodbe, sklenjene po prenehanju
razmerja z naročiteljem in morebitno prepoved konkurenčnega delovanja po
prenehanju razmerja z naročiteljem. 
(3) Znesek odpravnine po prvem in drugem odstavku tega člena
ne more preseči poprečnega letnega zneska provizije v zadnjih petih letih
oziroma v ustrezno krajšem času od sklenitve pogodbe. 
(4) Kadar preneha pogodba, sklenjena za določen čas, pred
potekom tega časa ali kadar preneha pogodba, sklenjena za nedoločen čas, pred
potekom petih let od sklenitve, ima zastopnik pravico do ustrezne odpravnine v
višini razlike med stroški, ki jih je imel v zvezi z uvajanjem proizvoda na
tržišče in vsemi drugimi stroški, ki jih je imel zastopnik v zvezi z izvajanjem
pogodbe, ter prihodki, ki jih je pridobil zastopnik na podlagi izvajanja
pogodbe in prihodki, ki bi jih zastopnik verjetno pridobil do poteka časa
trajanja pogodbe, sklenjene za določen čas, oziroma do poteka petih let od
sklenitve pogodbe, sklenjene za nedoločen čas. 
(5) Zastopnik ima pravico do odpravnine po prejšnjem odstavku
tudi, če po prvem odstavku tega člena ni upravičen do odpravnine kakor tudi, če
bi bila ustrezna odpravnina po prvem odstavku tega člena nižja od ustrezne
odpravnine po prejšnjem odstavku. 
(6) Plačilo odpravnine ne izključuje zastopnikove pravice do
odškodnine.
Razlogi, ki izključujejo odpravnino
834. člen
Naročitelj ni dolžan plačati odpravnine: 
1.     
če je zastopnik sam odpovedal pogodbo; vendar lahko zastopnik tudi v
takšnem primeru zahteva odpravnino, če so vzrok za odpoved pogodbe okoliščine
na strani naročitelja ali če je zastopnik odpovedal pogodbo zaradi svoje
starosti ali bolezni, ki bi preprečevala nadaljevanje pogodbenega razmerja; 
2.     
če je naročitelj odpovedal pogodbo zaradi zastopnikovega krivdnega
ravnanja; 
3.     
če v skladu z dogovorom med naročiteljem in zastopnikom vstopi v pogodbo
namesto zastopnika kdo drugi; tak dogovor ni dopusten pred prenehanjem
pogodbenega razmerja.
Uveljavljanje odpravnine
835. člen
(1) Pravica do odpravnine nastane tudi v primeru, če je
pogodba prenehala zaradi smrti zastopnika. 
(2) Zastopnik izgubi pravico do odpravnine, če naročitelju v
enem letu po prenehanju pogodbenega razmerja ne sporoči, da jo bo zahteval. 
(3) Stranki ne moreta v naprej odpraviti ali zmanjšati pravic
v zvezi z odpravnino v škodo zastopnika. 
(4) Glede izvlečka iz poslovnih knjig in obvestila o
pomembnih okoliščinah, ki vplivajo na določitev odpravnine, ima zastopnik
smiselno enake pravice kot pri obračunavanju provizije.
Konkurenčna prepoved po prenehanju pogodbe
836. člen
(1) S pogodbo se lahko določi, da zastopnik po prenehanju pogodbe
ne sme opravljati dejavnosti, ki bi bila konkurenčna naročiteljevi. 
(2) Taka določba je veljavna le, če je pisna in če se nanaša
na isto območje, na iste osebe in na isto blago, kot je to določeno v pogodbi. 
(3) Kadar je pogodba prenehala zaradi razlogov na strani
naročitelja, zavezuje taka določba zastopnika samo, če mu naročitelj ob
prenehanju pogodbe plača ustrezno odpravnino in če mu v obdobju, v katerem
traja konkurenčna prepoved plačuje ustrezno mesečno nadomestilo v višini, ki je
enaka povprečnemu mesečnemu znesku provizij za zadnjih pet let trajanja pogodbe
oziroma za čas trajanja pogodbe, če je ta veljala manj kot pet let. 
(4) Taka določba zavezuje zastopnika največ dve leti po
prenehanju pogodbe. 
(5) Če je zastopnik odpovedal pogodbo zaradi naročiteljevega
krivdnega ravnanja in je bila v pogodbi dogovorjena konkurenčna prepoved po
prenehanju pogodbe, lahko zastopnik s pisno izjavo najkasneje v enem mesecu po
odpovedi naročitelju sporoči, da konkurenčne prepovedi ne bo upošteval. 
(6) Določb tega člena s pogodbo ni mogoče spremeniti v škodo
zastopnika.
XX. poglavje: POSREDNIŠKA POGODBA
1. oddelek: SPLOŠNE DOLOČBE
Pojem
837. člen
S posredniško pogodbo se posrednik zavezuje, da si bo
prizadeval najti in spraviti v stik z naročiteljem osebo, ki se bo z njim
pogajala za sklenitev določene pogodbe, naročitelj pa se zavezuje, da mu bo za
to dal določeno plačilo, če bo pogodba sklenjena.
Uporaba določb o podjemni pogodbi
838. člen
Kadar je dogovorjeno, da bo imel posrednik pravico do
določenega plačila, tudi če bi ostalo njegovo prizadevanje brezuspešno, se taka
pogodba presoja po določbah, ki veljajo za podjemno pogodbo.
Sprejem izpolnitve
839. člen
(1) Naročilo za posredovanje ne vsebuje za posrednika
pravice, da bi smel sprejeti za naročitelja izpolnitev obveznosti iz pogodbe,
sklenjene z njegovim posredovanjem. 
(2) Posrednik mora imeti za to posebno pisno pooblastilo.
Preklic naročila za posredovanje
840. člen
Naročitelj lahko prekliče naročilo za posredovanje, kadarkoli
hoče, če se temu ni odpovedal in če preklic ni v nasprotju s poštenjem.
Naročitelj ni dolžan skleniti pogodbe
841. člen
Naročitelj se ni dolžan spustiti v pogajanja za sklenitev
pogodbe z osebo, ki jo je našel posrednik, in tudi ne skleniti z njo pogodbo
pod pogoji, ki jih je sporočil posredniku, vendar odgovarja za škodo, če je
ravnal nepošteno.
2. oddelek: OBVEZNOSTI POSREDNIKA
Obveznost iskati priložnost
842. člen
(1) Posrednik mora kot dober gospodarstvenik iskati
priložnost za sklenitev določene pogodbe in opozoriti nanjo naročitelja. 
(2) Posrednik mora posredovati pri pogajanjih in si
prizadevati, da pride do sklenitve pogodbe, če se je k temu posebej zavezal. 
(3) Ni pa odgovoren, če se njegova prizadevanja kljub
potrebni skrbnosti izjalovijo.
Obveznost obveščanja
843. člen
Posrednik mora obvestiti naročitelja o vseh za nameravani
posel pomembnih okoliščinah, ki so mu bodisi znane ali bi mu morale biti znane.
Posrednikova odgovornost
844. člen
(1) Posrednik je odgovoren za škodo, ki nastane eni ali drugi
stranki, med katerima je posredoval, če nastane škoda zaradi tega, ker je
posredoval za poslovno nesposobno osebo, za katere nesposobnost je vedel ali bi
bil moral vedeti, ali za osebo, za katero je vedel ali bi bil moral vedeti, da
ne bo mogla izpolniti obveznosti iz pogodbe, ter sploh za vsako škodo, nastalo
po njegovi krivdi. 
(2) Posrednik je odgovoren za škodo, ki jo je imel naročitelj
zaradi tega, ker je brez njegovega dovoljenja obvestil koga tretjega o vsebini
naročila, o pogajanjih ali o pogojih sklenjene pogodbe.
Posredniški dnevnik in posredniški list
845. člen
Posrednik v gospodarstvu mora vpisati v posebno knjigo
(posredniški dnevnik) bistvene podatke o pogodbi, ki je bila sklenjena z
njegovim posredovanjem, ter izdati na zahtevo strank izpisek iz te knjige z
njegovim podpisom (posredniški list).
3. oddelek: OBVEZNOSTI NAROČITELJA
Plačilo
846. člen
(1) Posrednik ima pravico do plačila, tudi če ni bilo
dogovorjeno. 
(2) Če višina plačila ni določena niti s tarifo ali kakšnim
drugim pravnim aktom niti s pogodbo, pa tudi ne z običajem, jo določi sodišče
tako, da ustreza posrednikovemu trudu in opravljeni storitvi. 
(3) Dogovorjeno posredniško plačilo lahko sodišče na
naročiteljevo zahtevo zniža, če spozna, da je pretirano visoko v primerjavi s
posrednikovim trudom in njegovo storitvijo. 
(4) Znižanja dogovorjenega plačila ni mogoče zahtevati, če je
bilo posredniku izplačano po sklenitvi pogodbe, za katero je posredoval.
Kdaj pridobi posrednik pravico do plačila
847. člen
(1) Posrednik pridobi pravico do plačila tedaj, ko je
sklenjena pogodba, za katero je posredoval, če ni dogovorjeno kaj drugega. 
(2) Če pa je pogodba sklenjena pod odložnim pogojem, pridobi
posrednik pravico do plačila šele, ko se pogoj uresniči. 
(3) Če je pogodba sklenjena pod razveznim pogojem, uresničenje
tega pogoja ne vpliva na posrednikovo pravico do plačila. 
(4) Če je pogodba neveljavna, ima posrednik pravico do
plačila, če mu vzrok neveljavnosti ni bil znan.
Povračilo stroškov
848. člen
(1) Posrednik nima pravice do povračila stroškov, ki jih je imel
pri izpolnjevanju naročila, razen če je bilo to dogovorjeno. 
(2) Če pa mu je v pogodbi priznana pravica do povračila
stroškov, ima pravico do tega povračila tudi v primeru, ko pogodba ni bila
sklenjena.
Posredovanje za obe stranki
849. člen
(1) Če ni drugače dogovorjeno, sme posrednik, ki je dobil
naročilo za posredovanje od obeh strank, zahtevati od vsake stranke samo
polovico posredniškega plačila in samo polovico stroškov, če je bilo
dogovorjeno, da se mu povrnejo. 
(2) Posrednik mora kot dober gospodarstvenik skrbeti za
interese obeh strank, med katerima posreduje.
Izguba pravice do plačila
850. člen
Posrednik, ki dela v nasprotju s pogodbo ali v nasprotju z
interesi svojega naročitelja za drugo stranko, izgubi pravico do posredniškega
plačila in do povračila stroškov.
XXI. poglavje: ŠPEDICIJSKA POGODBA
1. oddelek: SPLOŠNE DOLOČBE
Pojem
851. člen
(1) S špedicijsko pogodbo se špediter zavezuje, da bo za
prevoz določene stvari sklenil v svojem imenu na računa naročitelja prevozno
pogodbo in druge za to potrebne pogodbe ter opravil druge običajne posle in
dejanja, naročitelj pa se zavezuje, da mu bo za to dal določeno plačilo. 
(2) Če je v pogodbi tako dogovorjeno, lahko špediter sklene
prevozno pogodbo in opravi druga pravna dejanja v imenu in na račun naročitelja.
Odstop od pogodbe
852. člen
Naročitelj lahko po svoji volji odstopi od pogodbe, vendar
mora v tem primeru povrniti špediterju vse stroške, ki jih je dotlej imel, in
mu izplačati sorazmeren del plačila za dotedanje delo.
Uporaba pravil o komisijski pogodbi oziroma pogodbi o
trgovskem zastopanju
853. člen
Za tista razmerja med naročiteljem in špediterjem, ki niso
urejena v tem poglavju, se smiselno uporabljajo pravila o komisijski pogodbi
oziroma pogodbi o trgovskem zastopanju.
2. oddelek: OBVEZNOSTI ŠPEDITERJA
Opozorilo na pomanjkljivosti v naročilu
854. člen
Špediter mora opozoriti naročitelja na pomanjkljivosti v
njegovem naročilu, zlasti na tiste, zaradi katerih je izpostavljen večjim
stroškom ali škodi.
Opozorilo na pomanjkljivosti pri pakiranju
855. člen
Če stvar ni pakirana ali sicer ni pripravljena za prevoz
tako, kot bi morala biti, je špediter dolžan opozoriti naročitelja na te
pomanjkljivosti; če pa bi imel zaradi čakanja na to, da jih naročitelj odpravi,
škodo, jih mora odpraviti sam na njegov račun.
Varovanje interesov naročitelja
856. člen
(1) Špediter je ob vsaki priložnosti dolžan ravnati tako, kot
to nalagajo naročiteljevi interesi, in kot dober gospodarstvenik. 
(2) Nemudoma mora obvestiti naročitelja o poškodbi stvari in
o vsakem zanj pomembnem dogodku ter ukreniti vse, kar je potrebno za
obvarovanje njegovih pravic proti odgovorni osebi.
Ravnanje po naročiteljevih navodilih
857. člen
(1) Špediter je dolžan držati se navodil o smeri poti, o
sredstvih in načinu prevoza ter drugih navodil, ki jih je dobil od naročitelja.
(2) Če ne more ravnati po navodilih iz naročila, mora
špediter prositi za nova navodila, če za to ni časa ali če to ni mogoče, pa
ravnati tako, kot nalagajo naročiteljevi interesi. 
(3) Špediter mora o vsakem odmiku od naročila takoj obvestiti
naročitelja. 
(4) Če naročitelj ni določil ne smeri poti, ne sredstva in
tudi ne načina prevoza, jih določi sam špediter tako, kot to nalagajo v danem
primeru naročiteljevi interesi. 
(5) Če se je špediter odmaknil od dobljenih navodil, je
odgovoren tudi za škodo, nastalo zaradi višje sile, razen če dokaže, da bi se
škoda pripetila, čeprav bi se bil držal danih navodil.
Odgovornost špediterja za druge
858. člen
(1) Špediter je odgovoren za izbiro prevoznika in za izbiro
drugih, s katerimi je v izpolnjevanju naročila sklenil pogodbo (uskladiščenje
blaga ipd.) ne pa tudi za njihovo delo, razen če je tako odgovornost prevzel s
pogodbo. 
(2) Špediter, ki, namesto da bi sam izpolnil naročilo, to
zaupa drugemu špediterju, je odgovoren za njegovo delo. 
(3) Če je špediter po naročilu izrecno ali molče pooblaščen
zaupati izpolnitev naročila drugemu špediterju ali če je to očitno v
naročiteljevem interesu, je odgovoren samo za izbiro drugega špediterja, razen
če je prevzel tudi odgovornost za njegovo delo. 
(4) Odgovornost iz prejšnjih odstavkov tega člena ni mogoče s
pogodbo izključiti ali omejiti.
Carinska dejanja in plačilo carine
859. člen
Naročilo za odpravo stvari čez mejo vsebuje za špediterja
obveznost, da opravi vsa potrebna carinska dejanja in plača za naročitelja
carinske dajatve, če ni v pogodbi drugače določeno.
Kadar špediter sam opravlja prevoz ali druge posle
860. člen
(1) Špediter lahko tudi sam popolnoma ali deloma opravi
prevoz stvari, ki so mu bile zaupane v odpravo, če ni bilo dogovorjeno kaj
drugega. 
(2) Če je špediter sam opravil prevoz ali del prevoza, ima
pravice in obveznosti prevoznika in mu gre v tem primeru poleg plačila iz
odprave in povračila stroškov v zvezi z odpravo tudi ustrezno plačilo za
prevoz. 
(3) To velja tudi glede drugih poslov, zajetih z naročilom,
običaji ali splošnimi pogoji.
Zavarovanje pošiljke
861. člen
(1) Špediter je dolžan zavarovati pošiljko samo, če je bilo
to dogovorjeno. 
(2) Če v pogodbi ni določeno, katere nevarnosti naj zajame
zavarovanje, je špediter dolžan zavarovati stvari pred običajnimi nevarnostmi.
Dajanje računa
862. člen
(1) Po končanem poslu mora dati špediter naročitelju račun. 
(2) Na naročiteljevo zahtevo mora dati špediter račun tudi
medtem, ko izvršuje naročilo.
3. oddelek: OBVEZNOSTI NAROČITELJA
Plačilo špediterju
863. člen
Naročitelj mora plačati špediterju po pogodbi; če plačilo ni
bilo dogovorjeno, po tarifi ali kakšnem drugem pravnem aktu; če teh ni, pa
določi plačilo sodišče.
Kdaj lahko špediter zahteva plačilo
864. člen
Špediter lahko zahteva plačilo, ko izpolni svoje obveznosti
iz špedicijske pogodbe.
Stroški in predujem
865. člen
(1) Naročitelj mora povrniti špediterju potrebne stroške, ki
jih je ta imel z izpolnitvijo naročila o odpravi stvari. 
(2) Špediter lahko zahteva povračilo stroškov takoj. 
(3) Naročitelj mora dati špediterju na njegovo zahtevo kot
predujem vsoto, potrebno za stroške, ki jih terja izpolnitev naročila o odpravi
stvari.
Če je dogovorjeno, da plača špediterju prejemnik stvari
866. člen
Če je dogovorjeno, da bo špediter zaračunal svoje terjatve
prejemniku stvari, obdrži pravico zahtevati plačilo od naročitelja, če mu ga
sprejemnik ne bi hotel izplačati.
Nevarne stvari in dragocenosti
867. člen
(1) Naročitelj mora obvestiti špediterja o takih lastnostih
stvari, ki utegnejo ogrožati varnost ljudi ali dobrin ali jim prizadejati
škodo. 
(2) Če so v pošiljki dragocenosti, vrednostni papirji ali
druge drage stvari, mora naročitelj o tem obvestiti špediterja in mu sporočiti
njihovo vrednost tedaj, ko mu jih izroči v odpravo.
4. oddelek: POSEBNI PRIMERI ŠPEDICIJE
Špedicija s fiksnim plačilom
868. člen
(1) Kadar je v špedicijski pogodbi določena skupna vsota za
izvršitev naročila o špediciji stvari, sta v njej vsebovana tako plačilo iz
špedicije kot tudi plačilo za prevoz in povračilo vseh drugih stroškov, če ni
dogovorjeno kaj drugega. 
(2) Špediter je v tem primeru odgovoren tudi za delo
prevoznika in drugih oseb, ki jih je po pooblastilu iz pogodbe pritegnil k
delu.
Zbirna špedicija
869. člen
(1) Špediter lahko pri izpolnjevanju dobljenih naročil
organizira zbirno špedicijo, razen če je po pogodbi to izključeno. 
(2) Če doseže špediter z zbirno špedicijo razliko pri voznini
v korist naročitelja, ima pravico do posebnega dodatnega plačila. 
(3) Pri zbirni špediciji je špediter odgovoren za izgubo ali
poškodbo stvari med prevozom, do katere ne bi bilo prišlo, če ne bi bilo zbirne
špedicije.
5. oddelek: ŠPEDITERJEVA ZASTAVNA PRAVICA
Špediterjeva zastavna pravica
870. člen
(1) Za zavarovanje svojih terjatev, nastalih v zvezi s
špedicijsko pogodbo, ima špediter zastavno pravico na stvareh, ki so mu bile
izročene za špedicijo in v zvezi z njo, vse dokler jih ima v posesti ali dokler
ima v rokah listino, ki mu omogoča razpolaganje z njimi. 
(2) Če je pri špediciji udeležen še drug špediter, je ta
dolžan skrbeti za poravnavo terjatev ter za uveljavitev zastavne pravice
prejšnjih špediterjev. 
(3) Če drugi špediter plača špediterjeve terjatve nasproti
naročitelju, preidejo te terjatve po samem zakonu nanj, enako pa tudi
špediterjeva zastavna pravica. 
(4) To velja tudi, če drugi špediter plača prevoznikove
terjatve.
XXII. poglavje: POGODBA O KONTROLI BLAGA IN STORITEV
Pojem
871. člen
(1) S pogodbo o kontroli blaga se ena pogodbena stranka
(vršilec kontrole) zavezuje, da bo strokovno in nepristransko opravila
dogovorjeno kontrolo blaga in izdala o tem potrdilo (certifikat), druga stranka
(naročnik kontrole) pa se zavezuje, da bo za opravljeno kontrolo dala
dogovorjeno plačilo. 
(2) Kontrola blaga se lahko sestoji iz ugotovitve identitete,
kakovosti, količine in drugih lastnosti blaga.
Obseg kontrole
872. člen
Vršilec kontrole je dolžan opraviti kontrolo v tolikšnem
obsegu in na tak način, kot je določeno v pogodbi, če v pogodbi ni nič
določeno, pa v obsegu in na način, kot to ustreza naravi stvari.
Ničnost posameznih določil pogodbe
873. člen
(1) Nična so določila pogodbe, ki bi vršilcu kontrole
nalagala take dolžnosti, da bi lahko vplivale na nepristranost pri opravljanju
kontrole ali na pravilnost listine o opravljeni kontroli (certifikata). 
(2) Kontrola se šteje za opravljeno šele z izdajo
certifikata.
Hramba blaga oziroma vzorca
874. člen
(1) Blago, ki ga je naročnik kontrole izročil vršilcu, da bi
opravil dogovorjeno kontrolo, mora ta shraniti in ga zavarovati pred zamenjavo.
(2) Vršilec kontrole mora hraniti izročene mu vzorce najmanj
šest mesecev, če ni drugače dogovorjeno.
Obveznost obvestitve naročnika kontrole
875. člen
Vršilec kontrole mora pravočasno obveščati naročnika o vseh
pomembnih okoliščinah med kontrolo in hrambo blaga, zlasti pa o potrebnih in
koristnih stroških, ki jih je zanj plačal.
Plačilo
876. člen
(1) Za opravljeno kontrolo in hrambo blaga ima vršilec
kontrole pravico do dogovorjenega oziroma običajnega plačila. 
(2) Vršilec kontrole ima tudi pravico do povračila vseh
potrebnih in koristnih stroškov, ki jih je plačal za naročnika.
Zastavna pravica
877. člen
Za zavarovanje dogovorjenega ali običajnega plačila in
povračila potrebnih in koristnih stroškov ima vršilec kontrole zastavno pravico
na blagu, ki mu je bilo izročeno v kontrolo.
Zaupanje kontrole blaga drugemu vršilcu kontrole
878. člen
(1) Vršilec kontrole lahko zaupa dogovorjeno kontrolo blaga
drugemu, razen če mu je naročnik to izrecno prepovedal. 
(2) Vršilec kontrole je naročniku odgovoren za delo drugega
vršilca.
Kontrola blaga z opravljanjem posameznih pravnih dejanj
879. člen
(1) Po izrecnem naročnikovem naročilu je vršilec kontrole
upravičen opravljati poleg dogovorjene kontrole blaga v imenu in na račun
naročnika tudi posamezna pravna dejanja. 
(2) Vršilec kontrole ima za posamezna pravna dejanja, ki jih
opravi v imenu in na račun naročnika, pravico do posebnega, običajnega ali
dogovorjenega plačila.
Kontrola blaga z garancijo
880. člen
(1) Vršilec kontrole lahko garantira, da se lastnosti
kontroliranega blaga v dogovorjenem roku ne bodo spremenile. 
(2) Za prevzeto garancijo glede lastnosti blaga ima vršilec
kontrole pravico do posebnega, dogovorjenega ali običajnega plačila.
Kontrola storitev in stvari, ki niso namenjene prometu
881. člen
Če se kontrola nanaša na storitve ali stvari, ki niso
namenjene prometu, imata vršilec in naročnik kontrole enake pravice in
obveznosti kot pri kontroli blaga.
Odstop od pogodbe
882. člen
Naročnik kontrole lahko odstopi od pogodbe, vse dokler
naročena kontrola ni opravljena, vendar je v tem primeru dolžan plačati vršilcu
kontrole sorazmeren del plačila in potrebne ter koristne stroške, ki jih je
imel, ter mu povrniti škodo.
XXIII. poglavje: POGODBA O ORGANIZIRANJU POTOVANJA
1. oddelek: SPLOŠNE DOLOČBE
Pojem
883. člen
(1) S pogodbo o organiziranju potovanja se organizator
potovanja zavezuje, da bo priskrbel potniku skupek storitev, ki jih
sestavljajo: prevoz, bivanje in druge storitve, ki so z njima povezane, potnik
pa se zavezuje, da bo organizatorju za to plačal skupno (pavšalno) ceno. 
(2) Prodajalec potovanja, ki ga je sestavil organizator
potovanja, ki nima sedeža v državi, se šteje za organizatorja potovanja.
Izdajanje potrdil o potovanju
884. člen
(1) Organizator potovanja mora najkasneje ob sklenitvi
pogodbe potniku izdati potrdilo o potovanju ali skleniti pogodbo v pisni
obliki, ki vsebuje vse obvezne sestavine potrdila o potovanju. 
(2) Potrdilo o potovanju mora vsebovati: kraj in dan izdaje,
označbo in naslov organizatorja potovanja, ime potnika, kraj in dan začetka in
konca potovanja; dneve bivanja, potrebne podatke o voznem redu, cenah in
pogojih prevoza ter kakovosti prevoznih sredstev; potrebne podatke o bivanju z
navedbo kraja namestitve, tipa in kategorije namestitvenega objekta, o številu
obrokov (npr. polni penzion, polpenzion, zajtrk), natančen program potovanja
ter podatke o drugih storitvah, ki so zajete v skupni ceni; ali je potrebno
najmanjše število potnikov za izvedbo potovanja in rok za obvestilo potnika o
morebitni odpovedi potovanja; skupno ceno za skupek storitev, predvidenih v
pogodbi; pogoje pod katerimi lahko potnik zahteva razvezo pogodbe, rok za
pritožbo in zahtevo za znižanje cene zaradi nekvalitetno ali nepopolno
opravljenih storitev; potrebne podatke o mejnih in carinskih formalnostih,
sanitarnih, denarnih in drugih upravnih predpisih oziroma druge podatke, za
katere se šteje, da bi bilo koristno, če bi jih vsebovalo potrdilo. 
(3) Če je bil pred izdajo potrdila o potovanju potniku
izročen program potovanja, v katerem so podatki iz prejšnjega odstavka, lahko
potrdilo o potovanju le odkazuje na ta program.
Razmerje med pogodbo in potrdilom o potovanju
885. člen
(1) Obstoj in veljavnost pogodbe o organiziranju potovanja
nista odvisna od potrdila o potovanju in od njegove vsebine. 
(2) Vendar organizator potovanja odgovarja za vso škodo, ki
nastane drugi stranki, ki ji ni bilo izdano potrdilo o potovanju ali pa
potrdilo ni bilo pravilno.
Domneva o pravilnosti potrdila
886. člen
Šteje se, da je pravilno tisto, kar je zapisano v potrdilu,
dokler se ne dokaže nasprotno.
2. oddelek: OBVEZNOSTI ORGANIZATORJA POTOVANJA
Varstvo pravic in interesov potnika
887. člen
Organizator potovanja mora potniku nuditi storitve, ki imajo
vsebino in lastnosti, kot so napovedane v pogodbi, potrdilu oziroma programu
potovanja, in skrbeti za pravice in interese potnika v skladu z dobrimi
poslovnimi običaji na tem področju.
Obveznost obveščanja
888. člen
Organizator potovanja mora potniku še pred sklenitvijo
pogodbe dati v pisni ali v drugi primerni obliki potrebna obvestila o mejnih
formalnostih (potne listine in vize) ter sanitarnih formalnostih, ki veljajo za
potovanje in bivanje v namembnem kraju. Pred začetkom potovanja pa je dolžan
potnika na enak način seznaniti z voznim redom ter točno navesti mesto potnika
na prevoznem sredstvu (npr. kabina ali paluba na ladji, spalnik na vlaku);
podatke o naslovu in telefonski številki lokalnega predstavništva organizatorja
ali prodajalca programa, če pa lokalnega predstavništva ni, mora dati potniku
podatek o nujni telefonski številki ali katerokoli drugo informacijo, ki bo
omogočila potniku stik z organizatorjem in/ali prodajalcem potovanja;
informacije o neobvezni sklenitvi zavarovanja za kritje stroškov odpovedi
pogodbe in zavarovanja za plačilo stroškov pomoči in vrnitve domov v primeru
bolezni ali nesreče na potovanju. V primeru potovanja ali bivanja mladoletne
osebe v tujini mora organizator dati informacijo o vzpostavitvi direktnega
stika z mladoletnikom ali z odgovorno osebo v kraju mladoletnikove nastanitve.
Obveznosti varovanja zaupnih podatkov
889. člen
Obvestila, ki jih organizator dobi o potniku, njegovi
prtljagi in njegovem gibanju, sme sporočiti drugim le s potnikovo privolitvijo
ali na zahtevo pristojnega organa.
Odgovornost za organiziranje potovanja
890. člen
Organizator potovanja odgovarja za škodo, ki jo je povzročil
potniku zaradi tega, ker sploh ni izpolnil ali je le delno izpolnil s pogodbo
in s tem zakonikom določene obveznosti, ki se nanašajo na organiziranje
potovanja.
Odgovornost organizatorja potovanja, če sam opravlja
posamezne storitve
891. člen
Če organizator sam prevzame prevoz in prenočitev potnikov ali
druge storitve, povezane z izvršitvijo organiziranega potovanja, odgovarja
potniku za povzročeno škodo po predpisih, ki se nanašajo na te storitve.
Odgovornost organizatorja potovanja, če je posamezne
storitve zaupal tretjim osebam
892. člen
(1) Organizator potovanja, ki je tretjim osebam zaupal prevoz
in nastanitev (prenočitev) potnikov ali druge storitve, povezane z izvršitvijo
potovanja, odgovarja potniku za škodo, nastalo zaradi tega, ker te storitve
sploh niso bile ali so bile le delno izvršene, in sicer v skladu s predpisi, ki
se nanašajo nanje. 
(2) Pa tudi če so bile storitve izvršene v skladu s pogodbo
in predpisi, ki se nanje nanašajo, odgovarja organizator za škodo, ki je
potniku nastala ob njihovi izvršitvi, razen če dokaže, da je pri izbiri oseb,
ki so jih opravile, ravnal kot skrben organizator potovanja. 
(3) Potnik ima pravico zahtevati neposredno od tretje, za
škodo odgovorne osebe popolno ali dopolnilno povrnitev škode, ki jo je utrpel. 
(4) V tolikšni meri, kolikor je povrnil škodo potniku,
pridobi organizator potovanja vse pravice, katere bi potnik imel nasproti
tretjemu, ki je zanjo odgovoren (pravica do regresa). 
(5) Potnik je dolžan prepustiti organizatorju potovanja
listine in vse, kar je temu potrebno za uveljavljanje pravice do regresa.
Znižanje cene
893. člen
(1) Če so bile storitve iz pogodbe o organiziranju potovanja
opravljene nepopolno ali nekvalitetno, lahko potnik zahteva sorazmerno znižanje
cene, pogoj pa je, da je pri organizatorju potovanja ugovarjal v osmih dneh po
končanem potovanju. 
(2) Zahteva za znižanje cene ne vpliva na potnikovo pravico,
da zahteva povrnitev škode.
Izključitev in omejitev odgovornosti organizatorja
potovanja
894. člen
(1) Nična so določila pogodbe o organiziranju potovanja, s
katerimi bi bila odgovornost organizatorja izključena ali zmanjšana. 
(2) Vendar je veljavno pisno določilo pogodbe, s katerim je
vnaprej določena najvišja odškodnina, pod pogojem, da ni v očitnem nesorazmerju
s škodo. 
(3) Ta omejitev odškodnine ne velja, če gre za telesne
poškodbe ali če je organizator škodo povzročil namenoma ali iz hude
malomarnosti.
3. oddelek: OBVEZNOSTI POTNIKA
Plačilo cene
895. člen
Potnik mora organizatorju potovanja plačati dogovorjeno ceno
za potovanje takrat, kot je dogovorjeno oziroma kot je običajno.
Obveznost dajanja podatkov
896. člen
Potnik mora na organizatorjevo zahtevo pravočasno predložiti
vse podatke, ki so potrebni za organiziranje potovanja, zlasti pa za vozovnice
in rezervacijo nastanitve (prenočišča), ter listine, ki so potrebne za prehod
čez mejo.
Izpolnjevanje predpisanih pogojev
897. člen
Potnik je dolžan skrbeti, da sam osebno, njegove osebne
listine in njegova prtljaga izpolnjujejo pogoje, ki so predpisani z obmejnimi,
carinskimi, sanitarnimi, denarnimi in drugimi upravnimi predpisi.
Odgovornost potnika za povzročeno škodo
898. člen
Potnik odgovarja za škodo, ki jo povzroči organizatorju
potovanja s tem, da ne izpolni obveznosti, ki izvirajo zanj iz pogodbe in
določb tega zakonika.
4. oddelek: POSEBNE PRAVICE IN OBVEZNOSTI POGODBENIH STRANK
Zamenjava potnika z drugim
899. člen
Če ni drugače dogovorjeno, sme potnik določiti drugega, da
namesto njega izkoristi dogovorjene storitve; pogoj pa je, da ta zadovoljuje
posebne zahteve, ki so predvidene za določeno potovanje, in da potnik povrne
organizatorju potovanja stroške, ki jih ima z zamenjavo.
Zvišanje in znižanje dogovorjene cene
900. člen
(1) Organizator potovanja sme zahtevati zvišanje dogovorjene
cene le, če je po sklenitvi pogodbe prišlo do sprememb v menjalnem tečaju
valute ali do spremembe v tarifah prevoznikov, ki vplivajo na ceno potovanja.
Če so te spremembe povzročile znižanje cene potovanja, mora organizator potniku
povrniti razliko v ceni. 
(2) Organizator potovanja sme uveljaviti pravico do zvišanja
dogovorjene cene oziroma je dolžan priznati znižanje dogovorjene cene iz
prejšnjega odstavka le, če sta spreminjanje cene po sklenitvi potovanja in
način izračuna spremembe predvidena v potrdilu o potovanju. Cena potovanja se
sme zvišati najkasneje do dvajsetega dne pred začetkom potovanja. 
(3) Če zvišanje dogovorjene cene preseže deset odstotkov,
lahko potnik odstopi od pogodbe, ne da bi moral povrniti škodo. 
(4) V tem primeru ima potnik pravico dobiti nazaj tisto, kar
je plačal organizatorju potovanja.
Pravica potnika, da odstopi od pogodbe
901. člen
(1) Potnik sme v vsakem trenutku popolnoma ali delno
odstopiti od pogodbe. 
(2) Če potnik odstopi od pogodbe pred začetkom potovanja v
primernem roku, ki je odvisen od vrste aranžmaja (pravočasen odstop), ima
organizator potovanja le pravico do povračila administrativnih stroškov. 
(3) Pri nepravočasnem odstopu od pogodbe pa lahko organizator
potovanja zahteva od potnika kot povračilo določen odstotek dogovorjene cene,
ki mora biti sorazmeren času, preostalemu do začetka potovanja, in ekonomsko
opravičen. 
(4) Organizator potovanja ima pravico le do povračila svojih
stroškov, če je potnik odstopil od pogodbe zaradi okoliščin, ki se jim ni mogel
izogniti ali jih odvrniti, in bi bile ob sklenitvi pogodbe utemeljen razlog, da
pogodbe ne bi bil sklenil, če bi bile takrat podane, kot tudi v primeru, če je
potnik preskrbel ustrezno zamenjavo ali je zamenjavo našel sam organizator. 
(5) Če potnik odstopi od pogodbe potem, ko se je potovanje že
začelo, vzrok za to pa niso okoliščine iz prejšnjega odstavka tega člena, ima
organizator pravico do celega zneska dogovorjene cene potovanja.
Pravica organizatorja potovanja, da odstopi od pogodbe
902. člen
(1) Organizator potovanja sme popolnoma ali delno odstopiti
od pogodbe, ne da bi moral povrniti škodo, če nastopijo pred izpolnjevanjem ali
med izpolnjevanjem pogodbe izredne okoliščine, ki jih ni bilo mogoče
pričakovati niti se jim izogniti ali jih odvrniti, ki pa bi bile ob sklenitvi
pogodbe za organizatorja potovanja utemeljen razlog, da pogodbe ne bi bil
sklenil, če bi bile takrat podane. 
(2) Organizator potovanja sme tudi tedaj odstopiti od
pogodbe, ne da bi moral povrniti škodo, če se ni zbralo najmanjše število
potnikov, ki je bilo napovedano v potrdilu o potovanju; pogoj pa je, da je bil
potnik o tej okoliščini obveščen v primernem roku, ki ne sme biti krajši kot
pet dni pred dnem, ko naj bi se bilo potovanje začelo. 
(3) Pri odstopu od pogodbe pred njeno izpolnitvijo mora
organizator vrniti vse tisto, kar je prejel od potnika. 
(4) Če organizator odstopi od pogodbe med njenim
izpolnjevanjem, ima pravico do pravičnega plačila za dogovorjene storitve, ki
so bile opravljene, dolžan pa je ukreniti vse, kar je potrebno za zavarovanje
interesov potnika.
Sprememba programa potovanja
903. člen
(1) Spremembe v programu potovanja so dovoljene le, če jih
povzročijo izredne okoliščine, ki jih organizator potovanja ni mogel
pričakovati niti se jim izogniti ali jih odvrniti. 
(2) Stroške, nastale s spremembo programa, trpi organizator
potovanja, zmanjšanje stroškov pa gre v prid potniku. 
(3) Dogovorjena nastanitev (prenočitev) se sme zamenjati samo
za nastanitev (prenočitev) v objektu iste kategorije, ali v breme organizatorja
v objektu višje kategorije, in samo v dogovorjenem kraju. 
(4) Če je bil program potovanja brez utemeljenega razloga
bistveno spremenjen, mora organizator potovanja vrniti vse tisto, kar je prejel
od potnika, ki je zaradi tega odstopil od potovanja. 
(5) Če je bil program bistveno spremenjen med izpolnjevanjem
pogodbe, plača potnik, ki odstopi, samo dejanske stroške opravljenih mu
storitev.
XXIV. poglavje: POSREDNIŠKA POGODBA O POTOVANJU
Pojem
904. člen
S posredniško pogodbo o potovanju se posrednik zavezuje, da
bo v imenu in na račun potnika sklenil bodisi pogodbo o organiziranju potovanja
bodisi pogodbo o eni ali več posebnih storitvah, ki omogočajo neko potovanje
ali bivanje, potnik pa se zavezuje, da mu bo za to plačal.
Obveznosti dajanja potrdila
905. člen
(1) Če prevzame posrednik s posredniško pogodbo o potovanju
obveznost, da bo sklenil pogodbo o organiziranju potovanja, mora ob sklenitvi
izdati potrdilo o potovanju, to pa mora poleg podatkov, ki se nanašajo na samo
potovanje, ter označitve in naslova organizatorja potovanja vsebovati tudi
označitev in naslov posrednika ter podatek, da nastopa kot posrednik. 
(2) Če v potrdilu o potovanju ni navedena lastnost
posrednika, se šteje posrednik pri organiziranju potovanja za organizatorja. 
(3) Če se posredniška pogodba o potovanju nanaša na sklenitev
pogodbe o kakšni posebni storitvi, mora posrednik izdati potrdilo, ki se nanaša
na to storitev, in v njem navesti znesek, ki je bil zanjo plačan.
Ravnanje po navodilih potnika
906. člen
(1) Posrednik je dolžan ravnati po navodilih, ki mu jih je
potnik pravočasno dal, če so ta v skladu s pogodbo, z običajnim poslovanjem
posrednika in z interesi drugih potnikov. 
(2) Če potnik ne da potrebnih navodil, mora posrednik ravnati
tako, kot je v danih razmerah najugodnejše za potnika.
Izbira tretjih oseb
907. člen
Posrednik je dolžan vestno izbrati tretje osebe, ki naj
opravijo s pogodbo predvidene storitve, in odgovarja potniku za njihovo izbiro.
Smiselna uporaba določil pogodbe o organiziranju
potovanja
908. člen
Določbe tega zakonika, ki se nanašajo na pogodbo o
organiziranju potovanja, se smiselno uporabljajo za posredniško pogodbo o
potovanju, če ni v tem poglavju drugače določeno.
XXV. poglavje: POGODBA O NAJETJU GOSTINSKIH ZMOGLJIVOSTI
(ALOTMAJSKA POGODBA)
1. oddelek: SPLOŠNE DOLOČBE
Pojem
909. člen
(1) Z alotmajsko pogodbo se gostinec zavezuje, da bo dal v
določenem času turistični agenciji na razpolago določeno število ležišč v
določenem objektu, nudil gostinske storitve osebam, ki jih pošlje agencija, in
ji plačal določeno provizijo, ta pa se zavezuje, da si bo prizadevala jih
zasesti oziroma da bo gostinca v določenih rokih obvestila, da tega ne more,
ter da bo plačala ceno opravljenih storitev, kolikor je izkoristila najete hotelske
zmogljivosti. 
(2) Če ni v pogodbi drugače določeno, se šteje, da so
nastanitvene gostinske zmogljivosti dane na razpolago za eno leto.
Oblika pogodbe
910. člen
Alotmajska pogodba mora biti sklenjena v pisni obliki.
2. oddelek: OBVEZNOSTI TURISTIČNE AGENCIJE
Obveznost obveščanja
911. člen
(1) Turistična agencija je dolžna obveščati gostinca o
zasedanju nastanitvenih zmogljivosti. 
(2) Če turistična agencija ne more zasesti vseh najetih
nastanitvenih zmogljivosti, mora v dogovorjenih ali običajnih rokih obvestiti o
tem gostinca in mu poslati seznam gostov, v obvestilu pa določiti rok, do
katerega lahko gostinec prosto razpolaga z najetimi zmogljivostmi. 
(3) Gostinske zmogljivosti, ki v seznamu gostov niso označene
kot zasedene, se štejejo za proste od dneva, ko hotel prejme tak seznam, za
dobo, na katero se seznam nanaša. 
(4) Po tem roku pridobi turistična agencija znova pravico
zasedanja najetih nastanitvenih zmogljivosti.
Obveznost spoštovanja dogovorjenih cen
912. člen
Osebam, ki jih pošlje v gostinski objekt, ne sme turistična
agencija zaračunati za gostinske storitve višjih cen, kot pa so dogovorjene v
alotmajski pogodbi ali navedene v gostinskem ceniku.
Obveznost plačila gostinskih storitev
913. člen
(1) Če ni v pogodbi drugače določeno, plača gostincu
opravljene gostinske storitve turistična agencija potem, ko jih ta opravi. 
(2) Gostinec ima pravico zahtevati ustrezno plačilo na račun.
Obveznost izdaje posebne pisne listine
914. člen
(1) Turistična agencija mora izdati osebam, ki jih pošilja
gostincu po alotmajski pogodbi, posebno pisno listino. 
(2) Posebna pisna listina se glasi na ime ali na določeno
skupino, je neprenosna in vsebuje naročilo gostincu, naj nudi storitve, ki so v
njej navedene. 
(3) Posebna pisna listina je dokaz, da je oseba klient
turistične agencije, ki je z gostincem sklenila alotmajsko pogodbo. 
(4) Na podlagi posebne pisne listine se obračunavajo vzajemne
terjatve med turistično agencijo in gostincem.
3. oddelek: OBVEZNOSTI GOSTINCA
Obveznost oddaje dogovorjenih nastanitvenih
zmogljivosti
915. člen
(1) Gostinec prevzema dokončno in nepreklicno obveznost, da
bo v določenem času dal v uporabo dogovorjeno število ležišč in nudil osebam,
ki jih pošilja turistična agencija, v posebni pisni listini navedene storitve. 
(2) Gostinec ne sme skleniti z drugo turistično agencijo
pogodbe, s katero bi ji oddal zmogljivosti, ki so že najete po alotmajski
pogodbi.
Obveznost enakega ravnanja
916. člen
Gostinec je dolžan nuditi osebam, ki jih pošlje turistična
agencija, storitve pod enakimi pogoji kot tistim, s katerimi je neposredno
sklenil pogodbo o gostinskih storitvah.
Obveznost gostinca, da ne spreminja cen za storitve
917. člen
(1) Gostinec ne sme spremeniti dogovorjenih cen, če o tem ne
obvesti turistične agencije najmanj šest mesecev vnaprej, razen če se spremeni
menjalni tečaj valut, ki vplivajo na dogovorjeno ceno. 
(2) Nove cene se smejo zaračunavati šele mesec dni potem, ko
jih prejme turistična agencija. 
(3) Nove cene ne veljajo za storitve, za katere je gostincu
že poslan seznam gostov. 
(4) Nikakor pa spremembe cene nimajo učinka na rezervacije,
ki jih je gostinec potrdil.
Obveznost plačila provizije
918. člen
(1) Gostinec je dolžan plačati turistični agenciji provizijo
od prometa, ki ga je imel po alotmajski pogodbi. 
(2) Provizija se določa v odstotku od cene opravljenih
gostinskih storitev. 
(3) Če odstotek provizije ni določen v pogodbi, gre
turistični agenciji provizija, ki je določena v njenih splošnih poslovnih
pogojih, če teh ni, pa provizija po poslovnih običajih.
4. oddelek: PRAVICA TURISTIČNE AGENCIJE, DA ODSTOPI OD POGODBE
Pravica do odstopa od najetih nastanitvenih
zmogljivosti
919. člen
(1) Turistična agencija sme začasno odstopiti od uporabe
najetih nastanitvenih zmogljivosti, ne da bi s tem odstopila od alotmajske pogodbe
in ne da bi morala zato povrniti škodo gostincu, če mu v dogovorjenem roku
pošlje obvestilo o odstopu. 
(2) Če rok za obvestilo o odstopu ni določen v pogodbi,
veljajo zanj poslovni običaji v gostinstvu. 
(3) Če obvestila o odstopu ne dobi v določenem roku, ima
gostinec pravico do povračila škode. 
(4) Če pošlje obvestilo o odstopu v dogovorjenem roku, sme
turistična agencija odstopiti od pogodbe v celoti, ne da bi morala povrniti
škodo.
Obveznost turistične agencije, da zasede najete
zmogljivosti
920. člen
(1) V alotmajski pogodbi je lahko določeno posebej, da mora
turistična agencija zasesti najete gostinske zmogljivosti. 
(2) Če turistična agencija v takem primeru ne zasede najetih
gostinskih zmogljivosti, mora gostincu plačati za neizkoriščeno ležišče na dan.
(3) Turistična agencija tedaj nima pravice s pravočasnim
obvestilom bodisi delno ali v celoti odpovedati pogodbo.
XXVI. poglavje: ZAVAROVALNA POGODBA
1. oddelek: SKUPNE DOLOČBE ZA PREMOŽENJSKA IN OSEBNA
ZAVAROVANJA
1. odsek: SPLOŠNE DOLOČBE
Pojem
921. člen
Z zavarovalno pogodbo se zavarovalec zavezuje, da bo
zavarovalnici plačal zavarovalno premijo ali prispevek, zavarovalnica pa se
zavezuje, da bo, če se zgodi dogodek, ki pomeni zavarovalni primer, izplačala
zavarovancu ali nekomu tretjemu zavarovalnino ali odškodnino ali storila kaj
drugega.
Zavarovalni primer
922. člen
(1) Dogodek, glede na katerega se sklene zavarovanje
(zavarovalni primer), mora biti bodoč, negotov in neodvisen od izključne volje
pogodbenikov. 
(2) Zavarovalna pogodba je nična, če je tedaj, ko je bila
sklenjena, zavarovalni primer že nastal, če je bil že v nastajanju ali je bilo
gotovo, da bo nastal, ali če je tedaj že prenehala možnost, da bi nastal. 
(3) Če pa je bilo dogovorjeno, da bo z zavarovanjem zajet
določen čas pred sklenitvijo pogodbe, je pogodba nična le, če je bilo tedaj, ko
je bila sklenjena, zainteresirani stranki znano, da je zavarovalni primer že
nastal oziroma da je že prenehala možnost, da bi nastal.
Izključitev nekaterih zavarovanj
923. člen
(1) Določbe tega poglavja se ne uporabljajo za plovbno
zavarovanje in tudi ne za tista druga zavarovanja, glede katerih se uporabljajo
pravila o plovbnem zavarovanju. 
(2) Navedene določbe se prav tako ne uporabljajo za
zavarovanje terjatev, kot tudi ne za razmerja iz pozavarovanja.
Odmik od določb tega poglavja
924. člen
(1) Pogodba se sme odmakniti samo od tistih določb tega
poglavja, v katerih je to izrecno dopustno, ter od tistih, ki pogodbenikom
omogočajo ravnati tako, kakor hočejo. 
(2) Odmik od drugih določb, če ni prepovedan s tem ali s
kakšnim drugim zakonom, je dopusten samo, če je v nedvomnem interesu
zavarovanca.
2. odsek: SKLENITEV POGODBE
Kdaj je pogodba sklenjena
925. člen
(1) Zavarovalna pogodba je sklenjena, ko pogodbenika
podpišeta zavarovalno polico ali potrdilo o kritju. 
(2) Pisna ponudba zavarovalnici za sklenitev zavarovalne
pogodbe veže ponudnika, če ni določil krajšega roka, osem dni od dneva, ko je
prispela k zavarovalnici; če je potreben zdravniški pregled, pa trideset dni. 
(3) Če zavarovalnica v tem roku ne odkloni ponudbe, ki se ne
odmika od pogojev, po katerih sklepa predlagano zavarovanje, se šteje, da je
ponudbo sprejela in da je pogodba sklenjena. 
(4) V tem primeru se šteje pogodba za sklenjeno, ko je
ponudba prispela k zavarovalnici.
Polica in potrdilo o kritju
926. člen
(1) V polici morajo biti navedeni: pogodbeni stranki;
zavarovana stvar oziroma zavarovana oseba, nevarnost (riziko), ki jo zajema
zavarovanje, trajanje zavarovanja in doba kritja, zavarovalna vsota ali, da je
zavarovanje neomejeno; premija ali prispevek; dan, ko je bila izdana polica, in
podpisa pogodbenih strank. 
(2) Zavarovalno polico sme začasno nadomeščati potrdilo o
kritju, v katero so vpisane bistvene sestavine pogodbe. 
(3) Zavarovalnica je dolžna opozoriti zavarovalca, da so
splošni in posebni zavarovalni pogoji sestavni del pogodbe, in mu izročiti
njihovo besedilo, če niso natisnjeni že na sami polici. 
(4) Izpolnitev obveznosti iz prejšnjega odstavka mora biti
ugotovljena na polici. 
(5) Če se kakšno določilo splošnih ali posebnih pogojev in
kakšno določilo iz police ne ujemata, velja določilo police; če pa se ne ujema
kakšno natisnjeno določilo police in kakšno njeno določilo v rokopisu, velja
slednje. 
(6) Po sporazumu med pogodbenikoma se lahko polica glasi na določeno
osebo, po odredbi ali na prinosnika.
Zavarovanje brez police
927. člen
V zavarovalnih pogojih so lahko določeni primeri, pri katerih
nastane pogodbeno razmerje iz zavarovanja s samim plačilom premije.
Sklenitev pogodbe v imenu drugega brez pooblastila
928. člen
(1) Kdor sklene zavarovalno pogodbo v imenu drugega brez
njegovega pooblastila, je odgovoren zavarovalnici za obveznosti iz pogodbe vse
dotlej, dokler je tisti, v čigar imenu jo je sklenil, ne odobri. 
(2) Zainteresirani lahko odobri pogodbo tudi, ko je že nastal
zavarovalni primer. 
(3) Če je odobritev odklonjena, dolguje zavarovalec premijo
za zavarovalno dobo, v kateri je bila zavarovalnica obveščena o odklonitvi
odobritve. 
(4) Ne odgovarja pa za obveznosti iz zavarovanja poslovodja
brez naročila, ki je obvestil zavarovalnico, da nastopa brez pooblastila v
imenu in na račun drugega.
Zavarovanje na tuj račun ali na račun tistega, katerega
se tiče
929. člen
(1) Pri zavarovanju na tuj račun ali na račun tistega,
katerega se zavarovanje tiče, mora plačevati premijo in izpolnjevati druge
obveznosti iz pogodbe zavarovalec; vendar ne more izvrševati pravic iz
zavarovanja, čeprav ima v rokah polico, če v to ne privoli tisti, čigar interes
je bil zavarovan in ki mu te pravice gredo. 
(2) Zavarovalec ni dolžan izročiti zainteresirani osebi
police, dokler mu ta ne povrne premij, ki jih je plačal zavarovalnici, in
stroškov pogodbe. 
(3) Zavarovalec ima prednostno pravico do poplačila teh
terjatev iz dolžnega povračila in pravico zahtevati njihovo plačilo neposredno
od zavarovalnice. 
(4) Zavarovalnica lahko uveljavlja proti vsakemu upravičencu
iz zavarovanja na tuj račun vse ugovore, ki jih ima iz pogodbe proti
zavarovalcu.
Zavarovalni zastopniki
930. člen
(1) Kadar zavarovalnica nekoga pooblasti, da jo zastopa, ne
določi pa obsega njegovih pooblastil, tedaj je zastopnik upravičen, da v njenem
imenu in na njen račun sklepa zavarovalne pogodbe, da sklepa pogodbe o
spremembah pogodb ali o podaljšanju njihove veljavnosti, da izdaja zavarovalne
police ter pobira premije in sprejema izjave, naslovljene na zavarovalnico. 
(2) Če je zavarovalnica omejila pooblastila svojega
zastopnika, zavarovalec pa tega ni vedel, se šteje, kot da teh omejitev sploh
ni bilo.
3. odsek: OBVEZNOSTI ZAVAROVANCA OZIROMA ZAVAROVALCA
I. PRIJAVA OKOLIŠČIN, KI SO POMEMBNE ZA OCENITEV NEVARNOSTI
Dolžnost prijavljanja
931. člen
Zavarovalec je dolžan ob sklenitvi pogodbe prijaviti
zavarovalnici vse okoliščine, ki so pomembne za ocenitev nevarnosti in so mu
znane ali mu niso mogle ostati neznane.
Namerna neresnična prijava ali zamolčanje
932. člen
(1) Če je zavarovalec namenoma neresnično prijavil ali
namenoma zamolčal kakšno okoliščino take narave, da zavarovalnica ne bi
sklenila pogodbe, če bi vedela za resnično stanje stvari, lahko zavarovalnica
zahteva razveljavitev pogodbe. 
(2) Če je bila pogodba razveljavljena iz razlogov, navedenih
v prejšnjem odstavku, obdrži zavarovalnica že plačane premije in ima pravico
zahtevati plačilo premije za zavarovalno dobo, v kateri je zahtevala
razveljavitev pogodbe. 
(3) Pravica zavarovalnice, da zahteva razveljavitev
zavarovalne pogodbe, preneha, če v treh mesecih od dneva, ko je zvedela za
neresničnost prijave ali za zamolčanje, ne izjavi zavarovalcu, da jo namerava
uporabiti.
Nenamerna neresničnost ali nepopolnost prijave
933. člen
(1) Če je zavarovalec kaj neresnično prijavil ali je opustil
dolžno obvestilo, pa tega ni storil namenoma, lahko zavarovalnica po svoji
izbiri v enem mesecu od dneva, ko je zvedela za neresničnost ali nepopolnost
prijave, odstopi od pogodbe, ali predlaga zvišanje premije v sorazmerju z večjo
nevarnostjo. 
(2) V takem primeru preneha pogodba po izteku štirinajstih
dni od dneva, ko je zavarovalnica sporočila zavarovalcu svoj odstop od pogodbe;
če predlaga zvišanje premije, pa je pogodba po samem zakonu razdrta, če
zavarovalec ne sprejme predloga v štirinajstih dneh od dneva, ko ga je prejel. 
(3) Če se pogodba razdre, mora zavarovalnica vrniti del
premije, ki odpada na čas do konca zavarovalne dobe. 
(4) Če je zavarovalni primer nastal prej, preden je bila
ugotovljena neresničnost ali nepopolnost prijave, ali pozneje, vendar pred
razdrtjem pogodbe oziroma pred dosego sporazuma o zvišanju premije, se
zavarovalnina zmanjša v sorazmerju med stopnjo plačanih premij in stopnjo
premij, ki bi morale biti plačane glede na resnično nevarnost.
Razširitev uporabe prejšnjih členov
934. člen
Določbe prejšnjih členov o posledicah neresnične prijave ali
zamolčanja okoliščin, ki so pomembne za ocenitev nevarnosti, se uporabljajo
tudi pri zavarovanjih, sklenjenih v imenu in na račun drugega, v korist
tretjega, na tuj račun ali na račun tistega, katerega se tičejo, če so te osebe
vedele za neresničnost prijave ali za zamolčanje okoliščin, ki so pomembne za
ocenitev nevarnosti.
Primeri, v katerih se zavarovalnica ne more sklicevati
na neresničnost ali nepopolnost prijave
935. člen
(1) Zavarovalnica, ki so ji bile tedaj, ko je bila sklenjena
pogodba, znane ali ji niso mogle ostati neznane okoliščine, pomembne za
ocenitev nevarnosti, zavarovalec pa jih je neresnično prijavil ali zamolčal, se
ne more sklicevati na neresničnost prijave ali na zamolčanje. 
(2) To velja tudi v primeru, če je zavarovalnica zvedela za
te okoliščine med trajanjem zavarovanja, ni pa uporabila pravic, katere ji daje
zakon.
II. PLAČEVANJE PREMIJE
Dolžnost plačevanja in sprejemanja premije
936. člen
(1) Zavarovalno premijo je dolžan plačati zavarovalec, vendar
pa je zavarovalnica dolžna sprejeti premijo od vsakogar, kdor ima za to plačilo
pravni interes. 
(2) Premija se plačuje v dogovorjenih rokih; če jo je treba
plačati naenkrat, se plača ob sklenitvi pogodbe. 
(3) Premijo je treba plačati v kraju, v katerem ima
zavarovalec sedež oziroma prebivališče, če ni v pogodbi določen kakšen drug
kraj.
Posledice, če premija ni plačana
937. člen
(1) Če je dogovorjeno, da je treba premijo plačati ob
sklenitvi pogodbe, začne teči obveznost zavarovalnice, da izplača v pogodbi
določeno zavarovalnino ali odškodnino, naslednji dan po vplačilu premije. 
(2) Če je dogovorjeno, da je treba premijo plačati po
sklenitvi pogodbe, začne teči obveznost zavarovalnice, da izplača v pogodbi
določeno zavarovalnino ali odškodnino, na dan, ki je v pogodbi določen kot dan
začetka zavarovanja. 
(3) Obveznost zavarovalnice, da izplača v pogodbi dogovorjeno
zavarovalnino ali odškodnino pa preneha v primeru, če zavarovalec ne plača do
zapadlosti zavarovalne premije, ki je zapadla po sklenitvi pogodbe, in tega
tudi ne stori kdo drug, ki je za to zainteresiran, po tridesetih dneh od dneva,
ko je bilo zavarovalcu vročeno priporočeno pismo zavarovalnice z obvestilom o
zapadlosti premije, pri čemer pa ta rok ne more izteči prej, preden ne preteče
trideset dni od zapadlosti premije. 
(4) Zavarovalnica lahko po izteku roka iz tretjega odstavka
tega člena, če je zavarovalec v zamudi s plačilom premije, ki jo je treba
plačati po sklenitvi pogodbe, oziroma druge in naslednjih premij, razdre
zavarovalno pogodbo brez odpovednega roka, s tem da razdrtje zavarovalne
pogodbe nastopi z iztekom roka iz tretjega odstavka tega člena in s prenehanjem
zavarovalnega kritja, če je bil zavarovalec na to opozorjen v priporočenem
pismu z obvestilom o zapadlosti premije in o prenehanju zavarovalnega kritja. 
(5) Če zavarovalec plača premijo po izteku roka iz tretjega
odstavka tega člena, vendar v enem letu od zapadlosti premije, je zavarovalnica
dolžna, če nastane zavarovalni primer, plačati odškodnino oziroma zavarovalnino
od 24. ure po plačani premiji in zamudnih obresti. 
(6) Določbe tega člena se ne uporabljajo za življenjsko
zavarovanje in zdravstveno zavarovanje.
III. OBVEŠČANJE ZAVAROVALNICE O SPREMEMBAH NEVARNOSTI
Povečanje nevarnosti
938. člen
(1) Pri premoženjskem zavarovanju je zavarovalec dolžan
obvestiti zavarovalnico o vsaki spremembi okoliščin, ki utegne biti pomembna za
ocenitev nevarnosti; pri osebnem zavarovanju je to dolžan samo, če je postala
nevarnost večja zaradi tega, ker je zavarovana oseba spremenila delo. 
(2) Zavarovalnico mora nemudoma obvestiti o večji nevarnosti,
če se je nevarnost povečala s kakšnim njegovim ravnanjem; če pa se je nevarnost
povečala brez njegovega sodelovanja, jo mora obvestiti v štirinajstih dneh,
odkar je za to zvedel. 
(3) Če je povečanje nevarnosti tolikšno, da zavarovalnica ne
bi sklenila pogodbe, če bi bilo tako stanje takrat, ko je bila sklenjena, lahko
odstopi od pogodbe. 
(4) Če pa je povečanje nevarnosti tolikšno, da bi bila
zavarovalnica sklenila pogodbo samo proti večji premiji, če bi bilo tako stanje
takrat, ko je bila sklenjena, lahko predlaga zavarovalcu novo višino premije. 
(5) Če zavarovalec ne privoli v novo višino premije v
štirinajstih dneh, ko prejme tak predlog, preneha pogodba po samem zakonu. 
(6) Vendar ostane pogodba v veljavi in zavarovalnica ni več
upravičena predlagati zavarovalcu nove višine premije ali odstopiti od pogodbe,
če teh svojih pravic ne izkoristi v tridesetih dneh od dneva, ko je kakorkoli
zvedela za povečanje nevarnosti, ali če še pred iztekom tega roka na kakšen
način pokaže, da se strinja s podaljšanjem pogodbe (če sprejme premijo, izplača
zavarovalnino za zavarovalni primer, ki je nastal po tem povečanju, ipd.).
Če medtem nastane zavarovalni primer
939. člen
Če nastane zavarovalni primer, preden je bila zavarovalnica
obveščena o povečanju nevarnosti, ali potem, ko je bila o tem obveščena, vendar
prej, preden je odstopila od pogodbe ali se z zavarovalcem sporazumela o
povečanju premije, se zavarovalnina zmanjša v sorazmerju med plačanimi
premijami in premijami, ki bi morale biti plačane glede na povečano nevarnost.
Zmanjšanje nevarnosti
940. člen
(1) Če se je po sklenitvi zavarovalne pogodbe zmanjšala
nevarnost, ima zavarovalec pravico zahtevati ustrezno zmanjšanje premije, šteto
od dneva, ko je o zmanjšanju obvestil zavarovalnico. 
(2) Če zavarovalnica ne privoli v zmanjšanje premije, lahko
zavarovalec odstopi od pogodbe.
Obveznost obvestitve o nastalem zavarovalnem primeru
941. člen
(1) Zavarovalec mora, razen pri življenjskem in zdravstvenem
zavarovanju, obvestiti zavarovalnico o nastalem zavarovalnem primeru najpozneje
v treh dneh od dneva, ko zanj zve. 
(2) Če te svoje obveznosti ne izpolni v določenem času, mora
zavarovalnici povrniti morebitno škodo, ki jo ima ta zaradi tega.
Ničnost določil o izgubi pravice
942. člen
Nična so pogodbena določila, po katerih bi zavarovanec
izgubil pravico do odškodnine ali zavarovalne vsote, če po nastanku
zavarovalnega primera ne bi izpolnil katere izmed predpisanih ali dogovorjenih
obveznosti.
4. odsek: OBVEZNOSTI ZAVAROVALNICE
Izplačilo odškodnine ali dogovorjene vsote
943. člen
(1) Če nastane zavarovalni primer, mora zavarovalnica
izplačati zavarovalnino ali odškodnino v dogovorjenem roku, ki ne sme biti
daljši kot štirinajst dni, šteto od dneva, ko je dobila obvestilo, da je
zavarovalni primer nastal. 
(2) Če pa je za ugotovitev obstoja obveznosti zavarovalnice
ali njenega zneska potreben določen čas, začne teči ta rok od dneva, ko sta
bila ugotovljena obstoj in znesek njene obveznosti. 
(3) Če znesek njene obveznosti ni ugotovljen v roku iz prvega
odstavka tega člena, mora zavarovalnica upravičencu na njegovo zahtevo
izplačati nesporni del svoje obveznosti kot predujem.
Izključitev odgovornosti zavarovalnice pri nameri in
prevari
944. člen
Če je zavarovalec, zavarovanec ali upravičenec povzročil
zavarovalni primer namenoma ali s prevaro, zavarovalnica ni zavezana za
nikakršne dajatve, nasprotno pogodbeno določilo pa je nično.
Ugovori zavarovalnice
945. člen
(1) Zoper zahtevek prinosnika police in zoper zahtevek koga
drugega, ki se nanjo sklicuje, lahko zavarovalnica uveljavlja vse ugovore, ki
jih ima v zvezi s pogodbo proti tistemu, s katerim je sklenila zavarovalno
pogodbo. 
(2) Izjemoma sme zavarovalnica uveljavljati zoper zahtevke
tretjega pri prostovoljnem zavarovanju pred odgovornostjo in zoper zahtevke
imetnikov določenih pravic na zavarovani stvari, katerih pravica je z uničene
ali poškodovane zavarovane stvari po samem zakonu prešla na odškodnino iz
zavarovanja, samo ugovore, ki so nastali, preden je nastal zavarovalni primer.
5. odsek: TRAJANJE ZAVAROVANJA
Začetek učinkovanja zavarovanja
946. člen
(1) Če ni drugače dogovorjeno, učinkuje zavarovalna pogodba
od štiriindvajsete ure dneva, ki je v polici označen kot dan začetka
zavarovanja, pa vse do konca zadnjega dneva časa, za katerega je zavarovanje
sklenjeno. Šteje se, da trajanje zavarovanja ni določeno, če je v zavarovalni
pogodbi dogovorjen rok trajanja z možnostjo, da se pogodba podaljšuje za enako
časovno obdobje, če stranki pred zapadlostjo premije, ki je določena v
zavarovalnih pogojih, ne odpovesta pogodbe. 
(2) Če trajanje zavarovanja ni določeno v pogodbi, sme vsaka
stranka od nje odstopiti z dnem zapadlosti premije, le da mora o tem pisno
obvestiti drugo stranko najmanj tri mesece pred zapadlostjo premije. 
(3) Če je zavarovanje sklenjeno za več kot tri leta, sme po
preteku tega časa vsaka stranka z odpovednim rokom šestih mesecev odstopiti od
pogodbe s tem, da to pisno sporoči drugi stranki. 
(4) S pogodbo ni mogoče izključiti pravice stranke do odstopa
od pogodbe, določene v prejšnjih odstavkih. 
(5) Določbe tega člena ne veljajo za življenjsko in
zdravstveno zavarovanje.
Vpliv stečaja na zavarovanje
947. člen
(1) Če pride zavarovalec v stečaj, se zavarovanje nadaljuje,
vendar ima vsaka stranka pravico odstopiti od pogodbe, v treh mesecih od dneva,
ko je bil uveden stečaj; v tem primeru gre v stečajno maso zavarovalca del
plačane premije, ki ustreza preostalemu času zavarovanja. 
(2) V stečaju zavarovalnice neha zavarovalna pogodba veljati
po izteku tridesetih dni od dneva, ko je bil stečaj uveden.
2. oddelek: PREMOŽENJSKO ZAVAROVANJE
1. odsek: SPLOŠNE DOLOČBE
Zavarovalni interes
948. člen
(1) Premoženjsko zavarovanje lahko sklene vsak, kdor ima
interes, da ne nastane zavarovalni primer, ker bi mu sicer nastala kakšna
premoženjska izguba. 
(2) Pravice iz zavarovanja imajo lahko samo tisti, ki so
imeli ob nastanku škode premoženjski interes za to, da zavarovalni primer ne bi
nastal.
Namen premoženjskega zavarovanja
949. člen
(1) S premoženjskim zavarovanjem se zagotavlja povrnitev
škode, ki bi nastala v zavarovančevem premoženju, če bi nastal zavarovalni
primer. 
(2) Zavarovalnina ne more biti večja od škode, ki je
zavarovancu nastala z nastankom zavarovalnega primera. 
(3) Pri zavarovanju posevkov in plodov ter drugih zemeljskih
proizvodov se škoda ugotavlja glede na vrednost, ki bi jo ti imeli ob
spravljanju, če ni drugače dogovorjeno. 
(4) Veljavna so pogodbena določila, s katerimi se
zavarovalnina omejuje na manjši znesek od škode. 
(5) Pri ugotavljanju škode se upošteva izgubljeni dobiček
samo, če je bilo to dogovorjeno. 
(6) Če nastane v isti zavarovalni dobi zaporedoma več
zavarovalnih primerov, se za vsakega izmed njih določi in izplača popolna
zavarovalnina iz zavarovanja glede na celo zavarovalno vsoto, brez zmanjšanja
za znesek v tej dobi že izplačanih odškodnin. 
(7) Če je bila z zavarovalno pogodbo vrednost zavarovane
stvari sporazumno ugotovljena, se zavarovalnina določi po tej vrednosti, razen
če zavarovalnica dokaže, da je v pogodbi določena vrednost znatno večja od
resnične vrednosti, in če za to razliko ni utemeljenega razloga (kot je na
primer zavarovanje rabljene stvari na vrednost takšne nove stvari ali
zavarovanje subjektivne vrednosti).
Preprečevanje zavarovalnega primera in reševanje
950. člen
(1) Zavarovanec je dolžan storiti predpisane, dogovorjene in
vse druge ukrepe, ki so potrebni zato, da se prepreči nastanek zavarovalnega
primera; če zavarovalni primer nastane, pa mora ukreniti vse, kar je v njegovih
močeh, da omeji škodljive posledice. 
(2) Zavarovalnica mora povrniti stroške, izgube in drugo
škodo, povzročeno z razumnim poskusom, da bi se odvrnila neposredna nevarnost
za nastanek zavarovalnega primera, ter s poskusom, da bi se omejile njegove
škodljive posledice, in sicer tudi tedaj, če so bili ti poskusi brezuspešni. 
(3) Zavarovalnica je dolžna dati to povračilo celo tedaj, če
skupaj s povračilom škode od zavarovalnega primera presega zavarovalno vsoto. 
(4) Če zavarovanec ne izpolni svoje obveznosti preprečevanja
zavarovalnega primera ali obveznosti reševanja in za to nima opravičila, se
obveznost zavarovalnice zmanjša za toliko, za kolikor je zaradi tega nastala
večja škoda.
Prepustitev poškodovane zavarovane stvari
951. člen
Če ni drugače dogovorjeno, zavarovanec nima pravice, da bi po
nastanku zavarovalnega primera prepustil zavarovalnici poškodovano zavarovano
stvar in zahteval od nje izplačilo zavarovalnine v višini cele zavarovalne
vsote.
Uničenje stvari zaradi dogodka, ki ni bil predviden v
polici
952. člen
(1) Če se zavarovana stvar ali stvar, ki je bilo v zvezi z
njeno rabo sklenjeno zavarovanje pred odgovornostjo, uniči v zavarovalni dobi
zaradi kakšnega dogodka, ki ni bil predviden v polici, pogodba poslej neha
veljati in mora zavarovalnica zavarovalcu vrniti del premije, sorazmeren
preostalemu času. 
(2) Če se ena ali več z isto pogodbo obseženih stvari uniči
zaradi kakšnega dogodka, ki ni bil predviden v polici, ostane zavarovanje glede
ostalih stvari še naprej v veljavi, ob spremembah, ki so potrebne zaradi
zmanjšanja zavarovanega predmeta.
2. odsek: OMEJITEV ZAVAROVANIH NEVARNOSTI
Škoda, ki je krita z zavarovanjem
953. člen
(1) Zavarovalnica je dolžna povrniti škodo, nastalo po
naključju ali po krivdi zavarovalca, zavarovanca ali zavarovalnega upravičenca,
razen če je glede določene škode taka njena obveznost v zavarovalni pogodbi
izrecno izključena. 
(2) Ni odgovorna za škodo, ki jo te osebe povzročijo
namenoma, in je nično določilo v polici, po katerem bi bila odgovorna tudi v
tem primeru. 
(3) Če pa nastopi zavarovalni primer, je zavarovalnica dolžna
povrniti vsako škodo, ki jo je povzročil kdo, za katerega ravnanje zavarovanec
kakorkoli odgovarja, ne glede na to, ali je bila škoda povzročena iz
malomarnosti ali namenoma.
Škoda, povzročena zaradi napak zavarovane stvari
954. člen
Zavarovalnica ne odgovarja za škodo na zavarovani stvari, ki
izvira iz njenih napak, razen če je bilo drugače dogovorjeno.
Škoda, povzročena z vojnimi operacijami
955. člen
(1) Zavarovalnica ni dolžna povrniti škode, ki je bila
povzročena z vojnimi operacijami, razen če je bilo drugače dogovorjeno. 
(2) Zavarovalnica mora dokazati, da je škodo povzročil tak
dogodek.
3. odsek: NADZAVAROVANJE IN POGODBA Z VEČ ZAVAROVALNICAMI
Nadzavarovanje
956. člen
(1) Če si je pri sklenitvi pogodbe ena stranka pomagala s
prevaro in si tako izgovorila zavarovalno vsoto, ki je večja od resnične
vrednosti zavarovane stvari, sme druga stranka zahtevati razveljavitev pogodbe.
(2) Če je dogovorjena zavarovalna vsota večja od vrednosti
zavarovane stvari, pri tem pa nobena stranka ni ravnala nepošteno, ostane
pogodba v veljavi, zavarovalna vsota se zniža do resnične vrednosti zavarovane
stvari, premije pa se sorazmerno zmanjšajo. 
(3) V obeh primerih obdrži poštena zavarovalnica prejete
premije in ima pravico do nezmanjšane premije za tekočo dobo.
Poznejše zmanjšanje vrednosti
957. člen
Če se zavarovana vrednost med trajanjem zavarovanja zmanjša,
ima vsaka pogodbena stranka pravico do ustreznega znižanja zavarovalne vsote in
premije, začenši z dnem, ko je svoj zahtevek za znižanje sporočila drugi.
Večkratno in dvojno zavarovanje
958. člen
(1) Če je kakšna stvar zavarovana pri dveh ali več
zavarovalnicah pred isto nevarnostjo, za isti interes in isti čas, tako da
seštevek zavarovalnih vsot ne presega njene vrednosti (večkratno zavarovanje),
odgovarja vsaka zavarovalnica za popolno izpolnitev obveznosti, nastalih iz
pogodbe, ki jo je ona sklenila. 
(2) Če pa seštevek zavarovalnih vsot presega vrednost
zavarovane stvari (dvojno zavarovanje), vendar zavarovalec pri tem ni ravnal
nepošteno, so vsa ta zavarovanja veljavna in ima vsaka zavarovalnica pravico do
dogovorjene premije za zavarovalno dobo, ki je v teku, zavarovanec pa pravico
zahtevati od vsake posamezne zavarovalnice zavarovalnino po z njo sklenjeni
pogodbi, toda skupaj ne več kot znaša škoda. 
(3) Če nastane zavarovalni primer, mora zavarovalec obvestiti
o tem vsako zavarovalnico, ki je zavarovala isto nevarnost in ji sporočiti
imena in naslove drugih zavarovalnic ter zavarovalne vsote posameznih z njimi
sklenjenih pogodb. 
(4) Po izplačilu odškodnine zavarovancu trpi vsaka
zavarovalnica del zavarovalnine v tistem razmerju, v katerem sta zavarovalna
vsota, za katero se je zavezala, in seštevek vseh zavarovalnih vsot;
zavarovalnica, ki je plačala več, pa ima pravico zahtevati od drugih
zavarovalnic povrnitev tistega, kar je več plačala. 
(5) Če je kakšna pogodba sklenjena, ne da bi bila navedena
zavarovalna vsota, ali z neomejenim kritjem, se šteje, da je sklenjena z
najvišjo zavarovalno vsoto. 
(6) Za delež, ki ga zavarovalnica ne more plačati,
odgovarjajo druge zavarovalnice v sorazmerju s svojimi deleži. 
(7) Če je zavarovalec sklenil zavarovalno pogodbo, s katero
je nastalo dvojno zavarovanje, ne da bi vedel za prej sklenjeno zavarovanje,
sme ne glede na to, ali je prejšnje zavarovanje sklenil on sam ali kdo drug, v
enem mesecu od dneva, ko je za to zvedel, zahtevati ustrezno znižanje
zavarovalne vsote in premij poznejšega zavarovanja; vendar obdrži zavarovalnica
prejete premije in ima pravico do premije za tekočo dobo. 
(8) Če je prišlo do dvojnega zavarovanja zato, ker se je med
zavarovanjem zmanjšala vrednost zavarovane stvari, ima zavarovalec pravico do
ustreznega znižanja zavarovalnih vsot in premij začenši od dneva, ko je svojo
zahtevo za znižanje sporočil zavarovalnici. 
(9) Če je pri nastanku dvojnega zavarovanja zavarovalec
ravnal nepošteno, sme vsaka zavarovalnica zahtevati razveljavitev pogodbe,
obdržati prejete premije in zahtevati nezmanjšano premijo za tekočo dobo.
Sozavarovanje
959. člen
Če je zavarovalna pogodba sklenjena z več zavarovalnicami, ki
so se sporazumele o tem, da bodo skupaj trpele in delile nevarnost, odgovarja
vsaka izmed zavarovalnic, ki so navedene v zavarovalni polici, zavarovancu za
popolno zavarovalnino.
4. odsek: PODZAVAROVANJE
Podzavarovanje
960. člen
(1) Če se ugotovi, da je bila ob začetku zadevne zavarovalne
dobe vrednost zavarovane stvari večja od zavarovalne vsote, se zavarovalnina,
ki jo dolguje zavarovalnica, sorazmerno zmanjša, razen če je bilo drugače
dogovorjeno. 
(2) Zavarovalnica je dolžna dati popolno odškodnino vse do
zneska zavarovalne vsote, če je bilo dogovorjeno, da razmerje med vrednostjo
stvari in zavarovalno vsoto ni pomembno za določitev zavarovalnine.
5. odsek: PREHOD POGODBE IN IZPLAČILO ZAVAROVALNINE IZ
ZAVAROVANJA DRUGEMU
Prehod pogodbe na pridobitelja zavarovane stvari
961. člen
(1) Pri odtujitvi zavarovane stvari in stvari, ki je bilo v
zvezi z njeno rabo sklenjeno zavarovanje pred odgovornostjo, preidejo pravice
in obveznosti zavarovalca po samem zakonu na pridobitelja, razen če ni drugače
dogovorjeno. 
(2) Če pa je odtujen samo del zavarovanih stvari, ki glede
zavarovanja niso ločena celota, preneha zavarovalna pogodba po samem zakonu
glede odtujenih stvari. 
(3) Če se zaradi odtujitve stvari poveča ali zmanjša
verjetnost, da bo nastal zavarovalni primer, se uporabljajo splošne določbe o
povečanju ali zmanjšanju nevarnosti. 
(4) Zavarovalec, ki ne obvesti zavarovalnice, da je bila
zavarovana stvar odtujena, ostane v zavezi tudi za plačilo premij, ki zapadejo
po dnevu odtujitve. 
(5) Zavarovalnica in pridobitelj zavarovane stvari lahko
odstopita od pogodbe s petnajstdnevnim odpovednim rokom, pri čemer morata to
sporočiti drugi stranki najpozneje v tridesetih dneh, odkar sta zvedela za
odtujitev
(6) Od pogodbe ni mogoče odstopiti, če se zavarovalna polica
glasi na prinosnika ali po odredbi.
Dodelitev zavarovalnine imetnikom zastave in drugih
pravic
962. člen
(1) Potem, ko nastane zavarovalni primer, imajo zastavne in
druge pravice, ki so bile prej na zavarovani stvari, tako pri zavarovanju
lastne stvari kot tudi pri zavarovanju tujih stvari zaradi obveznosti njihove
hrambe in vrnitve, za predmet dolgovano zavarovalnino in je zavarovalnica ne
sme izplačati zavarovancu brez soglasja upravičencev. 
(2) Ti lahko zahtevajo neposredno od zavarovalnice, da jim v
mejah zavarovalne vsote po zakonitem vrstnem redu izplača njihove terjatve. 
(3) Vendar ostane izplačilo zavarovalnine zavarovancu
veljavno, če zavarovalnica ob izplačilu ni vedela in ni bila dolžna vedeti za
te pravice.
6. odsek: PREHOD ZAVAROVANČEVIH PRAVIC NASPROTI ODGOVORNI OSEBI
NA ZAVAROVALNICO (SUBROGACIJA)
Subrogacija
963. člen
(1) Z izplačilom odškodnine iz zavarovanja preidejo do višine
izplačane zavarovalnine po samem zakonu na zavarovalnico vse zavarovančeve
pravice nasproti tistemu, ki je kakorkoli odgovoren za škodo. 
(2) Če je po zavarovančevi krivdi ta prehod pravic na
zavarovalnico v celoti ali delno onemogočen, je zavarovalnica v ustrezni meri
prosta svojih obveznosti nasproti zavarovancu. 
(3) Prehod pravic od zavarovanca na zavarovalnico ne sme biti
v škodo zavarovancu; če je zavarovalnina, ki jo je dobil od zavarovalnice, iz
kateregakoli vzroka nižja od škode, ki mu je nastala, ima zavarovanec pravico
dobiti iz sredstev odgovorne osebe izplačan ostanek odškodnine pred izplačilom
terjatve zavarovalnice iz naslova pravic, ki so prešle nanjo. 
(4) Ne glede na pravilo o prehodu zavarovančevih pravic na
zavarovalnico pa te pravice ne preidejo nanjo, če je škodo povzročil nekdo, ki
je zavarovančev sorodnik v ravni vrsti, ali nekdo, za katerega ravnanje
zavarovanec odgovarja ali živi z njim v istem gospodinjstvu, ali pa nekdo, ki
je delavec pri zavarovancu, razen če je kdo od teh škodo povzročil namenoma. 
(5) Če pa je bil kdo izmed tistih, ki so omenjeni v prejšnjem
odstavku, zavarovan pred odgovornostjo, sme zavarovalnica zahtevati od njegove
zavarovalnice povrnitev zneska, ki ga je izplačala zavarovancu.
7. odsek: ZAVAROVANJE PRED ODGOVORNOSTJO
Odgovornost zavarovalnice
964. člen
(1) Pri zavarovanju pred odgovornostjo odgovarja
zavarovalnica za škodo, nastalo z zavarovalnim primerom, le, če tretji
oškodovanec zahteva odškodnino. 
(2) Zavarovalnica trpi v mejah zavarovalne vsote stroške
spora o zavarovančevi odgovornosti.
Lastna pravica oškodovanca in direktna tožba
965. člen
(1) Pri zavarovanju pred odgovornostjo lahko oškodovanec
zahteva neposredno od zavarovalnice povrnitev škode, ki mu je nastala zaradi
dogodka, za katerega odgovarja zavarovanec, toda največ do zneska njene
obveznosti. 
(2) Oškodovanec ima od takrat, ko nastane zavarovalni primer,
lastno pravico do odškodnine iz zavarovanja in nobena poznejša sprememba v
pravicah zavarovanca nasproti zavarovalnici ne vpliva na njegovo pravico do
odškodnine.
3. oddelek: OSEBNA ZAVAROVANJA
1. odsek: SPLOŠNE DOLOČBE
Določitev zavarovalne vsote
966. člen
V pogodbah o osebnem zavarovanju (življenjsko in nezgodno
zavarovanje) se višina zavarovalne vsote, ki jo mora zavarovalnica plačati, če
nastane zavarovalni primer, določi v polici po sporazumu med pogodbenima
strankama.
Polica življenjskega zavarovanja
967. člen
(1) Poleg sestavin, ki jih mora imeti vsaka polica, morajo biti
v polici življenjskega zavarovanja navedeni: ime in priimek osebe, na katere
življenje se nanaša zavarovanje, dan njenega rojstva in dogodek ali rok, od
katerega je odvisen nastanek pravice zahtevati izplačilo zavarovalne vsote. 
(2) Polica življenjskega zavarovanja se lahko glasi na
določeno ime ali po odredbi, ne more pa se glasiti na prinosnika. 
(3) Da bi bil indosament police po odredbi veljaven, je
potrebno, da vsebuje ime upravičenca, da je datiran in da ga je podpisal
indosant.
Starost zavarovalca oziroma zavarovane osebe
968. člen
Ne glede na splošne določbe tega poglavja o posledicah
neresničnih prijav in zamolčanju okoliščin, ki so pomembne za ocenitev
nevarnosti, veljajo za neresnične prijave starosti v pogodbah o življenjskem
zavarovanju tale pravila: 
1.     
pogodba o življenjskem zavarovanju je nična, zavarovalnica pa v vsakem
primeru dolžna vrniti vse prejete premije, če je bila ob njeni sklenitvi
neresnično prijavljena starost zavarovalca oziroma zavarovane osebe, njena
resnična starost pa presega starostno mejo, do katere zavarovalnica po svojih
pogojih in cenikih sklepa življenjska zavarovanja; 
2.     
če je bilo neresnično prijavljeno, da ima zavarovalec oziroma zavarovana
oseba manj let, njena resnična starost pa ne presega meje, do katere zavarovalnica
sklepa življenjska zavarovanja, je pogodba veljavna, zavarovalna vsota pa se
zmanjša v sorazmerju med dogovorjeno premijo in premijo, predvideno za
življenjsko zavarovanje zavarovančevih let; 
3.     
če ima zavarovalec oziroma zavarovana oseba manj let, kot je bilo
prijavljeno ob sklenitvi pogodbe, se premija zmanjša za ustrezen znesek,
zavarovalnica pa mora vrniti razliko med prejetimi premijami in premijami, do
katerih ima pravico.
Posledice neplačane premije in zmanjšanje zavarovalne
vsote
969. člen
(1) Če pri življenjskem zavarovanju zavarovalec ob zapadlosti
ne plača kakšne premije, zavarovalnica nima pravice sodno zahtevati njenega
plačila. 
(2) Če zavarovalec na zahtevo zavarovalnice, ki mu mora biti
vročena s priporočenim pismom, ne plača zapadle premije v roku, ki je določen v
pismu in ne sme biti krajši kot mesec dni, šteto od takrat, ko mu je bilo pismo
vročeno, pa tega tudi ne stori kdo drug, ki je za to zainteresiran, sme
zavarovalnica če so ji bile do tedaj plačane vsaj tri letne premije, le izjaviti
zavarovalcu, da zmanjšuje zavarovalno vsoto na odkupno vrednost zavarovanja; če
dotlej še niso bile plačane vsaj tri letne premije, lahko izjavi, da odstopa od
pogodbe. 
(3) Če je zavarovalni primer nastal, preden je bila pogodba
razdrta ali zavarovalna vsota zmanjšana, se šteje, da je zavarovalna vsota
zmanjšana oziroma pogodba razdrta, pač glede na to, ali so bile premije plačane
vsaj za tri leta ali ne.
Zavarovanje tretjega
970. člen
(1) Življenjsko zavarovanje se lahko nanaša na življenje
zavarovalca, lahko pa se nanaša tudi na življenje nekoga tretjega (zavarovana
oseba). 
(2) To velja tudi za nezgodno zavarovanje. 
(3) Če se zavarovanje nanaša na primer smrti nekoga tretjega,
je za veljavnost pogodbe potrebno njegovo pisno soglasje, ki ga da na polici
ali na posebnem pismu ob podpisu police, z navedbo zavarovalne vsote.
Zavarovanje mladoletnikov in oseb, ki jim je vzeta
poslovna sposobnost, za primer smrti
971. člen
(1) Nično je zavarovanje tretje osebe, ki še ni stara
štirinajst let, in osebe, ki ji je popolnoma vzeta poslovna sposobnost, za
primer smrti, zato mora zavarovalnica vrniti zavarovalcu vse premije, prejete
iz takšne pogodbe. 
(2) Za veljavno zavarovanje tretje osebe, ki je že stara
štirinajst let, za primer smrti je potrebno pisno soglasje njenega zakonitega
zastopnika in pisno soglasje zavarovane osebe same.
Kumuliranje odškodnine in zavarovalne vsote
972. člen
(1) Pri osebnem zavarovanju ne more imeti zavarovalnica, ki
je izplačala zavarovalno vsoto, nikakršne pravice do odškodnine od tretjega, ki
je odgovoren za nastanek zavarovalnega primera. 
(2) Pravico do odškodnine od tretjega, ki je odgovoren za
nastanek zavarovalnega primera, ima zavarovalec oziroma upravičenec, ne glede
na njegovo pravico do zavarovalne vsote. 
(3) Določbe prejšnjih dveh odstavkov se ne nanašajo na
primer, ko je nezgodno zavarovanje sklenjeno kot zavarovanje pred
odgovornostjo.
2. odsek: IZKLJUČENE NEVARNOSTI
Samomor zavarovalca oziroma zavarovane osebe
973. člen
(1) Z zavarovalno pogodbo za primer smrti ni zajeta smrt, če
je njen vzrok samomor v prvem letu zavarovanja. 
(2) Če pride do samomora v treh letih od dneva, ko je bila
sklenjena pogodba, zavarovalnica ni dolžna izplačati upravičencu zavarovalne
vsote, temveč le matematično rezervo pogodbe.
Umor zavarovalca oziroma zavarovane osebe
974. člen
Zavarovalnica je prosta obveznosti izplačati upravičencu
zavarovalno vsoto, če je ta naklepno povzročil smrt zavarovalca oziroma
zavarovane osebe; če pa so bile do takrat plačane vsaj tri letne premije, mora
izplačati matematično rezervo pogodbe zavarovalcu, če se je pogodba nanašala na
njegovo življenje, pa njegovim dedičem.
Namerna povzročitev nezgode
975. člen
Zavarovalnica je prosta obveznosti iz pogodbe o nezgodnem
zavarovanju, če sta zavarovalec oziroma zavarovana oseba namenoma povzročila
nezgodo.
Vojne operacije
976. člen
(1) Če je smrt zavarovanca posledica vojnih operacij,
zavarovalnica ni dolžna izplačati upravičencu zavarovalne vsote, razen če ni
drugače dogovorjeno, izplačati pa mu mora matematično rezervo iz pogodbe. 
(2) Če ni dogovorjeno kaj drugega, je zavarovalnica prosta
obveznosti iz pogodbe o nezgodnem zavarovanju, če so nezgodo povzročile vojne
operacije.
Pogodbena izključitev nevarnosti
977. člen
S pogodbo o zavarovanju za primer smrti ali o nezgodnem
zavarovanju so lahko iz zavarovanja izključene tudi druge nevarnosti.
3. odsek: PRAVICE ZAVAROVALCA PRED NASTANKOM ZAVAROVALNEGA
PRIMERA
Odkup
978. člen
(1) Kadar je pogodba o življenjskem zavarovanju sklenjena za
vse življenje zavarovalca ali zavarovane osebe, mora zavarovalnica zavarovalcu
na njegovo zahtevo izplačati odkupno vrednost police, če se bile do tedaj
plačane vsaj tri letne premije. 
(2) V polici morajo biti navedeni pogoji, ob katerih sme
zavarovalec zahtevati izplačilo njene odkupne vrednosti, ter način, kako se v
skladu z zavarovalnimi pogoji ta vrednost izračunava. 
(3) Pravice odkupa ne morejo uveljavljati upniki zavarovalca
in tudi ne zavarovalni upravičenec; odkupno vrednost pa zavarovalnica
upravičencu na njegovo zahtevo izplača, če je določitev upravičenca
nepreklicna. 
(4) Ne glede na prejšnji odstavek sme odkup police zahtevati
upnik, ki mu je bila polica izročena v zastavo, če z zastavo zavarovana
terjatev ob zapadlosti ni poravnana.
Predujem
979. člen
(1) Kadar je pogodba o življenjskem zavarovanju sklenjena za
vse življenje zavarovalca ali zavarovane osebe, lahko zavarovalnica zavarovalcu
na njegovo zahtevo izplača vnaprej del zavarovalne vsote do odkupne vrednosti
police, ki ga zavarovalec pozneje lahko vrne. 
(2) Od prejetega predujma mora zavarovalec plačevati določene
obresti. 
(3) Če zavarovalec zamudi s plačilom zapadlih obresti, se
ravna, kot da je zahteval odkup. 
(4) V zavarovalni polici morajo biti navedeni pogoji za
predujem, možnost, da se na račun predujma prejeti znesek lahko vrne
zavarovalnici, obrestna mera in posledice, če ne bi bile plačane zapadle
obresti, kot je to določeno v zavarovalnih pogojih.
Zastava police
980. člen
(1) Polica življenjskega zavarovanja se lahko zastavi. 
(2) Zastava police ima učinek nasproti zavarovalnici le, če
je pisno obveščena, da je bila polica zastavljena določenemu upniku. 
(3) Če se polica glasi po odredbi, se zastavlja z
indosamentom.
4. odsek: ŽIVLJENJSKO ZAVAROVANJE V KORIST TRETJEGA
Določitev upravičenca
981. člen
(1) Zavarovalec lahko s pogodbo o življenjskem zavarovanju
ali s kakšnim poznejšim pravnim poslom, pa tudi z oporoko, določi osebo, ki bo
imela pravice iz pogodbe. 
(2) Če se zavarovanje nanaša na življenje koga drugega, je za
določitev upravičenca potrebno tudi njegovo pisno soglasje. 
(3) Ni potrebno, da bi bil upravičenec določen po imenu;
dovolj je, če so navedeni podatki, potrebni za njegovo določitev. 
(4) Če so za upravičence določeni otroci ali potomci, gre
korist tudi tistim, ki so bili rojeni pozneje, soprogu namenjena korist pa
tistemu, ki je bil z zavarovalcem v zakonu ob njegovi smrti.
Delitev koristi med več upravičenci
982. člen
Če so za upravičence določeni otroci, potomci in sploh
dediči, zavarovalec pa ni določil, kako naj bo opravljena delitev med njimi, se
zavarovalna vsota razdeli v sorazmerju z njihovimi dednimi deleži; če
upravičenci niso dediči, pa na enake dele.
Preklic določila o določitvi upravičenca
983. člen
(1) Določilo, po katerem naj dobi korist iz zavarovanja
določena oseba, sme preklicati le zavarovalec; te njegove pravice ne morejo
izvrševati niti njegovi upniki niti njegovi zakoniti dediči. 
(2) Zavarovalec lahko prekliče določilo o koristi vse dotlej,
dokler upravičenec na kakršenkoli način ne izjavi, da jo sprejema; s tem pa
postane nepreklicno. 
(3) Vendar pa lahko zavarovalec prekliče določilo o koristi
tudi še potem, ko upravičenec izjavi, da jo sprejema, če je upravičenec
poskušal ubiti zavarovalca oziroma zavarovano osebo; če pa je bila korist
dodeljena neodplačno, veljajo za preklic tudi določbe o preklicu darila. 
(4) Šteje se, da je upravičenec zavrnil korist, ki mu je bila
namenjena, če se po smrti zavarovalca na zahtevo njegovih dedičev v enem mesecu
ne izreče, da jo sprejema.
Lastna in neposredna pravica upravičenca
984. člen
(1) Zavarovalna vsota, ki naj bo izplačana upravičencu, se ne
všteva v zapuščino zavarovalca niti takrat, ko so za upravičence določeni
njegovi dediči. 
(2) Pravico do zavarovalne vsote ima le upravičenec, in sicer
od same sklenitve zavarovalne pogodbe, ne glede na to, kako in kdaj je bil
določen za upravičenca, in ne glede na to, ali je pred smrtjo zavarovalca
oziroma zavarovane osebe ali po njej izjavil, da jo sprejema; zato se lahko
obrne neposredno na zavarovalnico z zahtevo, naj mu izplača zavarovalno vsoto. 
(3) Če je zavarovalec določil za upravičence svoje otroke,
potomce ali sploh dediče, gre vsakemu tako določenemu upravičencu pravica do
ustreznega dela zavarovalne vsote, tudi če se dediščini odpove.
Upniki zavarovalca in zavarovane osebe
985. člen
(1) Upniki zavarovalca in zavarovane osebe nimajo nobene
pravice do zavarovalne vsote, dogovorjene za upravičenca. 
(2) Če pa so bile premije, ki jih je vplačal zavarovalec
nesorazmerno velike v primerjavi z njegovimi možnostmi takrat, ko so bile
vplačane, lahko njegovi upniki zahtevajo izročitev dela premij, ki je presegal
njegove možnosti, če so izpolnjeni pogoji, ob katerih imajo upniki pravico
izpodbijati dolžnikova pravna dejanja.
Odstop zavarovalne vsote
986. člen
Svojo pravico do zavarovalne vsote sme upravičenec prenesti
na drugega tudi pred zavarovalnim primerom, vendar mu je za to potrebna pisna
privolitev zavarovalca, v kateri mora biti navedeno ime tistega, na katerega
prenaša pravico; če pa se zavarovanje nanaša na življenje koga drugega, je potrebna
tudi enaka privolitev tega.
Če določeni upravičenec umre pred zapadlostjo
987. člen
Če tisti, ki je bil brez povračila določen za upravičenca,
umre pred zapadlostjo zavarovane glavnice ali rente, korist iz zavarovanja ne
pripada njegovim dedičem, temveč naslednjemu upravičencu; če ta ni določen, pa
premoženju zavarovalca.
Zavarovanje za primer smrti brez določenega upravičenca
988. člen
Če zavarovalec za primer smrti ne določi upravičenca ali če
ostane določitev upravičenca brez učinka zaradi preklica ali zaradi odklonitve
določene osebe ali iz kakšnega drugega vzroka, zavarovalec pa ne določi drugega
upravičenca, pripada zavarovalna vsota premoženju zavarovalca in preide kot
njegov del z drugimi njegovimi pravicami na njegove dediče.
Pošteno izplačilo zavarovalne vsote neupravičeni osebi
989. člen
(1) Kadar zavarovalnica izplača zavarovalno vsoto nekomu, ki
bi imel do nje pravico, če zavarovalec ne bi bil določil upravičenca, je prosta
obveznosti iz zavarovalne pogodbe, če ob izplačilu ni vedela in ni bila dolžna
vedeti, da je upravičenec določen v oporoki ali v kakšnem drugem aktu, ki ji ni
bil poslan, upravičenec pa ima pravico zahtevati povračilo od tistega, ki je
prejel zavarovalno vsoto. 
(2) To velja tudi pri spremembi upravičenca.
XXVII. poglavje: DRUŽBENA POGODBA
Pojem
990. člen
Z družbeno pogodbo se dve ali več oseb zaveže, da si bodo s
svojimi prispevki prizadevale doseči z zakonom dopustni skupni namen, tako kot
je določeno s pogodbo.
Prispevki
991. člen
(1) Vsak družbenik je dolžan v družbo prispevati to, kar je
določeno s pogodbo (prispevek). 
(2) Prispevek je lahko denar, stvar, pravica, terjatev, lahko
pa tudi storitev, dopustitev ali opustitev, ki ima premoženjsko vrednost. 
(3) Če s pogodbo ni drugače določeno, so prispevki
družbenikov enaki. 
(4) Premoženje se lahko da kot prispevek družbi tudi samo v
uporabo ali uživanje. 
(5) Ne gre za družbeno pogodbo, če je kakšnemu družbeniku
zagotovljena samo korist brez dolžnosti, da bi zagotovil prispevek. 
(6) Če je to potrebno za ohranitev premoženja v družbi ali za
to, da se odvrne škoda, je vsak družbenik poleg prispevka, ki je določen s
pogodbo, dolžan prispevati sorazmeren del tega, kar je potrebno za ohranitev
premoženja ali preprečitev škode. 
(7) Za pravne in stvarne napake prispevka odgovarja družbenik
tako kot prodajalec oziroma zakupodajalec.
Odločanje in poslovodstvo
992. člen
(1) Vsak družbenik ima en glas. Pogodba pa lahko določi za
družbenike različno število glasov. 
(2) Družbeniki odločajo o zadevah družbe soglasno; tako
odločajo družbeniki zlasti o uporabi dobička in drugih koristi, o načinu, kako
se pokrije izguba, vstopu novega družbenika in o izključitvi dosedanjega, o
zahtevkih zoper kakšnega družbenika za poravnavo škode družbi, o preklicu
poslovodstva, o prenehanju pogodbe in o drugih vprašanjih, ki presegajo
poslovodstvo. 
(3) Pogodba lahko določi, da družbeniki o zadevah iz
prejšnjega odstavka odločajo z večino glasov. V takem primeru sta za odločitev
potrebni najmanj dvetretjini glasov vseh družbenikov. 
(4) Družbeniki opravljajo poslovodstvo skupno in enakopravno.
(5) S pogodbo se lahko določi, da opravlja poslovodstvo vsak
družbenik samostojno ali ga opravljajo le nekateri družbeniki skupno ali
samostojno, le eden med njimi ali ena ali več drugih oseb, ki jih imenujejo družbeniki
soglasno. 
(6) Družbeniki lahko iz utemeljenih razlogov prekličejo
poslovodstvo kateremu od družbenikov. 
(7) Za poslovodje se smiselno uporabljajo določbe tega
zakonika o pogodbi o naročilu. 
(8) Poslovodja ima pravico do plačila za svoj trud, če je
tako določeno s pogodbo. 
(9) Vsak družbenik ima pravico biti obveščen o poslih in
zadevah družbe.
Izvrševanje pravic in obveznosti v družbi
993. člen
(1) Vsak družbenik mora posle družbe opravljati s tako
skrbnostjo in se z njimi ukvarjati tako kot s svojimi lastnimi posli. 
(2) Če je namen družbe povezan z dejavnostjo ali poklicem
družbenikov, so ti dolžni ravnati s skrbnostjo dobrega gospodarstvenika oziroma
strokovnjaka. 
(3) Družbenik ne sme storiti nič takega, kar bi zmanjšalo
možnosti za dosego skupnega namena.
Koristi in izguba
994. člen
(1) Vsak družbenik je upravičen do dela koristi, ki se doseže
v družbi, razen če pogodba določa drugače. 
(2) Vsak družbenik je dolžan nositi del izgube, ki nastane z
delovanjem družbe. 
(3) Če s pogodbo ni določeno drugače, so družbeniki pri
koristih in izgubi udeleženi v enakih delih kot s prispevki.
Nastopanje nasproti tretjim osebam
995. člen
(1) Če družbenik ali poslovodja nasproti tretjim osebam
nastopa v svojem imenu in na račun družbe, pridobi v razmerju s tretjo osebo
pravice in obveznosti sam. 
(2) Če družbenik ali poslovodja nastopa v imenu družbe ali
družbenikov, se uporabljajo določbe tega zakonika o zastopanju nasploh. 
(3) V primeru iz drugega odstavka tega člena postanejo vsi
družbeniki solidarni upniki oziroma dolžniki in se uporabljajo določbe tega
zakonika o solidarnih obveznostih; drugačen dogovor med družbeniki nima
pravnega učinka nasproti tretjim osebam. 
(4) Obveznosti družbenikov po tem členu nasproti tretjim
osebam ne prenehajo s prenehanjem družbe.
Premoženje v družbi
996. člen
Na premoženju družbe, ki nastane s prispevki družbenikov ali
s poslovanjem družbe, imajo družbeniki enake solastninske ali drugačne
soimetniške deleže, če pogodba ne določi drugače.
Razmerja med družbeniki
997. člen
(1) Če se stroški in obveznosti nasproti tretjim osebam ne
poravnajo iz premoženja družbe, so dolžni to storiti družbeniki po enakih
delih; pogodba lahko določi tudi drugačne dele. 
(2) Družbenik, ki je za izvrševanje pogodbe poravnal kak
strošek ali kakšno obveznost družbe ali drugih družbenikov nasproti tretjim
osebam več kot je dolžan s pogodbo, ima pravico zahtevati povračilo
sorazmernega dela od drugih družbenikov.
Sprememba družbenikov
998. člen
(1) Če pogodba to dopušča, lahko v družbo vstopi novi družbenik.
(2) Če pogodba ne določa drugače, je družbenik, ki na novo
vstopi v družbo, dolžan dati enak prispevek kot drugi družbeniki in je
upravičen do koristi, ki nastanejo po njegovem vstopu v družbo. 
(3) Nasproti tretjim osebam odgovarja novi družbenik le za
obveznosti, ki so nastale po dnevu, ko je postal družbenik. 
(4) Družbenik ne more svojega položaja prenesti na tretjo
osebo, na drugega družbenika pa le, če to dopušča pogodba in ob pogojih, ki jih
določa pogodba.
Izključitev družbenika
999. člen
(1) Zaradi utemeljenih razlogov lahko družbeniki s tožbo
zahtevajo izključitev družbenika. Pogodba pa lahko določi, da o izključitvi
odločijo tudi družbeniki sami. V takem primeru sme prizadeti družbenik s tožbo
zahtevati razveljavitev sklepa, če meni, da ta ni bil utemeljen. 
(2) Izključeni družbenik ima pravico do vračila tržne
vrednosti svojega deleža v času izključitve. 
(3) Drugi družbeniki mu morajo to vrednost izplačati
najkasneje v treh letih od izključitve. 
(4) Če drugi družbeniki od izključenega družbenika zahtevajo
odškodnino, smejo vračilo vrednosti deleža izključenemu družbeniku zadržati do
pravnomočnosti sodbe ali do sporazuma z izključenim družbenikom.
Prenehanje družbe
1000. člen
(1) Družba preneha: 
1.     
ko poteče čas, za katerega je ustanovljena; 
2.     
ko je dosežen namen, zaradi katerega je ustanovljena ali ko postane
dosega tega namena nemogoča; 
3.     
če tako sklenejo družbeniki; 
4.     
če je družbenik umrl ali izgubil poslovno sposobnost ali se je proti
njemu kot samostojnemu podjetniku posamezniku začel postopek stečaja ali
prisilne poravnave; 
5.     
če je družbenik kot pravna oseba prenehal obstajati zaradi statusnih
sprememb ali se je začel zoper njega postopek stečaja, likvidacije ali prisilne
poravnave; 
6.     
če je družbenikov delež po izvršbi pridobila kakšna tretja oseba; 
7.     
če je družbeniku z aktom državnega organa prepovedano opravljanje
dejavnosti, ki je nujna za doseganje namena družbene pogodbe; 
8.     
če je družbenik odpovedal pogodbo. 
(2) Če družbeniki tudi po poteku časa iz 1. točke prejšnjega
odstavka izvršujejo družbeno pogodbo, se šteje, da je sklenjena za nedoločen
čas. 
(3) Če pogodba tako določa, velja družbena pogodba za
preostale družbenike tudi še po tem, ko posamezni družbenik ni več udeležen v
družbi zaradi katerega od razlogov iz četrte do vključno osme točke prvega
odstavka.
Odpoved pogodbe
1001. člen
(1) Družbenik lahko odpove pogodbo, če je tako določeno v
pogodbi. 
(2) Ne glede na prejšnji odstavek lahko družbenik odpove
pogodbo, ki je sklenjena za nedoločen čas; za odpoved velja v tem primeru
trimesečni odpovedni rok. 
(3) Družbenik sme iz utemeljenih razlogov s tožbo zahtevati
odpoved pogodbe, ki je sklenjena za določen čas, že pred potekom tega časa in
brez odpovednega roka.
Likvidacija
1002. člen
(1) Če družba preneha, so dolžni družbeniki opraviti
likvidacijo zlasti tako, da poravnajo obveznosti nasproti tretjim osebam,
nadomestijo družbenikom stroške in izplačila, ki presegajo to, kar so dolžni s
pogodbo, ostanek premoženja pa razdelijo med družbenike po enakih delih kot
veljajo za prispevke; pogodba lahko določi drugačne dele. 
(2) Če sredstva družbe ne zadostujejo za pokritje stroškov in
obveznosti, morajo manjkajoči znesek pokriti družbeniki v razmerju, ki velja za
njihove prispevke.
XXVIII. poglavje: SKUPNOST
Pojem
1003. člen
Če pripada kakšna pravica več osebam skupaj, se uporabljajo
določbe tega poglavja, če zakon ne določa drugače.
Deleži
1004. člen
(1) Na pravici, ki je predmet skupnosti, ima v dvomu vsak
udeleženec enak delež. 
(2) Vsak udeleženec lahko prosto razpolaga s svojim deležem. 
(3) Če udeleženec prenese svoj delež na drugo osebo, veljajo
zanjo tudi sklepi in obveznosti, ki so veljali za prvega udeleženca pred
prenosom. 
(4) S predmetom skupnosti kot celoto razpolagajo vsi
udeleženci soglasno.
Dolžnost udeležencev
1005. člen
(1) Udeleženci uporabljajo in uživajo predmet skupnosti in
odločajo o skupnih zadevah tako, kot ustreza naravi in namenu predmeta
skupnosti in rednemu upravljanju. 
(2) Če udeleženci ne ravnajo v skladu s prvim odstavkom ali
se ne morejo sporazumeti o skupnih zadevah, lahko vsak udeleženec zahteva, da
sodišče v nepravdnem postopku imenuje upravitelja, ki odloča o skupnih zadevah.
Uporaba in uživanje
1006. člen
(1) Če je predmet skupnosti razdeljen v naravi, uporablja in
uživa vsak udeleženec svoj del, vendar tako, da ne prizadene drugih udeležencev
in predmeta kot celote. 
(2) Predmet skupnosti, ki v naravi ni razdeljen in je
namenjen vsem udeležencem, uporablja in uživa vsak udeleženec v skladu z
namenom predmeta ter tako, da ne škodi sočasni uporabi drugih udeležencev in
predmetu kot celoti. 
(3) Pravic udeleženca po prvem in drugem odstavku ni mogoče
omejiti brez njegovega soglasja.
Odločanje o skupnih zadevah
1007. člen
(1) Vsakemu udeležencu pripada tako število glasov, kot
ustreza njegovemu deležu. 
(2) Udeleženci skupnosti odločajo z večino glasov o rednem
upravljanju, uporabi in uživanju predmeta skupnosti. 
(3) Udeleženci z dvetretjinsko večino lahko odločijo o
izboljšanju predmeta skupnosti, o njegovi boljši uporabi ali o ukrepih, ki
pomembno povečajo vrednost predmeta. Če bi taka odločitev omejila pravice
kakšnega udeleženca ali bi bili stroški za udeležence zelo visoki, se lahko
odločitev sprejme le soglasno. 
(4) Udeleženci skupnosti se lahko dogovorijo, da bo o zadevah
iz drugega odstavka odločal le eden od udeležencev, le nekateri udeleženci ali
tretje osebe. Ti udeleženci ali tretje osebe se izvolijo z večino glasov. 
(5) Ne glede na drugi odstavek lahko vsak udeleženec opravi,
kar je nujno potrebno za to, da se odvrne neposredno grozeča večja škoda na
predmetu skupnosti, če takih ukrepov ne storijo udeleženci ali tretje osebe po
drugem in četrtem odstavku. 
(6) Udeleženci ne morejo zahtevati bistvene spremembe
predmeta skupnosti ali o njej odločiti. Taka zahteva ali odločitev se šteje kot
zahteva ali odločitev o prenehanju skupnosti.
Stroški skupnosti
1008. člen
(1) Vsak udeleženec je dolžan v sorazmerju s svojim deležem
nositi stroške predmeta skupnosti, zlasti stroške vzdrževanja, upravljanja in
skupne uporabe. 
(2) Vsak udeleženec je dolžan nositi sorazmeren del stroškov,
ki nastanejo zaradi odločitve o izboljšanju predmeta skupnosti, o njegovi
boljši uporabi ali o ukrepih, ki pomembno povečajo vrednost predmeta.
Zahteva za prenehanje
1009. člen
(1) Vsak udeleženec lahko kadarkoli zahteva, da skupnost
preneha. Ta udeleženčeva pravica ne more zastarati. 
(2) Udeleženci lahko pravico zahtevati prenehanje skupnosti s
sporazumom trajno ali za določen čas izključijo ali določijo odpovedni rok. 
(3) Tudi v primerih iz drugega odstavka tega člena je mogoče
zahtevati prenehanje skupnosti, če za to obstaja utemeljen razlog. 
(4) Prenehanje skupnosti po prvem in tretjem odstavku lahko
zahteva tudi upravitelj, ki ga je imenovalo sodišče. 
(5) Ne glede na drugi odstavek lahko udeleženci kadarkoli
soglasno odločijo, da skupnost preneha. 
(6) Skupnost preneha tudi, če udeleženci odsvojijo predmet
skupnosti kot celoto ali če predmet skupnosti več ne obstaja. 
(7) Z dogovorom ni mogoče omejiti pravice udeleženca ali
upravitelje po prvem, tretjem in četrtem odstavku.
Posledice prenehanja
1010. člen
(1) Če je to mogoče, ne da bi bila prizadeta vrednost
predmeta skupnosti, se ob prenehanju opravi delitev v naravi. 
(2) Če delitev v naravi ni mogoča, se predmet skupnosti
proda. Iz izkupička se najprej poravnajo skupne obveznosti nasproti tretjim
osebam in udeležencem, ki so take obveznosti poravnali na račun drugih
udeležencev. Preostali izkupiček se razdeli med udeležence skupnosti glede na
njihove deleže. 
(3) Če je predmet skupnosti nepremičnina, se ta proda na
javni dražbi. 
(4) Pri nakupu po drugem in tretjem odstavku imajo ob enakih
pogojih kot tretje osebe prednost eden ali več dosedanjih udeležencev. 
(5) Drugi odstavek se smiselno uporablja tudi, če pride do
prenehanja skupnosti, ker so udeleženci odsvojili predmet skupnosti kot celoto
ali če predmet skupnosti več ne obstaja. 
(6) Če prodaja ne uspe skupnost ne preneha.
Ustanovitev družbe
1011. člen
(1) Če to ne nasprotuje zakonu, lahko skupnost preneha tudi
tako, da udeleženci sklenejo družbeno pogodbo po določbah tega zakona ali po
določbah zakona, ki ureja gospodarske družbe. 
(2) Če skupnost preneha po prvem odstavku tega člena, se
razdelitev ne opravi, če se vloži v družbo celoten predmet skupnosti. 
(3) Udeleženci skupnosti tudi po ustanovitvi družbe
odgovarjajo tretjim osebam tako kot pred ustanovitvijo. Z družbeno pogodbo pa
lahko drugače uredijo medsebojne obveznosti, ki so nastale v času, ko je
obstajala skupnost.
XXIX. poglavje: POROŠTVO
1. oddelek: SPLOŠNE DOLOČBE
Pojem
1012. člen
S poroštveno pogodbo se porok nasproti upniku zavezuje, da bo
izpolnil veljavno in zapadlo obveznost dolžnika, če ta tega ne bi storil.
Oblika
1013. člen
Poroštvena pogodba zavezuje poroka le, če da poroštveno
izjavo pisno.
Poroštvena sposobnost
1014. člen
S poroštveno pogodbo se more zavezati samo, kdor ima popolno
poslovno sposobnost.
Poroštvo za poslovno nesposobnega
1015. člen
Kdor se kot porok zaveže za obveznost kakšne poslovno
nesposobne osebe, odgovarja upniku enako kot porok poslovno sposobne osebe.
Predmet poroštva
1016. člen
(1) Poroštvo se lahko da za vsako veljavno obveznost, ne
glede na njeno vsebino. 
(2) Poroštvo je mogoče prevzeti tudi za pogojno obveznost ter
za določeno bodočo obveznost. 
(3) Poroštvo za bodočo obveznost se sme preklicati, preden
obveznost nastane, če ni določen rok, v katerem naj bi nastala. 
(4) Poroštvo se lahko da tudi za obveznost nekega drugega
poroka (porokov porok).
Obseg porokove odgovornosti
1017. člen
(1) Porokova obveznost ne more biti večja od obveznosti
glavnega dolžnika; če je dogovorjeno, da je večja, pa se zmanjša na mero
dolžnikove obveznosti. 
(2) Porok odgovarja za izpolnitev cele obveznosti, za katero
je prevzel poroštvo, če njegova odgovornost ni omejena na kakšen njen del ali
kako drugače vezana na lažje pogoje. 
(3) Porok mora povrniti potrebne stroške, ki jih je imel
upnik, da bi izterjal dolg od glavnega dolžnika. 
(4) Porok odgovarja tudi za vsako povečanje obveznosti,
nastalo z dolžnikovo zamudo ali po dolžnikovi krivdi, če ni dogovorjeno kaj
drugega. 
(5) Odgovarja le za tiste pogodbene obresti, ki zapadejo po
sklenitvi poroštvene pogodbe.
Prehod upnikovih pravic na poroka (subrogacija)
1018. člen
Na poroka, ki je poravnal upnikovo terjatev, preide ta
terjatev z vsemi stranskimi pravicami in jamstvi za njeno izpolnitev.
2. oddelek: RAZMERJE MED UPNIKOM IN POROKOM
Oblike poroštva
1019. člen
(1) Od poroka se sme zahtevati izpolnitev obveznosti šele
potem, ko je glavni dolžnik ne izpolni v roku, ki je določen v pisni zahtevi
(subsidiarno poroštvo). 
(2) Vendar lahko upnik zahteva od poroka izpolnitev
obveznosti, čeprav je ni prej zahteval od glavnega dolžnika, če je očitno, da
iz sredstev glavnega dolžnika ni mogoče doseči njene izpolnitve ali če je
glavni dolžnik prišel v stečaj. 
(3) Če se je porok zavezal kot porok in plačnik, odgovarja
upniku kot glavni dolžnik za celo obveznost in lahko upnik zahteva njeno
izpolnitev bodisi od glavnega dolžnika bodisi od poroka, ali pa od obeh hkrati
(solidarno poroštvo). 
(4) Porok odgovarja kot porok in plačnik za obveznost,
nastalo iz gospodarske pogodbe, če ni dogovorjeno kaj drugega.
Solidarnost porokov
1020. člen
Več porokov za neki dolg odgovarja solidarno, ne glede na to,
ali so se zavezali kot poroki skupaj ali pa se je vsak od njih zavezal upniku
posebej, razen če je s pogodbo njihova odgovornost drugače urejena.
Izguba pravice do roka
1021. člen
Če je dolžnik izgubil pravico do roka, določenega za
izpolnitev njegove obveznosti, upnik vendarle ne more zahtevati od poroka
izpolnitve pred iztekom tega roka, razen če ni drugače dogovorjeno.
Stečaj glavnega dolžnika
1022. člen
(1) V stečaju glavnega dolžnika je upnik dolžan priglasiti
svojo terjatev in o tem obvestiti poroka, sicer odgovarja poroku za škodo, ki
bi jo ta imel zaradi tega. 
(2) Zmanjšanje obveznosti glavnega dolžnika v stečajnem
postopku ali v postopku prisilne poravnave ne pomeni tudi ustreznega zmanjšanja
porokove obveznosti, zato odgovarja porok upniku za ves znesek svoje
obveznosti.
Primer zmanjšane odgovornosti dolžnikovega dediča
1023. člen
Porok odgovarja za ves znesek obveznosti, za katerega je
prevzel poroštvo, tudi če bi se od dolžnikovega dediča moglo zahtevati plačilo
samo tistega njenega dela, ki ustreza vrednosti podedovanega premoženja.
Porokovi ugovori
1024. člen
(1) Porok lahko uveljavlja zoper upnikov zahtevek vse ugovore
glavnega dolžnika, vštevši ugovor pobotanja, ne pa tudi osebne dolžnikove
ugovore. 
(2) Dolžnikova odpoved ugovorom ter dolžnikova pripoznava
upnikove terjatve nimata učinka nasproti poroku. 
(3) Porok lahko uveljavlja proti upniku tudi svoje osebne
ugovore, na primer ničnost poroštvene pogodbe, zastaranje upnikove terjatve
nasproti njemu, ugovor pobotanja vzajemnih terjatev.
Dolžnost obvestitve poroka o dolžnikovi opustitvi
1025. člen
Če dolžnik ne izpolni pravočasno svoje obveznosti, mora upnik
o tem obvestiti poroka, ker sicer odgovarja za škodo, ki nastane zaradi tega
poroku.
Oprostitev poroka zaradi upnikovega zavlačevanja
1026. člen
(1) Porok je prost odgovornosti, če upnik na njegovo zahtevo
po zapadlosti terjatve ne terja v enem mesecu od te zahteve izpolnitve od
glavnega dolžnika. 
(2) Kadar rok za izpolnitev ni določen, je porok prost
odgovornosti, če upnik na njegovo zahtevo po izteku enega leta od sklenitve
poroštvene pogodbe v enem mesecu od te zahteve ne da potrebne izjave za določitev
dneva izpolnitve.
Oprostitev poroka zaradi opustitve garancij
1027. člen
(1) Če upnik opusti zastavo ali kakšno drugo pravico, s
katero je bila zavarovana izpolnitev njegove terjatve, ali če jo izgubi zaradi
svoje malomarnosti in tako onemogoči prehod te pravice na poroka, je porok
prost svoje obveznosti nasproti upniku za toliko, kolikor bi mogel dobiti z
izvrševanjem te pravice. 
(2) Pravilo iz prejšnjega odstavka velja tako v primeru, ko
je pravica nastala pred sklenitvijo poroštvene pogodbe, kot tudi v primeru, ko
je nastala potem.
3. oddelek: RAZMERJE MED POROKOM IN DOLŽNIKOM
Pravica zahtevati povračilo od dolžnika
1028. člen
(1) Porok, ki je plačal upniku njegovo terjatev, lahko
zahteva od dolžnika, naj mu povrne vse, kar je zanj plačal, ter obresti od
dneva plačila. 
(2) Pravico ima do povračila stroškov, nastalih v sporu z
upnikom od takrat, ko je o sporu obvestil dolžnika, kot tudi do povračila
morebitne škode.
Pravica poroka solidarnega dolžnika
1029. člen
Porok enega izmed več solidarnih dolžnikov lahko zahteva od
kateregakoli med njimi, naj mu povrne, kar je plačal upniku, ter stroške.
Pravica poroka do vnaprejšnjega zavarovanja
1030. člen
Še preden poplača upnika, ima porok, ki se je zavezal z
vednostjo ali odobritvijo dolžnika, pravico zahtevati od njega potrebno
zavarovanje za svoje morebitne zahtevke v naslednjih primerih: če dolžnik ob
zapadlosti ni izpolnil svoje obveznosti, če je upnik sodno zahteval plačilo od
poroka in če se je dolžnikovo premoženjsko stanje po sklenitvi poroštvene pogodbe
znatno poslabšalo.
Izguba pravice do povračila
1031. člen
(1) Dolžnik sme uporabiti zoper poroka, ki je brez njegove
vednosti plačal upnikovo terjatev, vsa pravna sredstva, s katerimi bi bil ob
tem plačilu lahko zavrnil upnikov zahtevek. 
(2) Porok, ki je plačal upnikovo terjatev, ni pa o tem
obvestil dolžnika, in je ta, ker ni vedel za plačilo, znova plačal isto
terjatev, ne more zahtevati povračila od dolžnika, pač pa ima pravico zahtevati
od upnika, naj mu vrne tisto, kar mu je plačal.
Pravica do vrnitve plačanega
1032. člen
Porok, ki je brez dolžnikove vednosti plačal upnikovo
terjatev, ki je bila pozneje na dolžnikovo zahtevo razveljavljena ali je
ugasnila s pobotom, sme zahtevati vrnitev plačanega samo od upnika.
4. oddelek: REGRES PLAČNIKA NASPROTI POROKOM
1033. člen
Če je več porokov, pa eden med njimi plača zapadlo terjatev,
ima pravico zahtevati od drugih porokov, naj mu vsak povrne del, ki odpade
nanj.
5. oddelek: ZASTARANJE
1034. člen
(1) Z zastaranjem obveznosti glavnega dolžnika zastara tudi
obveznost poroka. 
(2) Če je rok za zastaranje obveznosti glavnega dolžnika
daljši od dveh let, zastara obveznost poroka po dveh letih od zapadlosti
obveznosti glavnega dolžnika, razen če porok odgovarja solidarno z dolžnikom. 
(3) Pretrganje zastaranja terjatve nasproti glavnemu dolžniku
učinkuje nasproti poroku le, če je bilo zastaranje pretrgano zaradi kakšnega
upnikovega dejanja pred sodiščem ali drugim pristojnim organom, opravljenega,
da se ugotovi, zavaruje ali izterja terjatev zoper glavnega dolžnika. 
(4) Zadržanje zastaranja obveznosti glavnega dolžnika nima
učinka nasproti poroku.
XXX. poglavje: NAKAZILO (ASIGNACIJA)
1. oddelek: POJEM
Pojem
1035. člen
Z nakazilom (asignacijo) pooblašča ena oseba, nakazovalec
(asignant), drugo osebo, nakazanca (asignata), da na njen račun izpolni nekaj
določeni tretji osebi, prejemniku nakazila (asignatarju), tega pa pooblašča, da
v svojem imenu sprejme to izpolnitev.
2. oddelek: RAZMERJE MED PREJEMNIKOM NAKAZILA IN NAKAZANCEM
Nakazančev sprejem
1036. člen
(1) Prejemnik nakazila ima pravico zahtevati od nakazanca
izpolnitev šele takrat, ko mu ta izjavi, da sprejema nakazilo. 
(2) Sprejema nakazila ni mogoče preklicati.
Ugovori nakazanca
1037. člen
(1) S sprejemom nakazila nastane med prejemnikom in
nakazancem dolžniško razmerje, neodvisno od razmerja med nakazovalcem in
nakazancem ter od razmerja med nakazovalcem in prejemnikom nakazila. 
(2) Nakazanec, ki je sprejel nakazilo, more uveljavljati
proti prejemniku nakazila samo tiste ugovore, ki se nanašajo na veljavnost
sprejema, ugovore, ki temeljijo na vsebini sprejema ali na vsebini samega
nakazila, ter ugovore, ki jih ima osebno proti njemu.
Prenos nakazila
1038. člen
(1) Prejemnik nakazila lahko prenese nakazilo na drugega, še
preden ga nakazanec sprejme, ta pa ga lahko prenese naprej, razen če iz samega
nakazila ali iz posebnih okoliščin izhaja, da je nakazilo neprenosno. 
(2) Če je nakazanec izjavil prejemniku nakazila, da sprejema
nakazilo, ima to učinek nasproti vsem osebam, na katere je bilo nakazilo
zaporedoma preneseno. 
(3) Če je nakazanec izjavil pridobitelju, na katerega je
prejemnik nakazila prenesel nakazilo, da ga sprejema, ne more proti
pridobitelju uveljaviti ugovorov, ki jih ima osebno proti prejemniku.
Zastaranje
1039. člen
(1) Pravica prejemnika nakazila, da zahteva od nakazanca
izpolnitev, zastara v enem letu. 
(2) Če rok za izpolnitev ni določen, začne zastaranje teči,
ko nakazanec sprejme nakazilo; če ga je sprejel, preden je bilo dano
prejemniku, pa takrat, ko je temu dano.
3. oddelek: RAZMERJE MED PREJEMNIKOM NAKAZILA IN NAKAZOVALCEM
Če je prejemnik nakazila nakazovalčev upnik
1040. člen
(1) Upnik ni dolžan privoliti v dolžnikovo nakazilo, s
katerim naj bi dolžnik izpolnil svojo obveznost, vendar pa ga mora o svoji
zavrnitvi takoj obvestiti, ker mu sicer odgovarja za škodo. 
(2) Upnik, ki je privolil v nakazilo, je dolžan zahtevati od
nakazanca, da ga izpolni.
Nakazilo ni izpolnitev
1041. člen
(1) Če je upnik privolil v nakazilo svojega dolžnika za
izpolnitev obveznosti, ta obveznost ne preneha, razen če ni drugače
dogovorjeno, niti z njegovo privolitvijo v nakazilo niti z nakazančevim
sprejemom, temveč šele z nakazančevo izpolnitvijo. 
(2) Upnik, ki je privolil v nakazilo svojega dolžnika, sme le
tedaj zahtevati od nakazovalca, naj mu izpolni tisto, kar mu dolguje, če ni
dobil izpolnitve od nakazanca v času, ki je bil določen v nakazilu.
Dolžnost prejemnika nakazila, da obvesti nakazovalca
1042. člen
Če nakazanec odkloni privolitev v nakazilo ali odkloni
izpolnitev, ki jo od njega zahteva prejemnik nakazila, ali vnaprej izjavi, da
nakazila ne bo izpolnil, mora prejemnik o tem takoj obvestiti nakazovalca, ker
mu sicer odgovarja za škodo.
Odstop od sprejetega nakazila
1043. člen
Prejemnik nakazila, ki ni nakazovalčev upnik in ki noče
izkoristiti nakazila, lahko od njega odstopi, tudi če je že izjavil, da ga
sprejema, vendar pa mora o tem nemudoma obvestiti nakazovalca.
Preklic pooblastila, danega prejemniku nakazila
1044. člen
Nakazovalec lahko prekliče pooblastilo, ki ga je z nakazilom
dal prejemniku, razen če je nakazilo izdal za izpolnitev kakšnega svojega dolga
nasproti njemu, in sploh, če je izdal nakazilo v njegovem interesu.
4. oddelek: RAZMERJE MED NAKAZOVALCEM IN NAKAZANCEM
Če je nakazanec nakazovalčev dolžnik
1045. člen
(1) Nakazanec ni dolžan sprejeti nakazila, pa čeprav je
nakazovalčev dolžnik, razen če mu je to obljubil. 
(2) Če pa je bilo nakazilo izdano na podlagi nakazančevega
dolga nakazovalcu, ga mora nakazanec izpolniti do zneska tega dolga, če mu ni
to v nobenem pogledu težje od izpolnitve obveznosti nasproti nakazovalcu. 
(3) Z izpolnitvijo nakazila, izdanega na podlagi
nakazančevega dolga nakazovalcu, je nakazanec v enaki meri prost svojega dolga
nasproti nakazovalcu.
Preklic pooblastila, danega nakazancu
1046. člen
(1) Nakazovalec lahko prekliče pooblastilo, ki ga je z
nakazilom dal nakazancu, vse dokler nakazanec ne izjavi prejemniku, da sprejema
nakazilo, ali dokler ga ne izpolni. 
(2) Lahko ga prekliče celo, če je v samem nakazilu navedeno,
da je nepreklicno, in tudi če bi s preklicem kršil kakšno svojo obveznost do
prejemnika. 
(3) Uvedba stečaja nad premoženjem nakazovalca ima po samem
zakonu za posledico preklic nakazila, razen v primeru, če je nakazanec že
sprejel nakazilo pred uvedbo stečaja in če ob sprejemu ni vedel in ni bil
dolžan vedeti za stečaj.
5. oddelek: SMRT IN ODVZEM POSLOVNE SPOSOBNOSTI
1047. člen
Smrt nakazovalca, prejemnika nakazila ali nakazanca ter
odvzem poslovne sposobnosti kateremu med njimi ne vpliva na nakazilo.
6. oddelek: NAKAZILO V OBLIKI PAPIRJA NA PRINOSNIKA
1048. člen
(1) Pisno nakazilo je lahko izdano na prinosnika. 
(2) V tem primeru ima vsak imetnik papirja do nakazanca
položaj prejemnika nakazila. 
(3) Razmerja, ki z nakazilom nastajajo med prejemnikom
nakazila in nakazovalcem, nastajajo v tem primeru samo med vsakim posameznim
imetnikom papirja in tistim, ki mu je papir odstopil.
7. oddelek: NAKAZILO V OBLIKI PAPIRJA PO ODREDBI
1049. člen
Pisno nakazilo, ki se glasi na denar, na vrednostne papirje
ali na nadomestne stvari, je lahko izdano z določilom “po odredbi”, če je
nakazanec oseba, ki se ukvarja z gospodarsko dejavnostjo, in če tisto, kar mora
opraviti, spada v okvir te dejavnosti.
XXXI. poglavje: PORAVNAVA
Pojem
1050. člen
(1) Osebe, med katerimi je spor ali negotovost glede kakšnega
pravnega razmerja, s pogodbo o poravnavi z vzajemnimi popustitvami prekinejo
spor oziroma odpravijo negotovost in določijo svoje vzajemne pravice in
obveznosti. 
(2) Negotovost je podana tudi, kadar je negotova uveljavitev
neke pravice.
V čem so vzajemne popustitve
1051. člen
(1) Popustitev je med drugim lahko v delni ali popolni
pripoznavi kakšnega zahtevka druge stranke ali v odpovedi kakšnemu svojemu
zahtevku, v prevzemu kakšne nove obveznosti; v zmanjšanju obrestne mere; v
podaljšanju roka; v privolitvi v delna odplačila; v dani pravici do odstopnine.
(2) Popustitev je lahko pogojna. 
(3) Če samo ena stranka popusti drugi, če na primer pripozna
pravico druge stranke, potem to ni poravnava in zanjo ne veljajo pravila o
poravnavi.
Sposobnost
1052. člen
Za sklenitev pogodbe o poravnavi je potrebna sposobnost
razpolagati s pravico, ki je predmet poravnave.
Predmet
1053. člen
(1) Predmet poravnave je lahko vsaka pravica, s katero lahko
kdo razpolaga. 
(2) Veljavna je poravnava o premoženjskih posledicah
kaznivega dejanja. 
(3) Predmet poravnave ne morejo biti spori, ki se tičejo
statusnih razmerij.
Uporaba določb o dvestranskih pogodbah
1054. člen
(1) Za pogodbo o poravnavi veljajo splošne določbe o
dvestranskih pogodbah, če ni zanjo določeno kaj drugega. 
(2) Če pogodbeniki pod imenom poravnave opravijo kakšen drug
posel, se za njihova razmerja ne uporabljajo določbe zakona, ki veljajo za
poravnavo, temveč tiste, ki veljajo za dejansko opravljeni posel.
Čezmerno prikrajšanje
1055. člen
Zaradi čezmernega prikrajšanja se ne more zahtevati
razveljavitev poravnave.
Učinek poravnave nasproti porokom in zastaviteljem
1056. člen
(1) Če je s poravnavo izvršena prenovitev obveznosti, je
porok prost odgovornosti za njeno izpolnitev, preneha pa tudi zastava, ki jo je
dal kdo tretji. 
(2) Sicer pa ostaneta porok in tretji, ki je zastavil svojo
stvar, še nadalje v zavezi; njuna odgovornost se s poravnavo lahko zmanjša, ne
pa tudi poveča, razen če se s poravnavo strinjata. 
(3) Če dolžnik s poravnavo pripozna sporno terjatev, obdržita
porok in zastavitelj pravico uveljavljati proti upniku ugovore, katerim se je
dolžnik s poravnavo odpovedal.
Poravnava o poslu, ki ga je mogoče razveljaviti
1057. člen
(1) Veljavna je poravnava o pravnem poslu, katerega
razveljavitev je mogla zahtevati ena stranka, če je ob sklenitvi poravnave
vedela za to možnost. 
(2) Vendar pa je nična poravnava o ničnem pravnem poslu, tudi
če sta pogodbenika vedela za ničnost in jo hotela s poravnavo odpraviti.
Ničnost poravnave
1058. člen
(1) Poravnava je nična, če temelji na zmotnem prepričanju
obeh pogodbenikov, da obstaja pravno razmerje, ki ga v resnici ni, in če brez
tega zmotnega prepričanja med njima ne bi bilo niti spora niti negotovosti. 
(2) To velja tudi, če se zmotno prepričanje pogodbenikov
nanaša na navadna dejstva. 
(3) Odpoved pravici do uveljavljanja ničnosti nima pravnega
učinka in se tisto, kar je bilo dano na račun izpolnitve obveznosti iz takšne
poravnave, lahko zahteva nazaj.
Ničnost določila poravnave
1059. člen
Določila poravnave pomenijo celoto, zato je celotna poravnava
nična, če je nično posamezno določilo, razen če se iz same poravnave vidi, da
je sestavljena iz neodvisnih delov.

Obligacijski zakonik – OZ (Uradni
list RS, št. 83/01)
vsebuje naslednje prehodne in končne določbe:
»PREHODNE IN KONČNE DOLOČBE
Uporaba tega zakonika
1060. člen
Določbe tega zakonika se ne uporabljajo za obligacijska
razmerja, ki so nastala pred uveljavitvijo tega zakonika.
Prenehanje veljavnosti
in uporabe drugih predpisov
1061. člen
(1) Z dnem uveljavitve tega zakonika nehajo veljati: 
-       
členi 106 do 122 zakona o dedovanju (Uradni list SRS, št. 15/76 in
23/78) ter Uradni list RS, št. 13/94 – ZN, 40/94 – odločba US, 82/94 – ZN,
117/2000 – odločba US in 67/2001), 
-       
6. člen zakona o predpisani obrestni meri zamudnih obresti in temeljni
obrestni meri (Uradni list RS, št. 45/95), 
-       
5. točka 47. člena zakona o notariatu (Uradni list RS, št. 13/94, 48/94,
82/94 in 41/95). 
(2) Z dnem uveljavitve tega zakona se preneha uporabljati
zakon o obligacijskih razmerjih (Uradni list SFRJ, št. 29/78, 39/85 in 57/89)
razen določb poglavja XXVIII (členi 966 do 996), poglavja XXXI (členi 1035 do
1046), poglavja XXXII (členi 1047 do 1051), poglavja XXXIII (členi 1052 do
1060), poglavja XXXIV (členi 1061 do 1064), poglavja XXXV (členi 1065 do 1068),
poglavja XXXVI (členi 1069 do 1071), poglavja XXXVII (členi 1072 do 1082),
poglavja XXXVIII (členi 1083 do 1087), poglavja XXXIX (člen 1088), ki se do
izdaje ustreznih predpisov še naprej smiselno uporabljajo kot republiški
predpis. 
(3) Ob uveljavitvi tega zakonika je poseben zakon po drugem
odstavku 378. člena tega zakonika zakon o predpisani obrestni meri zamudnih
obresti in temeljni obrestni meri (Uradni list RS, št. 45/95).
Uveljavitev tega
zakonika
1062. člen
Ta zakonik začne veljati 1. januarja 2002.«.

Odločba o delni razveljavitvi
1060. člena Obligacijskega zakonika (Uradni list RS, št. 28/06) spreminja
1060. člen zakonika tako, da se glasi:
»Uporaba tega zakonika
1060. člen
Določbe tega zakonika se ne uporabljajo za obligacijska
razmerja, ki so nastala pred uveljavitvijo tega zakonika. (delno prenehal veljati)«.

Zakon o spremembi in dopolnitvi
Obligacijskega zakonika – OZ-A (Uradni list RS, št. 40/07) vsebuje
naslednjo končno določbo:
»3. člen
Ta zakon začne veljati petnajsti dan po objavi v Uradnem
listu Republike Slovenije.«.