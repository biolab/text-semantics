1. SPLOŠNA DOLOČBA
1. člen
(1) S tem zakonom se določa:
1.     
obveznost usklajevanja plač na način, ki izhaja iz sklenjenega Dogovora
o politiki plač v zasebnem sektorju v obdobju 2004–2005 (Uradni list RS, št.
55/04 – v nadaljnjem besedilu: Dogovor) ter
2.     
minimalna plača in zajamčeni osebni dohodek.
(2) Obveznost usklajevanja plač iz 1. točke
prejšnjega odstavka velja za vse delodajalce oziroma delodajalke (v nadaljnjem
besedilu: delodajalce), ki zaposlujejo delavce oziroma delavke (v nadaljnjem
besedilu: delavce) v zasebnem sektorju v Republiki Sloveniji.
2. USKLAJEVANJE PLAČ
2. člen
Plače zaposlenih se usklajujejo v nominalno
enakih zneskih, določenih z Dogovorom ali z njim usklajeno kolektivno pogodbo
dejavnosti.
3. člen
(1) Najnižji znesek uskladitve plače, ki ga
je delodajalec dolžan izplačati slehernemu zaposlenemu za katerega velja
kolektivna pogodba, se, upoštevaje 3. in 4. člen Dogovora, določi s kolektivno
pogodbo dejavnosti.
(2) Ne glede na prejšnji odstavek tega
člena, najnižji znesek uskladitve plače ne more biti nižji od zneska določenega
z Dogovorom, ki je:
-       
5000 SIT od izplačil plač za avgust 2004 dalje in
-       
5100 SIT od izplačil plač za avgust 2005.
4. člen
V skladu z drugim odstavkom 4. člena
Dogovora, je delodajalec pri uskladitvi plač dolžan zaposlenemu izplačati tudi
ugotovljeni dodatni znesek uskladitve, ki bi izhajal iz morebitne prekoračitve
rasti cen življenjskih potrebščin v posameznem letu.
5. člen
Izplačilo zneska uskladitve plač se lahko
izjemoma opravi tudi na drugačen način in z drugačno dinamiko, kot izhaja iz
osnovnih določb Dogovora oziroma z njim usklajene kolektivne pogodbe
dejavnosti, vendar le na podlagi sklenjenega pisnega sporazuma med delodajalcem
in zaposlenimi v družbi ali podjetju. Tak sporazum mora biti sklenjen na način
določen v 7. členu Dogovora oziroma z njim usklajeno kolektivno pogodbo
dejavnosti.
3. MINIMALNA PLAČA IN ZAJAMČENI OSEBNI DOHODEK
6. člen
(1) Minimalna plača je od avgusta 2004
dalje 117.500 SIT, od avgusta 2005 dalje pa 122.600 SIT.
(2) Zajamčena plača je od avgusta 2004
dalje 54.385 SIT, od avgusta 2005 dalje pa 55.853 SIT.
4. ZBIRANJE PODATKOV O IZPLAČANIH PLAČAH
7. člen
Delodajalci so v skladu z določili Dogovora
dolžni ob mesečnem izplačilu plač posredovati podatke o izplačanih plačah, in
sicer delodajalci-pravne osebe Agenciji Republike Slovenije za javnopravne
evidence in storitve, delodajalci-zasebniki, ki opravljajo dejavnost, pa Davčni
upravi Republike Slovenije. Način poročanja, ki bo omogočal ločeno spremljanje
podatkov za zaposlene po kolektivnih pogodbah in za zaposlene, za katere
kolektivne pogodbe ne veljajo, in ugotavljanje izplačanih zneskov uskladitve
plač na podlagi tega zakona oziroma Dogovora in kolektivne pogodbe dejavnosti,
predpiše minister oziroma ministrica, pristojna za delo.
5. PREHODNE IN KONČNE DOLOČBE
8. člen
Dokler delodajalci ne začnejo izplačevati
plač na podlagi spremenjene oziroma dopolnjene kolektivne pogodbe dejavnosti, v
kateri bodo dogovorjeni zneski uskladitve ustrezno preneseni v nov plačni
sistem, so dolžni izplačevati plače na način, kot ga določa ta zakon.
9. člen
Znesek minimalne plače in znesek zajamčene
plače iz 5. člena tega zakona veljata, dokler z zakonom ne bo določen nov
znesek.
10. člen
Ta zakon začne veljati naslednji dan po
objavi v Uradnem listu Republike Slovenije.
Št.  430-03/04-20/1
Ljubljana, dne 17. junija 2004.
EPA 1343-III
Predsednik
Državnega zbora Republike Slovenije
Borut Pahor l. r.