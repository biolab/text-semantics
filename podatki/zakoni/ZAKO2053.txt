I. SPLOŠNE DOLOČBE
1. člen
Ta zakon določa:
1.    
osnove za izdelavo programa postopnega
zapiranja Rudnika Trbovlje–Hrastnik, d.o.o. ter višino in način zagotavljanja
sredstev za izvajanje programa do zaprtja rudnika;
2.    
višino in način zagotavljanja sredstev za
plačilo odškodnin za direktno škodo zaradi obratovanja Termoelektrarne Trbovlje
II v regiji;
3.    
osnove za izdelavo programa ukrepov za razvojno
prestrukturiranje regije, organizacijo in sredstva za izvedbo programa.
2. člen
Ta zakon je podlaga:
-      
za dokončanje vseh zapiralnih del, izvedbo
dokončne sanacije okolja in vložitev zahteve za izdajo odločbe o prenehanju
pravic in obveznosti rudarske pravice za izkoriščanje na celotnem pridobivalnem
prostoru Trbovlje-Hrastnik do 31. decembra 2019 ter za izvedbo postopka za
izdajo odločbe o ukinitvi pravic in obveznosti in likvidacijo Rudnika Trbovlje-
Hrastnik, d.o.o. do 31. decembra 2020;
-      
za zagotovitev sredstev za plačilo odškodnine
za direktno škodo kmetijskim oškodovancem, ki so jo utrpeli zaradi obratovanja
Termoelektrarne Trbovlje II do pričetka obratovanja naprave za ražvepljanje
dimnih plinov;
-      
za razvojno prestrukturiranje regije zaradi
postopne opustitve energetske dejavnosti do vključno leta 2008.
Ne glede na prvo alinejo prejšnjega
odstavka se dokončanje vseh zapiralnih del, izvedba dokončne sanacije okolja in
vložitev zahteve za izdajo odločbe o prenehanju pravic in obveznosti nosilca
rudarske pravice za izkoriščanje na celotnem pridobivalnem prostoru
Trbovlje-Hrastnik izvede do 31. decembra 2022, postopek za izdajo odločbe
o ukinitvi pravic in obveznosti ter likvidacija družbe RTH, Rudnik
Trbovlje-Hrastnik d.o.o. – v likvidaciji, pa se izvede do 31. decembra
2023.
3. člen
Regija iz druge in tretje točke 1. člena
tega zakona obsega zasavsko statistično regijo, ki jo sestavljajo občine
Hrastnik, Trbovlje in Zagorje ter občine Litija, Šmartno pri Litiji, Radeče in
Laško, ki jih povezujejo skupni problemi zaradi postopnega opuščanja energetske
dejavnosti.
II. POSTOPNO ZAPIRANJE RUDNIKA TRBOVLJE–HRASTNIK
4. člen
Osnova za izvajanje postopnega zapiranja
rudnika je program postopnega zapiranja Rudnika Trbovlje–Hrastnik (v
nadaljevanju: program zapiranja rudnika).
Program zapiranja rudnika se pripravi za
dobo petih let.
Ne glede na prejšnji odstavek se za obdobje
od 1. januarja 2019 do 31. decembra 2020 pripravi dvoletni program
zapiranja rudnika za dokončanje nerealiziranih del iz Spremenjenega
srednjeročnega programa postopnega zapiranja Rudnika Trbovlje-Hrastnik, d.o.o.,
za obdobje 2013–2018 (druga izdaja) – april 2014, ter izvedbo aktivnosti za
dokončanje upravnih postopkov do izdaje odločbe o prenehanju pravic in
obveznosti za celotni pridobivalni prostor Trbovlje-Hrastnik.
Ne glede na drugi odstavek tega člena se za
obdobje od 2022 do 2023 pripravi program zapiranja rudnika za dokončanje
nerealiziranih del iz Programa postopnega zapiranja Rudnika Trbovlje-Hrastnik
2019–2020 ter izvedba aktivnosti za dokončanje upravnih postopkov do izdaje
odločbe o prenehanju pravic in obveznosti za celotni pridobivalni prostor
Trbovlje-Hrastnik.
Program zapiranja rudnika pripravi javno
podjetje Rudnik Trbovlje–Hrastnik, d.o.o. Program revidira neodvisna strokovna
inštitucija, ki jo na javnem razpisu izbere ministrstvo, pristojno za
energetiko. Revidirani program sprejme Vlada Republike Slovenije.
Javno podjetje Rudnik Trbovlje-Hrastnik,
d.o.o. pridobi izvajalce za dela pri postopnem zapiranju rudnika v skladu z
zakonom o javnih naročilih.
5. člen
Program zapiranja rudnika vsebuje naslednje
obvezne sestavine:
-      
poslovni načrt zapiranja,
-      
tehnično-tehnološki del postopnega zapiranja,
-      
ukrepe in aktivnosti za sanacijo okolja nad že
opuščenimi jamami in nad tistimi, v katerih bo proizvodnja ustavljena s tem
zakonom,
-      
program aktivnega razreševanja presežnih
delavcev,
-      
terminski plan aktivnosti,
-      
potrebna sredstva in vire sredstev za izvajanje
aktivnosti po delih in letih,
-      
organizacijo za sprotno spremljanje in
kriterije za evaluacijo izvajanja programa kot osnova za načrtovanje aktivnosti
v naslednjem programskem obdobju.
6. člen
Sredstva za izvajanje programa zapiranja
rudnika se zagotavljajo iz proračuna Republike Slovenije in iz lastnih virov
javnega podjetja Rudnik Trbovlje-Hrastnik, d.o.o.
Višina proračunskih sredstev za izvajanje
programa zapiranja se za prvih pet proračunskih let in proračunska leta naslednjega
programskega obdobja določi s tem zakonom.
7. člen
Sredstva v letnih proračunih Republike
Slovenije se prioritetno zagotovijo v obsegu, ki zagotavlja izvajanje programa
zapiranja rudnika in znašajo za posamezna leta prvega programskega obdobja
največ do:

-      
  za leto 2000

891 milijonov tolarjev


-      
  za leto 2001

3.876 milijonov tolarjev


-      
  za leto 2002

3.964 milijonov tolarjev


-      
  za leto 2003

3.896 milijonov tolarjev


-      
  za leto 2004

3.363 milijonov tolarjev.

Sredstva v letnih proračunih Republike
Slovenije se prioritetno zagotovijo v obsegu, ki zagotavlja izvajanje programa
zapiranja rudnika in znašajo za posamezna leta naslednjega programskega obdobja
največ do:

-      
  za leto 2005

3.952 milijonov tolarjev


-      
  za leto 2006

4.985 milijonov tolarjev


-      
  za leto 2007

5.214 milijonov tolarjev


-      
  za leto 2008

4.902 milijonov tolarjev


-      
  za leto 2009

4.951 milijonov tolarjev


-      
  za leto 2010

15.000.000 eurov


-      
  za leto 2011

31.986.058 eurov


-      
  za leto 2012

15.351.814 eurov


-      
  za leto 2013

12.834.116 eurov


-      
  za leto 2014

10.246.822 eurov


-      
  za leto 2015

 8.559.657 eurov.

7.a člen
Ne glede na 2. in 7. člen tega zakona znašajo, v primeru, da se pridobivanje premoga za energetske potrebe
podaljša najkasneje do 31. decembra 2012, sredstva potrebna za izvajanje
programa zapiranja rudnika v letnih proračunih Republike Slovenije za naslednja
leta največ do:

-      
  za leto 2010

15.000.000 eurov


-      
  za leto 2011

15.000.000 eurov


-      
  za leto 2012

7.000.000 eurov


-      
  za leto 2013

5.000.000 eurov


-      
  za leto 2014

9.000.000 eurov


-      
  za leto 2015

5.000.000 eurov


-      
  za leto 2016

15.220.450
  eurov


-      
  za leto 2017

14.708.050
  eurov


-      
  za leto 2018

11.801.500
  eurov.

Neporabljena višina odobrenih sredstev za
obdobje od leta 2010 do 2018 iz prejšnjega odstavka, ki se ne porabi za
izvajanje programa zapiranja rudnika v celoti do 31. decembra 2018, se
lahko porabi za dokončanje vseh zapiralnih del in izvedbo dokončne sanacije
okolja na celotnem pridobivalnem prostoru Trbovlje-Hrastnik, in sicer za kritje
stroškov v skladu s Sklepom Komisije Državna pomoč N 175/2010-Slovenija,
C(2011)4446 konč., najkasneje do 31. decembra 2019.
Ministrstvo, pristojno za energetiko,
četrtletno poroča Vladi Republike Slovenije o višini in namenu porabe sredstev
ter izvajanju programa zapiranja rudnika.
Ne glede na zakon, ki ureja rudarstvo,
Rudnik Trbovlje- Hrastnik, d.o.o. opravi vsa dejanja, potrebna za dokončanje
postopkov za zapustitev rudnika, ki jih v skladu z določbami 6. poglavja VI.
dela Zakona o rudarstvu (Uradni list RS, št. 14/14 – uradno prečiščeno
besedilo in 61/17 – GZ) opravi nosilec rudarske pravice, zlasti pridobi odločbo
o prenehanju pravic in obveznosti, izroči Geološkemu zavodu Slovenije rudarske
načrte, merske knjige in drugo dokumentacijo o stanju rudarskih del, ki so se
nanašale na izkoriščanje. Navedene aktivnosti Rudnik Trbovlje-Hrastnik, d.o.o.
izvede najkasneje do 31. decembra 2020.
Družba Rudnik Trbovlje-Hrastnik, d.o.o.
mora pridobiti status podjetja v likvidaciji najkasneje do 15. februarja
2019.
Ne glede na prvi odstavek tega člena
sredstva, potrebna za izvajanje programa zapiranja rudnika, v letnih proračunih
Republike Slovenije za naslednja leta znašajo največ do

-      
  za leto 2022

4.200.000
  eurov


-      
  za leto 2023

4.500.000
  eurov


-      
  za leto 2024

200.000
  eurov.

Ne glede na četrti odstavek tega člena
Rudnik Trbovlje - Hrastnik
d.o.o. – v likvidaciji opravi vsa dejanja, potrebna za dokončanje postopkov za
zapustitev rudnika, ki jih v skladu z določbami 6. poglavja VI. dela Zakona o
rudarstvu (Uradni list RS, št. 14/14 – uradno prečiščeno besedilo in 61/17
– GZ) opravi nosilec rudarske pravice, zlasti pridobi odločbo o prenehanju pravic
in obveznosti, izroči Geološkemu zavodu Slovenije rudarske načrte, merske
knjige in drugo dokumentacijo o stanju rudarskih del, ki se nanašajo na
izkoriščanje, najpozneje do 31. decembra 2023.
8. člen
Proračunska sredstva za izvajanje programa
zapiranja rudnika se smejo koristiti izključno za naslednje namene:
-      
financiranje fizičnih zapiralnih del;
-      
financiranje shem za razreševanje socialnih
problemov, nastalih zaradi zmanjševanja proizvodnje in zapiranja rudnika;
-      
izvajanje ukrepov prilagajanja okoljevarstvenim
standardom;
-      
izvajanje ekološke sanacije površin, ki so bile
degradirane zaradi rudarjenja.
Rudnik je dolžan zagotoviti ločene
računovodske izkaze poslovanja za pridobivanje premoga za energetske namene in
za izvajanje zapiralnih del po programu. Sredstva, prejeta na podlagi tega
zakona, morajo biti jasno izkazana v bilanci uspeha zapiranja rudnika.
Sredstva, prejeta po tem zakonu, se ne
smejo koristiti za subvencioniranje proizvodnje premoga.
Za izvajanje programa zapiranja rudnika in
namensko koriščenje proračunskih sredstev je odgovorno ministrstvo, pristojno
za energetiko. Nadzor nad izvajanjem programa in porabo sredstev bo opravljala
neodvisna strokovna inštitucija, ki jo bo za programsko obdobje, na podlagi
mednarodnega javnega razpisa, izbralo ministrstvo, pristojno za energetiko.
Uredbo o pravilih za izvajanje tehničnega in finančnega nadzora sprejme Vlada
Republike Slovenije v roku treh mesecev po uveljavitvi tega zakona. Stroški
nadzora se krijejo iz proračunskih sredstev vsakokratnega programa zapiranja
rudnika.
III. ODŠKODNINE ZA EKOLOŠKO ŠKODO ZARADI OBRATOVANJA
TERMOELEKTRARNE TRBOVLJE II
9. člen
Sredstva za plačilo odškodnin fizičnim
osebam za ekološko škodo, ki nastane kot neposredna posledica obratovanja
Termoelektrarne Trbovlje II, kot ga predvideva program postopnega zapiranja
rudnika, se zagotavljajo iz proračuna Republike Slovenije. Višina potrebnih
sredstev za petletno obdobje je do 300 mio tolarjev. Za leto 2000 znaša znesek
60 milijonov tolarjev.
Glede na število in zneske dejanskih
odškodnin iz prvega petletnega obdobja se bodo ta sredstva povečala oziroma
zmanjšala za naslednje programsko obdobje.
Predlog potrebnih sredstev sprejme Vlada
Republike Slovenije na predlog posebne komisije iz četrtega odstavka tega člena
istočasno s sprejetjem programa za zapiranje rudnika.
Poravnava neposredne ekološke škode zaradi
obratovanja Termoelektrarne Trbovlje se bo izvajala preko posebne komisije.
Komisijo imenuje Vlada Republike Slovenije, sestavljena pa bo iz predstavnikov
občin v regiji, določeni v 3. členu tega zakona, ter predstavnikov
Termoelektrarne Trbovlje in ministrstev, pristojnih za energetiko in okolje in
prostor.
Termoelektrarna Trbovlje v šestih mesecih
po uveljavitvi tega zakona pripravi predlog sanacijskega programa, ki bo
natančno opredelil ukrepe za zmanjšanje prekomernih imisijskih koncentracij.
Predlog programa sprejme Vlada Republike Slovenije. Potrebna sredstva za
financiranje izvajanja sanacijskega programa se bodo zagotovila iz lastne cene
električne energije.
IV. RAZVOJNO PRESTRUKTURIRANJE REGIJE
10. člen
Osnova za določanje sredstev, ki bodo
usmerjena s strani države za razvojno prestrukturiranje regije, določene v 3.
členu tega zakona, je program ukrepov za razvojno prestrukturiranje regije (v
nadaljevanju: program ukrepov) za razreševanje specifičnih problemov regije
zaradi postopnega opuščanja energetske dejavnosti.
Program ukrepov se sprejme za obdobje od
leta 2000 do vključno 2006. Predlog Programa ukrepov pripravi Agencija RS za
regionalni razvoj, sprejme pa ga Vlada Republike Slovenije.
11. člen
Program ukrepov zajema:
-      
oblike razvojnih spodbud z njihovim časovnim in
finančnim ovrednotenjem,
-      
navedbo predvidenih virov financiranja in
-      
organizacijo za izvajanje ter spremljanje
programa.
11.a člen
Na podlagi programa ukrepov se pripravi
letni izvedbeni program. Letni izvedbeni program vsebuje kratko obrazložitev,
konkretne projekte, ki se bodo sofinancirali iz državnega proračuna ter deleže
posameznih sofinancerjev. Letni izvedbeni program se pripravlja in sprejema po
istem postopku kot program ukrepov.
12. člen
Pri pripravi letnih izvedbenih programov,
ki morajo biti usklajeni s programom ukrepov, se upoštevajo naslednji najvišji
zneski sredstev, ki se v proračunih Republike Slovenije namenijo za razvojno
prestrukturiranje regije iz 3. člena tega zakona:

-      
  leto 2003

850 milijonov tolarjev


-      
  leto 2004

850 milijonov tolarjev


-      
  leto 2005

800 milijonov tolarjev


-      
  leto 2006

750 milijonov tolarjev.

Ti zneski se lahko povečajo za sredstva
pridobljenih razvojnih spodbud Evropske unije.
13. člen
Sredstva iz prejšnjega člena se lahko
uporabljajo kot spodbude samo za naslednje namene:
-      
vzpostavljanje razvojne infrastrukture;
-      
pospeševanje podjetniških vlaganj in
prestrukturiranje gospodarstva;
-      
usposabljanje in razvoj kadrov.
Spodbude se dodeljujejo v skladu s pravili
o dodeljevanju državnih pomoči v oblikah in na način, kot ga določa zakon o
spodbujanju skladnega regionalnega razvoja.
14. člen
(črtan)
15. člen
Za izvajanje programa ukrepov in namensko
koriščenje proračunskih sredstev iz 12. člena tega zakona je odgovorno Agencija
RS za regionalni razvoj.
16. člen
Občine in pravne ter fizične osebe iz
regije za spodbude, ki so zajete v programu ukrepov, ne morejo kandidirati za
pridobitev enakih regionalnih razvojnih spodbud iz drugih naslovov.
IV.a Posebni pogoji poklicnega upokojevanja za določene
kategorije zaposlenih v Rudniku Trbovlje - Hrastnik
16.a člen
Ne glede na določbe Zakona o pokojninskem
in invalidskem zavarovanju (Uradni list RS, št. 96/12, 39/13, 99/13 –
ZSVarPre-C in 101/13 – ZIPRS1415; v nadaljnjem besedilu: ZPIZ-2), se v tem
poglavju urejajo posebni pogoji za pridobitev pravice do poklicne pokojnine za
posamezne kategorije zaposlenih v Rudniku Trbovlje - Hrastnik.
To poglavje ureja obveznost Republike
Slovenije, da zagotovi sredstva za plačilo prispevka iz petega in sedmega
odstavka 16.c člena tega zakona, ko sredstva na osebnem računu zavarovanca pri
Skladu obveznega dodatnega pokojninskega zavarovanja ne zadostujejo.
Za pridobitev pravice do poklicne
pokojnine, odmero in izplačevanje poklicne pokojnine se uporabljajo določbe
ZPIZ-2, če ta zakon ne določa drugače ali če so določbe ZPIZ-2 ugodnejše za
zavarovanca.
16.b člen
Do poklicne pokojnine pod posebnimi pogoji
so upravičeni zaposleni v Rudniku Trbovlje - Hrastnik, ki:
-      
so bili zaposleni v Rudniku Trbovlje - Hrastnik
na dan 1. januar 2014;
-      
so bili od 1. januarja 2001 do 31. decembra
2013 v Rudniku Trbovlje - Hrastnik neprekinjeno zaposleni na delovnem mestu, za
katerega je določena obvezna vključitev v obvezno dodatno pokojninsko
zavarovanje oziroma poklicno zavarovanje;
-      
so do zaprtja Rudnika Trbovlje - Hrastnik dopolnili
starost najmanj 49 let;
-      
so se odpovedali pravici do odpravnine ob
upokojitvi;
-      
pravico do poklicne pokojnine uveljavijo do
zaprtja Rudnika Trbovlje - Hrastnik vendar najkasneje do 31. decembra 2018.
16.c člen
Ne glede na določbo prvega in tretjega
odstavka 204. člena ZPIZ-2 oseba, ki izpolnjuje pogoje iz prejšnjega člena (v
nadaljevanju: zavarovanec) pridobi pravico do poklicne pokojnine, ko dopolni 49
let starosti in 40 let pokojninske dobe skupaj z dodano dobo.
Ne glede na določbo drugega odstavka 202.
člena ZPIZ-2 se zavarovancu za pridobitev pravice do poklicne pokojnine in
pravice do starostne pokojnine doda dodana doba v dolžini, ki ustreza stopnji
povečanja skladno s predpisi, ki so veljali oziroma se uporabljali do 31.
decembra 2000, na delovnem mestu, na katerem je zavarovanec opravljal delo od
1. januarja 2001 dalje, vendar ne manj kot je določeno v drugem odstavku 202.
člena ZPIZ-2.
Ne glede na četrti odstavek 204. člena
ZPIZ-2 se poklicna pokojnina iz prejšnjega odstavka odmeri v višini starostne
pokojnine, ki bi jo zavarovanec prejel v obveznem pokojninskem in invalidskem
zavarovanju za dopolnjenih 40 let pokojninske dobe, povečane za prispevek
za obvezno zdravstveno zavarovanje po devetem odstavku 413. člena ZPIZ-2
ter prispevek za obvezno pokojninsko zavarovanje po četrtem odstavku
25. člena ZPIZ-2, vendar največ do dopolnitve 40 let pokojninske dobe.
Poklicna pokojnina pridobljena na podlagi
prvega do tretjega odstavka tega člena se upravičencu izplačuje do izpolnitve
pogojev za pridobitev pravice do starostne pokojnine, skladno s splošnimi
predpisi o pokojninskem in invalidskem zavarovanju
Če sredstva na osebnem računu zavarovanca
pri Skladu obveznega dodatnega pokojninskega zavarovanja ne zadostujejo za
izplačilo poklicne pokojnine v višini, določeni v tretjem odstavku tega člena,
postane zavezanec za plačilo dodatnega prispevka za tega zavarovanca v višini
primanjkljaja teh sredstev Republika Slovenija. Prispevek plača z nakazilom na
račun Sklada obveznega dodatnega pokojninskega zavarovanja. Nakazilo prispevka
po tem odstavku se izvede v roku 30 dni od prejema obvestila upravljavca o
primanjkljaju sredstev. Upravljavec izvede poklicno upokojitev po tem zakonu s
prvim dnem naslednjega meseca po mesecu, v katerem je upravljavec prejel
prispevek Republike Slovenije za izplačilo poklicne pokojnine in prispevek
Republike Slovenije za dokup pokojninske dobe iz sedmega odstavka tega člena.
Obveznosti Republike Slovenije iz naslova poklicnih pokojnin zavarovancem po
tem zakonu so v celoti izpolnjene z nakazilom prispevka Republike Slovenije po
tem členu in poračuna tega prispevka, upoštevaje odkupno vrednost sredstev na
osebnem računu zavarovanca.
Ne glede na tretji in peti odstavek tega
člena se zavarovancu, ki je pred uveljavitvijo pravice do poklicne pokojnine
prejel odpravnino ob prenehanju pogodbe o zaposlitvi, za znesek te odpravnine
zniža prispevek Republike Slovenije, ki ga mora v skladu s petim in sedmim
odstavkom tega člena plačati za pokritje obveznosti iz petega in sedmega
odstavka tega člena. Ne glede na tretji odstavek tega člena, se v tem primeru
višina poklicne pokojnine izračuna na podlagi zbranih sredstev – med katera
sodi tudi prispevek Republike Slovenije iz petega odstavka tega člena, znižan v
skladu s prejšnjim stavkom tega odstavka – skladno z določbami veljavnega
pokojninskega načrta poklicnega zavarovanja.
Za zavarovanca upravljavec Sklada obveznega
dodatnega pokojninskega zavarovanja ob poklicni upokojitvi pri Zavodu za
pokojninsko in invalidsko zavarovanje Slovenije uveljavi in plača prispevek za
dokup pokojninske dobe za razliko med 40 let pokojninske dobe in seštevkom
dopolnjene pokojninske dobe zavarovanca brez dodane dobe in obdobja prejemanja
poklicne pokojnine, če je seštevek manjši od 40 let pokojninske dobe. Prispevek
se plača v breme sredstev na osebnem računu zavarovanca. Če sredstva na osebnem
računu zavarovanca iz prvega odstavka tega člena ne zadoščajo za pokritje
obveznosti iz tega odstavka, postane zavezanec za plačilo dodatnega prispevka
za tega zavarovanca v višini primanjkljaja teh sredstev Republika Slovenija ob
upoštevanju tudi prvega stavka šestega odstavka tega člena, pri čemer se
prednostno zagotovijo sredstva za poklicno pokojnino. Nakazilo prispevka se
izvede v roku 30 dni od prejema obvestila upravljavca o primanjkljaju sredstev.
Glede osnove in stopenj za plačilo prispevka se uporabljajo določbe ZPIZ-2, ki
veljajo za dokup pokojninske dobe iz enajstega odstavka 202. člena ZPIZ-2.
Prispevek za ta dokup plača upravljavec v roku 45 dni po prejemu odločbe o
dokupu. Tako dokupljena pokojninska doba ne vpliva na dopolnjeno dodano dobo.
Ne glede na določbe ZPIZ-2 upravljavec
Sklada obveznega dodatnega pokojninskega zavarovanja izvede plačilo prispevka
za zavarovanje zavarovanca po četrtem odstavku 25. člena ZPIZ-2 v imenu
zavarovanca in za račun zavarovanca, vendar največ do 40 let pokojninske dobe.
Če zavarovanec ostane v zavarovanju po četrtem odstavku 25. člena ZPIZ-2
tudi po dopolnitvi 40 let pokojninske dobe, plačuje prispevek sam v skladu z
določbami ZPIZ-2. Upravljavec Sklada obveznega dodatnega pokojninskega
zavarovanja o tem obvesti prijavno-odjavno službo Zavoda za zdravstveno
zavarovanje Slovenije in zavarovanca.
Prispevki, ki jih v skladu s petim in
sedmim odstavkom tega člena nakaže Republika Slovenija na denarni račun Sklada obveznega
dodatnega pokojninskega zavarovanja, se ne glede na 309. člen ZPIZ-2 ne
preračunajo v število enot premoženja in se ne evidentirajo na osebnem računu
zavarovanca. V primeru obveznosti iz petega odstavka tega člena se ta sredstva
prištejejo odkupni vrednosti sredstev na osebnem računu zavarovanca in se z
denarnega računa Sklada obveznega dodatnega pokojninskega zavarovanja prenesejo
v Kritni sklad Sklada obveznega dodatnega pokojninskega zavarovanja. V primeru
obveznosti iz sedmega odstavka upravljavec z denarnega računa Sklada obveznega
dodatnega pokojninskega zavarovanja sredstva nakaže na račun Zavoda za
pokojninsko in invalidsko zavarovanje Slovenije.
Zavarovanec, ki izpolnjuje pogoje iz
prejšnjega člena in uveljavlja pravico do poklicne pokojnine pod pogoji iz
prvega do četrtega odstavka tega člena, je ne glede na 206. člen ZPIZ-2
upravičen do izplačila odkupne vrednosti presežka sredstev na osebnem računu
Sklada obveznega dodatnega pokojninskega zavarovanja v enkratnem znesku oziroma
do prenosa sredstev v dodatno zavarovanje, skladno z 206. členom ZPIZ-2,
če ima na svojem osebnem računu več sredstev, kot jih potrebuje za uveljavitev
pravic iz petega in sedmega odstavka tega člena.
16.č člen
Zaposlenemu v Rudniku Trbovlje-Hrastnik, ki
izpolnjuje pogoje iz 16.b člena in prvega odstavka 16.c člena, lahko
delodajalec odpove pogodbo o zaposlitvi, ne glede na prvi odstavek
114. člena Zakona o delovnih razmerjih (Uradni list RS, št. 21/13,
78/13 – popr in 47/15 – ZZSDT).

Zakon o
postopnem zapiranju Rudnika Trbovlje-Hrastnik in razvojnem prestrukturiranju
regije – ZPZRTH (Uradni list RS, št. 61/00)
vsebuje naslednjo prehodno in končno določbo:
»V. PREHODNA IN KONČNA DOLOČBA
17. člen
Postopki glede odškodninskih zahtevkov, ki
do uveljavitve tega zakona še niso bili dokončani, se dokončajo po predpisih,
ki so veljali ob vložitvi zahtevka oziroma tožbe.
18. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah zakona o postopnem zapiranju Rudnika Trbovlje-Hrastnik in
razvojnem prestrukturiranju regije – ZPZRTH-A
(Uradni list RS, št. 42/03)
vsebuje naslednjo končno določbo:
»8. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah zakona o postopnem zapiranju Rudnika Trbovlje-Hrastnik in
razvojnem prestrukturiranju regije – ZPZRTH-B
(Uradni list RS, št. 71/04)
vsebuje naslednjo končno določbo:
»KONČNA DOLOČBA
5. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o postopnem zapiranju Rudnika Trbovlje-Hrastnik in
razvojnem prestrukturiranju regije – ZPZRTH-C
(Uradni list RS, št. 43/10)
vsebuje naslednjo prehodno in končno določbo:
»PREHODNA IN KONČNA DOLOČBA
4. člen
7.a člen tega zakona se začne uporabljati z
dnem, ko Evropska komisija odobri shemo državne pomoči, ki dovoljuje
pridobivanje premoga za energetske potrebe najkasneje do 31. decembra
2012.
Minister, pristojen za gospodarstvo, v
Uradnem listu Republike Slovenije objavi dan odobritve sheme državne pomoči iz
prejšnjega odstavka.
5. člen
Ta zakon začne veljati naslednji dan po
objavi v Uradnem listu Republike Slovenije.«.

Popravek Zakona o spremembah in dopolnitvah
Zakona o postopnem zapiranju Rudnika
Trbovlje-Hrastnik in razvojnem prestrukturiranju regije – ZPZRTH-C (Uradni list RS, št. 49/10)
spreminja 4. člen Zakona o spremembah in dopolnitvah Zakona o postopnem zapiranju Rudnika Trbovlje-Hrastnik in
razvojnem prestrukturiranju regije – ZPZRTH-C
(Uradni list RS, št. 43/10)
tako, da se glasi:
»4. člen
7.a člen zakona se začne uporabljati z
dnem, ko Evropska komisija odobri shemo državne pomoči, ki dovoljuje
pridobivanje premoga za energetske potrebe najkasneje do 31. decembra
2012.
Minister, pristojen za gospodarstvo, v
Uradnem listu Republike Slovenije objavi dan odobritve sheme državne pomoči iz
prejšnjega odstavka.«.

Zakon za uravnoteženje javnih financ – ZUJF
(Uradni list RS, št. 40/12) določa tudi:
»V. DEL
PREHODNE IN KONČNE DOLOČBE SPREMEMB IN DOPOLNITEV ZAKONOV,
TRAJNIH UKREPOV IN ZAČASNIH UKREPOV
6. Zakon o postopnem zapiranju Rudnika
Trbovlje-Hrastnik in razvojnem prestrukturiranju regije
211. člen
Za pridobitev sredstev iz 48. člena tega
zakona Javno podjetje Rudnik Trbovlje-Hrastnik v treh mesecih po uveljavitvi
tega zakona pripravi spremenjen srednjeročni program tretje faze zapiranja
rudnika.«;
ter vsebuje naslednjo končno določbo:
»VI. DEL
KONČNA DOLOČBA
251. člen
(začetek
veljavnosti)
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o postopnem zapiranju Rudnika Trbovlje-Hrastnik in
razvojnem prestrukturiranju regije – ZPZRTH-D
(Uradni list RS, št. 25/14)
vsebuje naslednjo končno določbo:
»KONČNA DOLOČBA
3. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o dopolnitvah Zakona o postopnem zapiranju Rudnika Trbovlje-Hrastnik in
razvojnem prestrukturiranju regije – ZPZRTH-E
(Uradni list RS, št. 46/14)
vsebuje naslednjo končno določbo:
»KONČNA DOLOČBA
2. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o postopnem zapiranju Rudnika Trbovlje-Hrastnik in
razvojnem prestrukturiranju regije – ZPZRTH-F
(Uradni list RS, št. 82/15)
vsebuje naslednjo prehodno in končno določbo:
»PREHODNA IN KONČNA DOLOČBA
4. člen
Uživalci poklicne pokojnine po določbah
Zakona o postopnem zapiranju Rudnika Trbovlje-Hrastnik in razvojnem
prestrukturiranju regije (Uradni list RS, št. 26/05 – uradno prečiščeno
besedilo, 43/10, 49/10 – popr., 40/12 – ZUJF, 25/14 in 46/14; v nadaljnjem
besedilu: ZPZRTH), uživajo poklicno pokojnino in druge pravice na podlagi že
priznane poklicne pokojnine do poteka te pravice v skladu z določbami ZPZRTH.
Postopki v zvezi s poklicnimi upokojitvami
na podlagi zahtevkov, za katere upravljavec še ni prejel popolne izjave
zavarovanca o uveljavitvi pravice do poklicne pokojnine, se dokončajo v skladu
s tem zakonom.
5. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o postopnem zapiranju Rudnika Trbovlje-Hrastnik in
razvojnem prestrukturiranju regije – ZPZRTH-G
(Uradni list RS, št. 84/18)
vsebuje naslednjo prehodno in končno določbo:
»PREHODNA IN KONČNA DOLOČBA
5. člen
Program zapiranja rudnika vključno z višino
sredstev za njegovo izvajanje za programsko obdobje iz tretjega ostavka
4. člena zakona sprejme Vlada Republike Slovenije najpozneje tri mesece po
uveljavitvi tega zakona.
6. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o dopolnitvah Zakona o postopnem zapiranju Rudnika Trbovlje-Hrastnik in
razvojnem prestrukturiranju regije – ZPZRTH-H
(Uradni list RS, št. 204/21)
vsebuje naslednjo prehodno in končno določbo:
»PREHODNA IN KONČNA DOLOČBA
4. člen
Program zapiranja rudnika za obdobje od
2022 do 2023 iz novega četrtega odstavka 4. člena zakona sprejme Vlada
Republike Slovenije v 30 dneh po uveljavitvi tega zakona.
5. člen
Ta zakon začne veljati petnajsti dan po
objavi v Uradnem listu Republike Slovenije.«.