1. člen
(1) Republika Slovenija daje poroštvo za obveznosti Družbe za
avtoceste v Republiki Sloveniji, d.d. (v nadaljnjem besedilu: DARS, d.d.) iz
naslova kreditov oziroma izdaje dolžniških vrednostnih papirjev do skupne
višine 1.030,15 milijonov evrov glavnic s pripadajočimi obrestmi in drugimi
stroški v tolarski protivrednosti ali protivrednosti katerekoli druge valute po
srednjem tečaju Banke Slovenije na dan sklenitve kreditnih pogodb oziroma izdaje
dolžniških vrednostnih papirjev.
(2) DARS, d.d., lahko najame kredite oziroma izda dolžniške
vrednostne papirje iz prejšnjega odstavka pod naslednjimi pogoji:
-       
sredstva kreditov se lahko črpajo v več obrokih oziroma se dolžniški
vrednostni papirji lahko izdajajo v več serijah do konca leta 2010,
-       
rok odplačila je največ 25 let od dneva sklenitve posamezne kreditne
pogodbe ali dneva izdaje posameznega dolžniškega vrednostnega papirja,
-       
vsi stroški, povezani z najetjem kredita, ne smejo presegati 0,2%
vrednosti glavnice posameznega kredita,
-       
obrestna mera kreditov mora biti primerljiva z obrestnimi merami
primerljivih kreditov z državnim poroštvom,
-       
pri izdaji dolžniških vrednostnih papirjev morajo biti pogoji
zadolževanja primerljivi s pogoji primerljivih državnih dolžniških vrednostnih
papirjev, s tem da stroški ne presegajo 0,15% nominalne vrednosti glavnice.
(3) Sredstva kreditov oziroma dolžniških vrednostnih papirjev
iz prvega odstavka tega člena se namenijo za financiranje gradnje avtocestnih
odsekov Pesnica–Slivnica (etapa: Pesnica–Zrkovska cesta), Razdrto–Vipava
(etapa: Rebernice), Šentvid–Koseze, Peračica–Podtabor, Škofije–Srmin,
Maribor–Lenart, Šmarje - Sap–Višnja Gora (etapa: Ploščad za BS Cikava),
Beltinci–Pince (etapa: Lendava–Pince), Lenart–Beltinci (etapa: Lenart–Sp.
Senarska), Pesnica–Slivnica (etapa: Nova Zrkovska km 0,87–3,8), Hoče–Arja vas
(etapa: Priključek Ljubečna), Klanec–Ankaran (etapa: Navezava na luko Koper I.
faza), Klanec–Ankaran (etapa: Ploščad za BS Bertoki), Koper–Izola, Hrastje–Kronovo
(etapa: Hrastje–Lešnica), Hrastje–Kronovo (etapa: Lešnica–Kronovo),
Hajdina–Ormož (etapa: Hajdina–Ptuj), Celje: Mariborska cesta, Lenart–Beltinci
(etapa Sp. Senarska–Cogetinci), Beltinci–Pince (etapa: Beltinci–Lendava),
Slivnica–Gruškovje (etapa: Slivnica–Draženci), Pesnica–Slivnica (etapa:
Zrkovska cesta–Ptujska cesta), Bič–Hrastje (etapa: Pluska–Ponikve), Bič–Hrastje
(etapa: Ponikve–Hrastje), MMP Gruškovje–državna meja ter obnove avtocestnega
omrežja.
2. člen
DARS, d.d., uporablja sredstva kreditov oziroma dolžniških
vrednostnih papirjev iz 1. člena tega zakona skladno z dinamiko gradnje,
določeno v Resoluciji o nacionalnem programu izgradnje avtocest v Republiki
Sloveniji (Uradni list RS, št. 50/04), letnimi plani razvoja in obnavljanja
avtocest in kvoto zadolževanja DARS, d.d., za posamezno leto, do vključno leta
2010.
3. člen
Če DARS, d.d., ne bo poravnal obveznosti iz naslova najetih
kreditov, za katere je Republika Slovenija dala poroštvo po tem zakonu, bo Republika
Slovenija na podlagi pisnega poziva kreditodajalca poravnala zapadlo obveznost
namesto DARS, d.d..
4. člen
(1) Če DARS, d.d., ne bo sposoben poravnati obveznosti iz
naslova izdanih dolžniških vrednostnih papirjev, za katere je Republika
Slovenija dala poroštvo po tem zakonu, bo Republika Slovenija na podlagi
predhodnega pisnega obvestila, ki ga bo DARS, d.d., poslal poroku, na dan
zapadlosti posamezne obveznosti poravnala zapadlo obveznost zakonitemu imetniku
dolžniškega vrednostnega papirja namesto DARS, d.d.
(2) Republika Slovenija in DARS, d.d., podrobneje opredelita
vsebino in obliko obvestila iz prejšnjega odstavka tega člena s pogodbo.
(3) Pogodbo iz prejšnjega odstavka tega člena sklene v imenu
in za račun Republike Slovenije minister, pristojen za finance, v 90 dneh po
izdaji dolžniških vrednostnih papirjev s strani DARS, d.d..
5. člen
Obseg izdajanja poroštev Republike Slovenije iz 1. člena tega
zakona se zmanjšuje z vsakokratnim zneskom najetega kredita oziroma izdanih
dolžniških vrednostnih papirjev, za katere bo dano poroštvo Republike
Slovenije.
6. člen
(1) V primeru zadolžitve s krediti sklene pogodbe o poroštvu
s kreditodajalci v imenu in za račun Republike Slovenije minister, pristojen za
finance, ali oseba, ki jo za to pooblasti vlada.
(2) V primeru zadolžitve z izdajo dolžniških vrednostnih
papirjev izda poroštveno izjavo v imenu in za račun Republike Slovenije
minister, pristojen za finance, ali oseba, ki jo za to pooblasti vlada.
7. člen
(1) Če Republika Slovenija izpolni poroštveno obveznost po
tem zakonu, pridobi pravico do regresiranja izplačanih zneskov od DARS, d.d.,
skupaj z vsemi stroški, ki so nastali v zvezi s tem.
(2) Pravico do regresiranja Republika Slovenija uresniči iz
sredstev po vseh virih, ki so namenjeni gradnji avtocest v Republiki Sloveniji.
8. člen
V 90 dneh po sklenitvi poroštvene pogodbe oziroma izdaji
poroštvene izjave skleneta DARS, d.d., ter v imenu in za račun Republike
Slovenije minister, pristojen za finance, pogodbo, s katero uredita način
zavarovanja poroštva Republike Slovenije.
9. člen
Ta zakon začne veljati naslednji dan po objavi v Uradnem
listu Republike Slovenije.
Št. 440-03/06-142/1
Ljubljana, dne 9. februarja 2006
EPA 673-IV
Predsednik
Državnega zbora
Republike Slovenije
France Cukjati, dr. med., l.r.