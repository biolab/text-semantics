I. SPLOŠNE DOLOČBE
1. člen
Vojaško dolžnost izvršujejo v miru in v
vojni moški državljani pod pogoji, ki jih določa ta zakon.
Pri izvrševanju vojaške dolžnosti v skladu
s tem zakonom lahko sodelujejo tudi ženske.
2. člen
Vojaška dolžnost obsega naborno dolžnost,
dolžnost služiti vojaški rok in dolžnost služiti v rezervni sestavi.
Naborna dolžnost velja za vse moške
državljane, dolžnost služenja vojaškega roka ter služenja v rezervni sestavi
pa za tiste, ki so sposobni za vojaško službo.
Državljani imajo pravico do ugovora vesti
vojaški dolžnosti pod pogoji, ki jih določa ta zakon.
3. člen
Državljan, za katerega velja vojaška
dolžnost, je vojaški obveznik. Med trajanjem vojaške dolžnosti je državljan:
-       
nabornik med naborno dolžnostjo;
-       
vojak med služenjem vojaškega roka;
-       
vojak v rezervi, rezervni podčastnik ali rezervni častnik, dokler traja
dolžnost služiti v rezervni sestavi.
4. člen
Vojaška dolžnost nastane, ko državljan
izpolni s tem zakonom določeno starost.
Vojaškemu obvezniku vojaška dolžnost
preneha:
-       
ko dopolni starost, določeno s tem zakonom;
-       
če je ocenjen za nesposobnega za vojaško službo;
-       
če mu preneha državljanstvo.
Vojaška dolžnost preneha državljanu, ki
uveljavlja ugovor vesti vojaški dolžnosti, z dnem, ko opravi civilno službo v
skladu s tem zakonom.
5. člen
Vojaški obveznik postane vojaška oseba, ko vstopi v vojaško enoto oziroma vojaški zavod Slovenske vojske.
Vojaška oseba preneha biti, ko je odpuščen iz vojaške enote oziroma iz
vojaškega zavoda.
Vojaški obveznik postane vojaška oseba tudi
z dnem, ko vstopi v organ ali enoto, v kateri se po tem zakonu šteje
opravljanje dolžnosti za vojaško službo, ter preneha biti vojaška oseba z dnem,
ko je odpuščen iz takega organa ali enote.
Vojaški obveznik je med izvrševanjem
vojaške dolžnosti, če ga pokliče pristojni organ, glede pravic in dolžnosti
izenačen z vojaško osebo, in sicer:
1.     
od odhoda iz stanovanja do vrnitve v stanovanje v kraju stalnega
prebivališča oziroma začasnega prebivališča, če je začasno prebivališče
prijavil pristojnemu organu;
2.     
če biva v tujini, pri prihodu od državne meje do kraja, v katerem se
mora priglasiti pristojnemu organu, pri vrnitvi pa od kraja, v katerem je
izvršil vojaško dolžnost, zaradi katere je bil poklican, do državne meje.
6. člen
Vojaški obvezniki imajo med opravljanjem
vojaške službe pravico do nemotenega izpovedovanja svoje vere. Po svoji volji
se lahko udeležujejo verskih obredov v prostem času in ko ne opravljajo nalog v
zvezi z vojaško službo, zaradi katerih nimajo pravice do izhoda iz poveljstva,
enote ali zavoda.
Minister, pristojen za obrambo, predpiše
postopek za uresničevanje pravic iz prejšnjega odstavka in dolžnosti
poveljnikov v zvezi s tem.
II. VOJAŠKA EVIDENCA
7. člen
O vojaških obveznikih se vodi vojaška
evidenca.
Vojaško evidenco vseh vojaških obveznikov
vodi pristojna organizacijska enota ministrstva, pristojnega za obrambo (v
nadaljnjem besedilu: upravni organ, pristojen za obrambne zadeve).
Vojaški obvezniki se vodijo v vojaški
evidenci po kraju njihove stalne nastanitve.
Vojaško evidenco vojaških obveznikov, ki
bivajo v tujini dlje kot eno leto, vodijo pristojna konzularna ali diplomatska
predstavništva.
Vojaški obvezniki se vpisujejo v vojaško
evidenco v letu, v katerem dopolnijo 17 let starosti.
Ne glede na prejšnji odstavek se vpiše v
vojaško evidenco vojaški obveznik, dokler traja vojaška dolžnost, če iz
kateregakoli razloga ni bil v evidenco vpisan, ko je dopolnil 17 let starosti.
8. člen
V vojaški evidenci se o vojaškem obvezniku
vodijo osebni podatki, določeni z zakoni, ki urejajo
obrambo države, ter podatki o naboru, služenju
vojaškega roka, služenju v rezervni sestavi, vojaško strokovnem usposabljanju,
podelitvi čina, povišanju oziroma odvzemu čina, priznanjih in odlikovanjih,
dolžnosti v vojski, o kaznovanosti ter bivanju v tujini nad tri mesece.
Podatke iz vojaške evidence poleg
ministrstva, pristojnega za obrambo, hranijo in uporabljajo vojaška poveljstva
in enote za vojaške obveznike, ki so pri njih v vojaški službi ali imajo pri
njih vojni razpored, ter gospodarske družbe, zavodi in druge organizacije za državljane,
ki pri njih opravljajo nadomestno civilno službo oziroma se usposabljajo za
zaščito in reševanje v skladu s tem zakonom.
Ministrstvo, pristojno za notranje zadeve,
hrani in uporablja podatke za vojaške obveznike, ki se usposabljajo oziroma so
razporejeni v rezervno sestavo policije.
Podatki iz vojaške evidence se uničijo po
poteku desetih let, ko državljanu preneha vojaška dolžnost, razen podatkov o
naboru, služenju vojaškega roka, razporeditvi na vojaško dolžnost, imenovanju v
vojno sestavo, o času opravljanja vojaške službe, vojaško strokovni
usposobljenosti, o podelitvi čina, povišanju oziroma odvzemu čina ter
podeljenih priznanjih, ki se hranijo trajno.
9. člen
Državni organi, gospodarske družbe, zavodi
in druge organizacije so dolžne upravnemu organu, pristojnemu za obrambne
zadeve, dati na njegovo zahtevo iz centralnega registra prebivalstva podatke o
imenu in priimku, rojstnem datumu in kraju rojstva, o kraju stalnega in
začasnega prebivališča ter o enotni matični številki občana, iz registra
zavezancev za prispevek in drugih zbirk pa podatke o šolski izobrazbi,
sklenitvi in prenehanju zaposlitve, pridobitvi strokovnih kvalifikacij,
zdravstveni sposobnosti za vojaško službo in o posebnih znanjih vojaških
obveznikov za določitev rodu, službe ter dolžnosti v Slovenski vojski. Če ni
znano, kje se vodi posamezen podatek o vojaškem obvezniku, mora vojaški
obveznik upravni organ, pristojen za obrambne zadeve, obvestiti, kje podatek
lahko pridobi oziroma ga sam priskrbeti. Podatki o zdravstveni sposobnosti po
tem členu se zbirajo v skladu s predpisi, ki urejajo ocenjevanje zdravstvene
sposobnosti za vojaško službo.
O spremembah osebnih podatkov ter stanj, do
katerih je prišlo zaradi odločitve pristojnega organa, mora ta organ v 15 dneh o nastali spremembi obvestiti upravni organ, pristojen za
obrambne zadeve, ki vodi obveznika v vojaški evidenci:
1.     
o spremembi osebnega imena in o prenehanju državljanstva organ, ki je o
tem izdal pravnomočno odločbo oziroma organ, ki je sprejel izjavo o spremembi
osebnega imena;
2.     
pristojno sodišče o uvedbi, ustavitvi ali prekinitvi kazenskega postopka
zaradi kaznivega dejanja, za katero se storilec preganja po uradni dolžnosti, o
pravnomočni obsodbi zaradi kaznivega dejanja na kazen mladoletniškega zapora
ali nepogojno kazen zapora, o pravnomočno izrečenem zavodskem vzgojnem ukrepu
ali o varnostnih ukrepih obveznega psihiatričnega zdravljenja in varstva v
zdravstveni organizaciji ter obveznega zdravljenja alkoholikov in narkomanov v
zdravstveni ali drugi specializirani organizaciji ter o napotitvi na
prestajanje kazni mladoletniškega zapora ali zapora;
3.     
o odpustu s prestajanja kazni zapora ali mladoletniškega zapora organ
oziroma ustanova, ki je vojaškega obveznika odpustila s prestajanja kazni;
4.     
o smrti vojaškega obveznika ali o razglasitvi pogrešanega vojaškega
obveznika za mrtvega matičar, ki je vpisal o tem podatek v mrliško matično
knjigo.
Pristojno sodišče sporoča pristojnim
organom podatke o uvedbi, ustavitvi ali prekinitvi postopka iz 2. točke
prejšnjega odstavka le za vojaške obveznike, ki še niso odslužili vojaškega
roka.
Minister, pristojen za obrambo, predpiše
način in roke za pridobivanje podatkov iz tega člena.
10. člen
Vojaški obveznik mora v 15 dneh po nastanku spremembe prijaviti upravnemu organu, pristojnemu
za obrambne zadeve, spremembo zdravstvenega stanja, ki je pomembna za oceno
sposobnosti za vojaško službo, in vrnitev s služenja
vojaškega roka oziroma opravljanja nadomestne civilne službe.
11. člen
Vojaški obvezniki, ki so vpisani v vojaško
evidenco, dobijo vojaško knjižico.
Vojaška knjižica je javna listina, ki
nadomešča osebno izkaznico, dokler je vojaški obveznik v vojaški službi. Z njo
dokazuje izvršitev vojaške dolžnosti.
Vojaško knjižico izda upravni organ,
pristojen za obrambne zadeve, ki vodi vojaškega obveznika v vojaški evidenci.
Vojaško knjižico je prepovedano odnesti iz
države, jo uničiti ali odsvojiti.
Ministrstvo,
pristojno za obrambo, izda podrobnejše predpise o
vodenju vojaške evidence ter vsebini vojaške knjižice.
III. NABOR
12. člen
Naborna dolžnost obsega dolžnost izvrševati
obveznosti v zvezi z vojaško evidenco. Med naborom mora nabornik na posamičen
ali splošni poziv:
1.     
priti na zdravniške in druge preglede ter psihološke preiskave, da se
ugotovi njegova sposobnost za vojaško službo;
2.     
priti na nabor;
3.     
nastopiti vojaški rok;
4.     
izvrševati druge, s tem zakonom predpisane obveznosti.
Naborna dolžnost nastane v koledarskem
letu, v katerem nabornik dopolni 17 let. Ta dolžnost traja, dokler nabornik ne
nastopi vojaškega roka oziroma do njegove prevedbe v rezervno sestavo, če je dolžnost služenja
vojaškega roka uredil kako drugače. Naborna dolžnost preneha tudi, če je
državljanu prenehala vojaška dolžnost po tem zakonu.
13. člen
Zdravniške in druge preglede ter psihološke
preiskave za oceno zdravstvene sposobnosti nabornikov za vojaško službo
praviloma opravljajo zdravstvene organizacije in druge ustanove, s katerimi
ministrstvo, pristojno za obrambo, sklene pogodbo za izvajanje zdravniških
pregledov, oziroma vojaška zdravstvena služba.
Nabornik, ki je zaradi telesne ali psihične
prizadetosti oziroma druge bolezni očitno nesposoben za vojaško službo, se ne
kliče na zdravniške in druge preglede, preiskave in nabor. Njegova nesposobnost
za vojaško službo se ugotavlja na podlagi predložene zdravstvene dokumentacije.
14. člen
Nabor se praviloma opravi v koledarskem
letu, v katerem nabornik dopolni 18 let.
Nabornik gre lahko na nabor, če to sam
zahteva, v koledarskem letu, v katerem dopolni 17 let.
15. člen
Nabor opravljajo naborne komisije.
Naborne komisije imenuje ministrstvo, pristojno za obrambo, za
območje ene ali več občin.
Ministrstvo,
pristojno za obrambo, lahko imenuje tudi stalne
naborne komisije.
16. člen
Na naboru naborna komisija ocenjuje
sposobnost nabornika za vojaško službo ter določi rod oziroma službo, v kateri
bo nabornik služil vojaški rok. Naborna komisija mu praviloma določi tudi
vojaško evidenčno dolžnost, za katero se bo usposobil med vojaškim rokom. Pri
tem upošteva njegova splošna in posebna znanja ter želje in potrebe Slovenske
vojske.
Na naboru naborna komisija izbere tudi
nabornike, ki se bodo usposabljali za opravljanje nalog v rezervni sestavi
policije v skladu z zakonom.
17. člen
Naborna komisija ocenjuje sposobnost
vsakega nabornika za vojaško službo na podlagi izvidov predhodnih zdravniških
in drugih pregledov ter preiskav in na podlagi zdravniškega pregleda pri
naboru.
Ocena naborne komisije je lahko:
1.     
sposoben za vojaško službo;
2.     
delno sposoben za vojaško službo;
3.     
začasno nesposoben za vojaško službo za eno do štirih let;
4.     
nesposoben za vojaško službo.
Ocena, da je nabornik sposoben za določeno
vojaško evidenčno dolžnost, se sme dati samo na podlagi zdravniških izvidov in
drugih pregledov ter preiskav v določenem zdravstvenem zavodu. Vojaške
evidenčne dolžnosti po tem odstavku določi ministrstvo,
pristojno za obrambo, določene zdravstvene zavode pa ministrstvo,
pristojno za zdravstvo, na predlog ministrstva, pristojnega za obrambo.
18. člen
Nabornik, ki je ocenjen kot začasno
nesposoben za vojaško službo, mora priti znova na nabor po preteku dobe, za
katero je ocenjen kot začasno nesposoben.
Nabornik, ki je ocenjen kot začasno
nesposoben za vojaško službo za čas, daljši od koledarskega leta, v katerem dopolni 27 let, se prevede v rezervno sestavo. Njegova sposobnost za vojaško
službo se nato ocenjuje kot za obveznike v rezervni sestavi.
Nabornik je lahko iz istih razlogov le
dvakrat ocenjen kot začasno nesposoben za vojaško službo. Pri tretjem naboru
naborna komisija dokončno oceni njegovo sposobnost za vojaško službo.
Nabornik, pri katerem je prišlo po naboru
do spremembe zdravstvenega stanja, ki vpliva na oceno sposobnosti za vojaško
službo, je lahko na lastno prošnjo ali na poziv upravnega organa, pristojnega
za obrambne zadeve, poslan na ponovni zdravniški pregled, da se oceni njegova sposobnost
za vojaško službo.
19. člen
Med trajanjem naborne dolžnosti se izberejo
tudi kandidati za šolo častnikov vojne sestave na podlagi njihovega soglasja.
Nabornike iz prejšnjega odstavka izbere
komisija, ki jo imenuje ministrstvo, pristojno za obrambo.
20. člen
Rod, službo, oziroma vojaško evidenčno
dolžnost, določeno ob naboru, lahko naborna komisija spremeni po kriterijih, ki
jih določi ministrstvo, pristojno za obrambo, če je to potrebno zaradi popolnitve Slovenske vojske, spremembe
nabornikovega zdravstvenega stanja, pozneje pridobljene strokovne izobrazbe ali
spremembe njegovega poklica ali če se spremeni status
posameznika v smislu civilnega služenja.
Za enote, zavode in vojaške evidenčne
dolžnosti I. kategorije se lahko določi le nabornik, za katerega je dalo
soglasje ministrstvo, pristojno za obrambo.
21. člen
Ministrstvo,
pristojno za obrambo, izda podrobnejše predpise o
merilih za ocenjevanje zdravstvene sposobnosti za vojaško službo, sestavi in
načinu dela nabornih komisij ter enotah, službah in vojaško evidenčnih
dolžnostih I. kategorije.
Način izvajanja zdravstvenih in drugih
pregledov ter preiskav v zvezi z vojaško dolžnostjo ureja ministrstvo,
pristojno za zdravstvo, v soglasju z ministrstvom, pristojnim za obrambo.
IV. SLUŽENJE VOJAŠKEGA ROKA
22. člen
Vojaški rok traja sedem mesecev.
Predsednik Republike Slovenije praviloma
odloči, da se vojaki odpustijo s služenja vojaškega roka do 30 dni pred potekom
roka iz prejšnjega odstavka, če pripravljenost Slovenske vojske to dovoljuje.
Vojaški rok v skladu z odločitvijo
Državnega zbora Republike Slovenije v primeru povečanja nevarnosti napada na
državo, neposredne vojne nevarnosti oziroma po razglasitvi vojnega ali
izrednega stanja, traja tri mesece.
Vojaški rok začne teči z dnem, ko nabornik
postane vojaška oseba.
23. člen
Vojaški rok se služi v vojaških enotah in
zavodih. Temeljno usposabljanje za določene vojaške evidenčne dolžnosti se
lahko izvaja tudi izven učnih vojaških centrov.
Programe usposabljanja iz prejšnjega
odstavka predpisuje minister, pristojen za obrambo.
24. člen
(črtan)
25. člen
Naborniki, ki imajo ustrezno šolsko
izobrazbo in izpolnjujejo druge pogoje, določene za šolanje častnikov vojnih
enot, lahko služijo vojaški rok v šoli za častnike vojne sestave. Njihove
posebne pravice določajo predpisi o vojaški službi.
Naborniki, ki so izbrani na naboru za
določene vojaško evidenčne dolžnosti ter za šolo za
častnike vojne sestave, se lahko med vojaškim rokom
usposabljajo tudi izven območja Republike Slovenije. Na usposabljanje za določene
vojaško evidenčne dolžnosti oziroma za rezervne častnike izven območja
Republike Slovenije se lahko napotijo naborniki, če ni možnosti, da se zagotovi
njihovo usposabljanje v Republiki Sloveniji.
Pogoje in vojaško evidenčne dolžnosti iz
prvega in drugega odstavka tega člena določi ministrstvo,
pristojno za obrambo.
26. člen
Šteje se, da je vojaški rok opravil tudi
vojaški obveznik:
1.     
ki je končal šolo za notranje zadeve, ki traja najmanj dve leti;
2.     
ki je končal študij obramboslovja in opravil predpisano stažiranje v
vojaških enotah, najkasneje do konca septembra koledarskega leta, v katerem
dopolni 27. leto starosti;
2.a  ki je končal izobraževalni program izpopolnjevanja za
poklic policista, v trajanju najmanj 18 mesecev;
3.     
ki je končal usposabljanje za opravljanje nalog v rezervni sestavi
policije v skladu z zakonom in v dolžini, ki ni krajša od vojaškega roka,
določenega s tem zakonom;
4.     
ki je končal visokošolsko izobraževanje doma ali v tujini, ki se šteje
za šolo za častnike in opravil predpisano stažiranje v Slovenski vojski;
5.     
ki je kot kandidat za vojaka, podčastnika ali častnika sklenil pogodbo o
zaposlitvi z ministrstvom, pristojnim za obrambo, in uspešno opravil predpisano
vojaško strokovno usposabljanje.
27. člen
Na služenje vojaškega roka se pošljejo naborniki,
ki so ocenjeni kot sposobni ali delno sposobni za vojaško službo, praviloma v
koledarskem letu, v katerem dopolnijo 19 let. Nabornik, ki v tem letu ni končal
srednje šole, ki jo obiskuje, se pošlje na služenje vojaškega roka, ko to šolo
konča, vendar najkasneje do konca koledarskega leta, v katerem dopolni 22 let.
Nabornik, ki po srednji šoli nadaljuje
šolanje na fakulteti ali drugi visoki ali višji šoli, se pošlje na služenje
vojaškega roka, ko šolanje konča, vendar najkasneje do konca koledarskega leta,
v katerem dopolni 27 let.
Nabornik, ki po končani fakulteti ali drugi
visoki šoli nadaljuje s podiplomskim študijem, se pošlje na služenje vojaškega
roka, ko ta študij konča, vendar najkasneje do konca koledarskega leta, v
katerem dopolni 30 let.
Nabornik, ki sam prosi, da bi bil poslan na
služenje oziroma doslužitev vojaškega roka, se pošlje v prvem napotitvenem roku
po vložitvi prošnje, če v tem letu dopolni 18 let.
28. člen
Nabornik se lahko pošlje na služenje
vojaškega roka do konca koledarskega leta, v katerem dopolni 27 let, razen če
ta zakon ne določa drugače.
Ne glede na prejšnji odstavek se nabornik,
za katerega se ugotovi, da ni izpolnjeval s tem zakonom predpisanih obveznosti
in zato ni bil poslan na služenje vojaškega roka do konca koledarskega leta, v
katerem dopolni 27 let, pošlje na služenje vojaškega roka najpozneje do konca
koledarskega leta, v katerem dopolni 30 let.
Vojaški obveznik, ki iz objektivnih
razlogov ni bil poslan na služenje vojaškega roka do poteka roka iz prvega
odstavka tega člena, izrazi pa željo, da bi služil vojaški rok, se lahko pošlje
na služenje vojaškega roka, če je ocenjen kot sposoben za vojaško službo in če
še ni star 30 let. Ta določba se ne uporablja za napotitev nabornikov na
služenje vojaškega roka, ki jim je služenje vojaškega roka odloženo zaradi
podiplomskega študija.
Nabornik, ki se ne pošlje na služenje
vojaškega roka do poteka rokov iz prvega, drugega in tretjega odstavka tega
člena, se prevede v rezervno sestavo.
29. člen
Na služenje vojaškega roka se ne pošlje:
1.     
nabornik, ki je pravnomočno obsojen na kazen mladoletniškega zapora ali
nepogojno na kazen zapora zaradi kaznivega dejanja, dokler kazni ne prestane
ali ni pogojno odpuščen;
2.     
nabornik, zoper katerega je bil uporabljen zavodski vzgojni ukrep ali varnostni
ukrep obveznega psihiatričnega zdravljenja in varstva v zdravstvenem zavodu,
dokler traja ta ukrep;
3.     
nabornik, zoper katerega je uveden kazenski postopek zaradi kaznivega
dejanja, za katero se storilec preganja po uradni dolžnosti, dokler ni postopek
pravnomočno končan.
Naborniki, ki iz razlogov, navedenih v
prejšnjem odstavku, niso bili poslani na služenje vojaškega roka, se pošljejo
na služenje oziroma doslužitev vojaškega roka po prestani kazni, po pogojnem
odpustu oziroma po ustavitvi vzgojnega ali varnostnega ukrepa oziroma po
pravnomočno končanem kazenskem postopku, vendar najpozneje do konca
koledarskega leta, v katerem dopolnijo 30 let starosti.
Določbi prvega in drugega odstavka tega
člena se smiselno uporabljata tudi pri napotitvi državljanov na opravljanje
civilne službe, ki jim je priznan ugovor vesti vojaški dolžnosti po tem zakonu.
30. člen
Služenja vojaškega roka je oproščen dvojni
ali večkratni državljan, če je v drugi državi, katere državljan je, odslužil
vojaški rok v trajanju najmanj dveh tretjin vojaškega roka v Republiki
Sloveniji, ali če je poteklo koledarsko leto, v katerem je dopolnil 27 let.
Državljan iz prejšnjega odstavka, ki v
tujini ni odslužil dveh tretjin vojaškega roka, se pošlje na doslužitev
vojaškega roka.
Opravljanja nadomestne civilne službe je
oproščen dvojni ali večkratni državljan, ki mu je priznan ugovor vesti v tujini
zaradi razlogov, ki so predpisani v Republiki Sloveniji, in je v drugi državi,
katere državljan je, opravil civilno službo.
31. člen
Služenje vojaškega roka se na nabornikovo
prošnjo odloži:
1.     
naborniku, ki po šolanju na fakulteti ali drugi visoki šoli nadaljuje s
podiplomskim študijem, dokler tega študija ne konča, najdlje pa do konca
septembra koledarskega leta, v katerem dopolni 30 let;
2.     
naborniku, ki po predpisih, ki urejajo varstvo družin oseb na obvezni
vojaški službi, izpolnjuje pogoje za pridobitev statusa edinega hranilca
družine, če bi z njegovim odhodom na služenje vojaškega roka njegova družina
zašla v težak materialni položaj, dokler te okoliščine trajajo, najdlje pa do
konca septembra koledarskega leta, v katerem dopolni 27 let;
3.     
polovici oziroma večini nabornikov, če je njihovo število liho, ki so
člani istega gospodinjstva, če je eden ali več članov tega gospodinjstva
poslanih na služenje ali so že na služenju vojaškega roka, za toliko časa,
dokler ta član oziroma druga polovica članov tega gospodinjstva ne odsluži
vojaškega roka ali ni iz drugih razlogov odpuščena, najdlje pa do konca
septembra koledarskega leta, v katerem dopolnijo 27 let;
4.     
če bi nabornikova družina zaradi rojstva otroka, oziroma zaradi smrti
ali hude bolezni v družini ali zaradi naravne ali druge hude nesreče z njegovim
odhodom na služenje vojaškega roka zašla v težak položaj, za toliko časa,
dokler trajajo omenjeni razlogi, vendar najdlje za eno leto;
5.     
če bi nabornik moral prekiniti pripravniško dobo, vendar najdlje za eno
leto;
6.     
če nabornik koristi dopust za varstvo in nego otroka, za čas trajanja
tega dopusta;
7.     
kmetu, ki izpolnjuje pogoje, ki so navedeni v drugem odstavku 54. člena
tega zakona, vendar najdlje do konca septembra koledarskega leta, v katerem
dopolni 27 let;
8.     
kategoriziranemu športniku ali članu državne reprezentance, zaradi
priprav, nastopov ali udeležbe na mednarodnih tekmovanjih, vendar najdlje do
konca koledarskega leta, v katerem dopolni 27 let.
Služenje vojaškega roka se odloži tudi
naborniku, če je edini hranilec v gospodinjstvu, v katerem je eden od članov
100 % invalid, dokler tak razlog traja. Če tak razlog traja dalj kot do konca
koledarskega leta, v katerem dopolni nabornik 27 let starosti, se služenja
vojaškega roka oprosti in prevede v rezervno sestavo.
Prošnjo za odložitev služenja vojaškega
roka iz 1., 3. in 6. točke prvega odstavka tega člena vloži nabornik, ko
nastane razlog za odložitev služenja vojaškega roka. Naborniku iz 2., 4., 5.,
7. in 8. točke prvega odstavka ter drugega odstavka tega člena se odloži
služenje vojaškega roka za naslednje leto, če vloži prošnjo za odložitev
služenja vojaškega roka in potrebne dokaze pri upravnem organu, pristojnem za
obrambne zadeve, v osmih dneh po prejemu poziva za služenje vojaškega roka.
32. člen
Služenje vojaškega roka se prekine:
1.     
vojaku, ki je med služenjem vojaškega roka ocenjen kot začasno
nesposoben za vojaško službo;
2.     
vojaku, ki ga je med služenjem vojaškega roka sodišče pravnomočno
obsodilo na nepogojno kazen zapora več kot tri mesece ali na kazen
mladoletniškega zapora, dokler kazni ne prestane ali dokler ni pogojno
odpuščen;
3.     
vojaku, zoper katerega je med vojaškim rokom uveden kazenski postopek
zaradi kaznivega dejanja, za katero se storilec preganja po uradni dolžnosti,
če je za tako dejanje predpisana kazen zapora več kot tri leta;
4.     
vojaku, ki je samovoljno zapustil enoto oziroma se samovoljno ni vrnil z
dovoljene odsotnosti iz enote za več kot 30 dni.
Ne glede na 2. točko prejšnjega odstavka, se služenje vojaškega roka ne prekine vojaku, ki je bil
pravnomočno obsojen na kazen mladoletniškega zapora do dveh let ali na
nepogojno kazen zapora do dveh let, če mu do konca vojaškega roka ni ostalo več
kot dva meseca.
Vojaku, ki je bil ocenjen kot začasno
nesposoben za vojaško službo, se sme služenje vojaškega roka prekiniti le
enkrat. Vojak, ki bi mu bilo treba še drugič prekiniti vojaški rok, ker je
ocenjen kot začasno nesposoben za vojaško službo, se prevede v rezervno sestavo,
ne glede na to, koliko časa je služil vojaški rok. Tak vojaški obveznik mora na
ponovni zdravniški pregled, da se oceni njegova sposobnost za službo v rezervni sestavi.
33. člen
Vojaku se sme služenje vojaškega roka na
njegovo prošnjo prekiniti zaradi rojstva otroka, smrti ali hude bolezni v
družini ali zaradi naravne ali druge hude nesreče, če bi zaradi njegove
odsotnosti njegova družina zašla v težak položaj, za toliko časa, dokler
trajajo navedeni razlogi, vendar najdlje za eno leto.
Vojaku se sme služenje vojaškega roka na
prošnjo pristojne strokovne ali znanstvene organizacije prekiniti zaradi
udeležbe na mednarodnih srečanjih ali strokovnega oziroma znanstvenega
izpopolnjevanja v tujini, z njegovim soglasjem, vendar najdlje za eno leto.
Služenje vojaškega roka se sme vojaku na
njegovo prošnjo in na prošnjo pristojne republiške športne organizacije
prekiniti tudi zaradi priprav ali udeležbe v sestavi reprezentance na svetovnem
ali evropskem tekmovanju ali na olimpijskih igrah, če dopusta za udeležbo na
športnih tekmovanjih ni dobil po predpisih, ki urejajo službo v Slovenski
vojski.
34. člen
Vojaški obveznik, ki mu je bilo prekinjeno
služenje vojaškega roka po tem zakonu, se pokliče na doslužitev preostalega
dela vojaškega roka, ko prenehajo razlogi, zaradi katerih mu je bilo prekinjeno
služenje vojaškega roka, vendar najkasneje do konca koledarskega leta, v katerem dopolni 27 let. Vojaški obveznik, ki mu je bilo prekinjeno služenje vojaškega roka
zaradi samovoljne odsotnosti iz enote, se pokliče na služenje preostalega dela
vojaškega roka najkasneje do konca koledarskega leta, v katerem dopolni 30 let.
Vojaški obveznik, ki mu je bilo prekinjeno
služenje vojaškega roka po tem zakonu, se ne pošlje na doslužitev vojaškega
roka, če mu je do izteka vojaškega roka ostalo manj kot 15 dni.
35. člen
V vojaški rok se ne šteje čas:
1.     
ki ga prebije vojak na zdravljenju ali bolezenskem dopustu zaradi
poškodbe ali druge onesposobitve, povzročene z namenom, da bi se izmaknil
vojaški službi ali da bi bil razporejen na lažjo dolžnost, če je to ugotovljeno
s pravnomočno sodbo sodišča;
2.     
ki ga prebije vojak izven enote ali zavoda, iz katere se je samovoljno
odstranil ali pobegnil, če je to trajalo nepretrgoma najmanj 24 ur;
3.     
ki ga prebije vojak v priporu, ki mu je bil odrejen v kazenskem
postopku, če mu je ta čas s pravnomočno sodbo vštet v kazen zaradi storjenega
kaznivega dejanja.
36. člen
Vojaški obveznik, ki odsluži vojaški rok,
se odpusti s služenja vojaškega roka in postane vojak v rezervi oziroma pod
pogoji, določenimi s predpisi, ki urejajo službo v Slovenski vojski, rezervni
podčastnik ali rezervni častnik.
37. člen
Ministrstvo,
pristojno za obrambo, izda podrobnejše predpise o času
in načinu pošiljanja nabornikov na služenje vojaškega roka, o odložitvi in
prekinitvi služenja vojaškega roka, o odpustitvi vojakov s služenja vojaškega
roka, ter o stažiranju vojaških obveznikov, ki so uspešno končali študij
obramboslovja, v enotah in zavodih Slovenske vojske.
V. UGOVOR VESTI VOJAŠKI DOLŽNOSTI
38. člen
Nabornik, ki nasprotuje uporabi orožja v
vseh okoliščinah, lahko uveljavlja ugovor vesti vojaški dolžnosti in vojaški
rok služi brez orožja ali opravi nadomestno civilno službo.
Nabornik lahko ugovor vesti vojaški službi
uveljavlja zaradi religioznih, filozofskih ali humanitarnih razlogov. Razloge,
zaradi katerih nabornik uveljavlja ugovor vesti, mora potrjevati splošni način
življenja in ravnanja nabornika.
Ugovor vesti vojaški dolžnosti pod pogoji
iz prvega in prejšnjega odstavka lahko uveljavlja tudi vojaški obveznik med
služenjem ali po služenju vojaškega roka v skladu s tem zakonom. Državljan, ki
mu je priznan ugovor vesti vojaški dolžnosti po odsluženem vojaškem roku, je
dolžan opraviti 30-dnevno usposabljanje za opravljanje
nalog zaščite in reševanja.
Program usposabljanja za opravljanje nalog
zaščite in reševanja iz prejšnjega odstavka predpiše minister, pristojen za
varstvo pred naravnimi in drugimi nesrečami.
39. člen
Civilno službo na način, ki je določen s
tem zakonom, lahko opravi na lastno željo tudi državljan, ki je ocenjen kot
nesposoben za vojaško službo.
40. člen
Služenje vojaškega roka brez orožja
opravijo naborniki v vojaških enotah in ustanovah na dolžnostih, katerih
opravljanje ni povezano z nošenjem in uporabo orožja.
Predpisi o pravicah in dolžnostih ter
odgovornosti vojakov med služenjem vojaškega roka veljajo tudi za vojake, ki
služijo vojaški rok v skladu s prejšnjim odstavkom.
Vojaku, ki služi vojaški rok brez orožja,
se ob odpustu s služenja vojaškega roka vpiše v vojaško knjižico, da ni usposobljen za ravnanje z orožjem.
Vojaške enote in zavode ter dolžnosti iz
prvega odstavka tega člena določi ministrstvo,
pristojno za obrambo.
41. člen
Civilna služba kot nadomestilo vojaškemu
roku se izvršuje v sistemu za zaščito, reševanje in pomoč oziroma v vladnih in
nevladnih organizacijah, ki opravljajo reševalno ali humanitarno dejavnost, ki
je javnega pomena. Te službe in organizacije določi minister, pristojen za
varstvo pred naravnimi in drugimi nesrečami, na podlagi javnega razpisa. Civilna
služba se izjemoma lahko izvaja tudi v državnih organih, ki jih določi
minister, pristojen za varstvo pred naravnimi in drugimi nesrečami.
Organizacija, v kateri se izvaja civilna
služba, mora za državljana, ki opravlja to službo, praviloma zagotoviti možnost
nastanitve, prehrane ter druge pogoje. Določiti mora tudi odgovorno osebo, ki
organizira in nadzoruje delo državljana, ki opravlja civilno službo.
Državljan, ki opravlja civilno službo, je
dolžan opravljati delo v organizaciji, v katero je napoten, v skladu s tem
zakonom ter predpisi in akti, ki veljajo za delavce v tej organizaciji.
Državljan in njegovi družinski člani so med
opravljanjem civilne službe glede pravic iz zdravstvenega in socialnega varstva
izenačeni z vojaki, ki služijo vojaški rok v vojaških enotah in zavodih.
Pravico ima tudi do brezplačne nastanitve in prehrane oziroma do pokritja
stroškov prehrane, prevoza na delo in izplačil za osebne potrebe v višini, kot
pripada vojakom med služenjem vojaškega roka.
Civilna služba je glede vštevanja v delovno
dobo izenačena z vojaškim rokom.
Državljan med opravljanjem civilne službe
ne more skleniti delovnega razmerja, niti z osebnim
delom opravljati pridobitne
dejavnosti.
42. člen
Nabornik, ki želi uveljavljati ugovor vesti
vojaški dolžnosti, lahko vloži prošnjo kadarkoli med trajanjem naborne
dolžnosti, vendar najkasneje v osmih dneh po prejemu poziva na služenje
vojaškega roka, pri upravnem organu, pristojnem za obrambne zadeve, ki ga vodi
v vojaški evidenci.
Vojak, ki služi vojaški rok, lahko vloži
prošnjo za priznanje ugovora vesti vojaški dolžnosti pri pristojni upravi za
obrambo. Vojaški obveznik, ki je že odslužil vojaški rok, vloži prošnjo pri
upravnem organu, pristojnem za obrambne zadeve, ki ga vodi v vojaški evidenci.
V prošnji iz prvega in drugega odstavka tega člena mora vojaški obveznik
navesti razloge, zaradi katerih prosi za priznanje ugovora vesti. V času
obravnave prošnje za priznanje ugovora vesti vse obveznosti nabornika in
vojaškega obveznika, ki je že odslužil vojaški rok, v zvezi z vojaško
dolžnostjo mirujejo, razen v primeru, če nabornik vloži prošnjo po preteku roka
iz prvega odstavka tega člena ali po septembru v koledarskem letu, v katerem
dopolni 27 let starosti, ali je bil vojaškemu obvezniku, ki je že odslužil
vojaški rok, vročen poziv na vojaško vajo ali mobilizacijski poziv. Obravnava
prošnje, ki jo vloži vojaški obveznik med služenjem vojaškega roka, ne vpliva
na izvrševanje obveznosti v zvezi z vojaško dolžnostjo.
43. člen
O priznanju pravice do ugovora vesti
vojaški dolžnosti odločajo za območje več občin komisije, ki jih imenuje ministrstvo,
pristojno za upravo.
V komisijo iz prejšnjega odstavka se
imenujejo socialni delavec, psiholog in zdravnik, ki niso v rednem ali
pogodbenem delovnem razmerju z organi, pristojnimi za obrambne zadeve, ter
predstavnika upravnih organov, pristojnih za notranje zadeve in za obrambo ali
za zaščito in reševanje. Predsednik komisije ne more
biti predstavnik upravnega organa, pristojnega za obrambne zadeve. Člani
komisije imajo namestnike.
Komisija v postopku obravnave prošnje vojaškega obveznika za priznanje ugovora
vesti preveri vse navedbe vojaškega obveznika, po potrebi zbere tudi ustrezna dokazila in opravi razgovor s
prosilcem.
Komisija mora o prošnji odločiti v šestih
oziroma v treh mesecih, če gre za vojaka med služenjem vojaškega roka, od
dneva, ko je bila vložena. Pri odločitvi komisija upošteva želje prosilca, v
kateri dejavnosti želi opraviti nadomestno civilno službo, če je to mogoče.
Zoper odločitev komisije lahko prosilec vloži pritožbo v 15 dneh od dneva, ko
je prejel odločitev komisije. Pritožba ne zadrži izvršitve odločbe.
Ugovora vesti vojaški dolžnosti ni mogoče
priznati tistemu, ki ima dovoljenje za nošenje ali posest orožja, ki je bil
kaznovan zaradi nelegalne posesti orožja ali kaznivega dejanja, storjenega z
nasiljem, oziroma tistemu, ki opravlja pridobitno dejavnost, ki je povezana z
orožjem.
44. člen
O pritožbah zoper odločbe komisij iz
prejšnjega člena odloča komisija, ki jo imenuje Vlada Republike Slovenije. Komisijo sestavljajo poleg zdravnika in
psihologa predstavniki ministrstev, pristojnih za pravosodje, upravo,
zdravstveno in socialno varstvo, notranje zadeve, obrambo, zaščito in
reševanje, znanstvenih ali strokovnih organizacij ter neodvisnih organizacij,
ki se ukvarjajo s kulturo miru in nenasilja. Člani komisije imajo namestnike.
45. člen
Državljana, ki mu je priznan ugovor vesti
vojaški dolžnosti in ki se je opredelil za civilno službo, napoti na
opravljanje civilne službe upravni organ, pristojen za obrambne zadeve, ki ga
vodi v vojaški evidenci. Predlog za napotitev na civilno službo da komisija, ki
je odločila o priznanju ugovora vesti vojaški dolžnosti. Civilna služba se
opravlja na območju Republike Slovenije.
Državljana, ki mu je priznan ugovor vesti
med služenjem vojaškega roka in se je odločil za nadomestno civilno službo, se
odpusti s služenja vojaškega roka in v skladu s prejšnjim odstavkom napoti na
civilno službo za toliko časa, da skupno vojaški rok in civilna služba ne
presegata časa iz prvega odstavka 22. člena tega zakona.
Pred napotitvijo na opravljanje civilne
službe se mora ugotoviti zdravstvena sposobnost državljana za dela, ki jih bo
opravljal med civilno službo.
Šteje se, da je državljan zdravstveno
sposoben za opravljanje civilne službe, če je bil na naboru ocenjen kot
sposoben ali delno sposoben za vojaško službo, obseg pregleda za opravljanje
civilne službe pa ne presega obsega nabornega pregleda. Če je državljan na
zdravniških pregledih ocenjen kot trajno ali začasno nezmožen za dela, ki se
lahko opravljajo v okviru civilne službe, upravni organ, pristojen za obrambne
zadeve, na podlagi izvidov izda ugotovitveno odločbo. Državljan, ki je ocenjen
kot trajno nezmožen za opravljanje del, se izbriše iz vojaške evidence.
Državljana, ki je ocenjen kot začasno nezmožen za opravljanje del, se napoti na
zdravniške preglede po poteku časa začasne nezmožnosti.
Državljan med civilno službo nima pravice
do stavke.
46. člen
Državljan se pravici do ugovora vesti lahko
odpove.
Šteje se, da se je državljan oziroma
vojaški obveznik odpovedal pravici do ugovora vesti vojaški dolžnosti, če se na
poziv upravnega organa, pristojnega za obrambne zadeve, brez opravičenega
razloga ni javil na opravljanje civilne službe, služenje vojaškega roka brez
orožja oziroma 30-dnevno usposabljanje za opravljanje nalog zaščite in
reševanja, ali če je samovoljno zapustil opravljanje civilne službe ali
služenje vojaškega roka brez orožja za več kot deset dni. O odpovedi pravici iz
tega in prejšnjega odstavka izda komisija, ki je odločila o ugovoru vesti
vojaški dolžnosti, ugotovitveno odločbo.
Zoper državljana, ki huje krši disciplino v
organizaciji, v kateri opravlja civilno službo, na način, ki je v očitnem
nasprotju z razlogi, zaradi katerih mu je priznana pravica do ugovora vesti
vojaški dolžnosti, lahko ministrstvo, pristojno za upravo, uvede ponovno
preverjanje izpolnjevanja pogojev za priznanje pravice do ugovora vesti vojaški
dolžnosti. Preverjanje se uvede na predlog ministrstva, pristojnega za obrambo,
inšpekcije, pristojne za varstvo pred naravnimi in drugimi nesrečami, ali
organizacije, v kateri državljan opravlja civilno službo, ter po postopku, ki
je določen za priznavanje pravice do ugovora vesti vojaški dolžnosti.
Preverjanje opravi komisija, ki je odločila o ugovoru vesti vojaški dolžnosti.
Državljan, ki se je odpovedal pravici do
ugovora vesti oziroma za katerega se v skladu s prejšnjim odstavkom ugotovi, da
ne izpolnjuje več pogojev za priznanje pravice do ugovora vesti vojaški
dolžnosti, ponovno postane vojaški obveznik. Skladno z njegovim statusom se ga
napoti na služenje vojaškega roka, oziroma se mu prekine civilna služba ter se
ga napoti na služenje preostalega dela vojaškega roka ali nadaljuje s službo v
rezervni sestavi.
Državljan, ki odkloni opravljanje civilne
službe ali služenje vojaškega roka brez orožja ali se temu očitno izmika, se
obravnava kot vojaški obveznik, ki odklanja ali se izmika služenju vojaškega
roka.
Določbe četrtega in petega odstavka tega člena se smiselno
uporabljajo tudi za izvajanje 30-dnevnega usposabljanja za zaščito in
reševanje.
Določbe tega zakona o času pošiljanja na
služenje vojaškega roka, razen v primeru iz četrtega odstavka 27. člena tega
zakona, odlaganju, prekinitvi, nadaljevanju služenja vojaškega roka ter o tem,
kaj se ne šteje v vojaški rok, se smiselno uporabljajo tudi za izvajanje
civilne službe.
Državljan iz tega člena ne more ponovno
uveljavljati pravice do ugovora vesti vojaški dolžnosti.
47. člen
Državljan, ki opravi civilno službo, se
mora v 15 dneh po izteku civilne službe oziroma usposabljanja zglasiti pri
upravnem organu, pristojnemu za obrambne zadeve, ki ga vodi v vojaški evidenci,
ki mu v vojaško knjižico vpiše, da je opravil civilno službo oziroma predpisano
usposabljanje in ga izbriše iz vojaške evidence.
Državljana, ki mu je priznan ugovor vesti
vojaški dolžnosti po odsluženem vojaškem roku, pošlje pristojni upravni organ,
pristojen za obrambne zadeve, na 30-dnevno
usposabljanje za zaščito in reševanje v ustrezno izobraževalno organizacijo najpozneje v roku petih let od
pravnomočnosti odločbe, s katero mu je bil priznan ugovor vesti vojaški
dolžnosti, ter ga nato izbriše iz vojaške evidence. Za
napotitev, odlaganje, pravice in obveznosti med usposabljanjem za zaščito in
reševanje se smiselno uporabljajo določbe tega zakona, ki urejajo vojaške vaje.
V rok iz prejšnjega odstavka se ne šteje
čas odložitve 30-dnevnega usposabljanja na prošnjo državljana. Državljan, ki se
na 30-dnevno usposabljanje ne napoti v roku iz prejšnjega odstavka, se izbriše
iz vojaške evidence.
Državljan iz prvega, drugega in tretjega odstavka tega člena se po opravljeni civilni službi oziroma usposabljanju za zaščito
in reševanje razporedi v Civilno zaščito ali druge naloge v zaščiti in
reševanju.
Državljan, ki je uveljavil pravico do
ugovora vesti, trajno ne more pridobiti dovoljenja za nošenje in posest orožja, niti opravljati pridobitne dejavnosti, ki je povezana z orožjem.
47.a člen
Državljanu na 30-dnevnem usposabljanju za
opravljanje nalog zaščite in reševanja se lahko odobri odsotnost zaradi smrti v
ožji družini, nudenja nujne pomoči družini in rojstva otroka do tri dni ter en
dan za študijske obveznosti. Skupna odsotnost ne sme biti daljša od sedmih dni.
Državljan, ki zaprosi za odsotnost iz
prejšnjega odstavka, mora predložiti ustrezno dokazilo. Prošnji se ugodi le, če
to omogoča program 30-dnevnega usposabljanja in druge razmere. Število dni in
čas koriščenja izredne odsotnosti določi odgovorna oseba organizacije, ki
izvaja 30-dnevno usposabljanje. Državljanom, ki so med 30-dnevnim
usposabljanjem dali kri kot krvodajalci, se lahko odobri do dva dneva izredne
odsotnosti, ne glede na prejšnji odstavek.
Državljanu na 30-dnevnem usposabljanju se
usposabljanje prekine:
1.     
če med usposabljanjem zboli ali se poškoduje, pooblaščeni zdravnik pa
ugotovi, da bo predvideno zdravljenje trajalo več kot sedem dni;
2.     
če je neopravičeno odsoten z usposabljanja več kot 24 ur. Čas odsotnosti
se ne šteje v 30-dnevno usposabljanje;
3.     
če huje krši disciplino.
Državljan iz prejšnjega odstavka se pokliče
na nadaljevanje 30-dnevnega usposabljanja za čas, ki
mu je ostal do konca usposabljanja, praviloma s prvo naslednjo napotitvijo,
vendar najkasneje v treh letih od dneva prekinitve usposabljanja.
Odločbo v zvezi s prekinitvijo 30-dnevnega
usposabljanja za opravljanje nalog zaščite in reševanja izda upravni organ,
pristojen za obrambne zadeve, na območju katerega se nahaja organizacija, ki
izvaja usposabljanje.
48. člen
Nadzor nad izvajanjem nadomestne civilne
službe iz 41., 45., 46. in 47.a člena tega zakona
opravlja inšpekcija, pristojna za varstvo pred naravnimi in drugimi nesrečami.
Vlada Republike Slovenije izda natančnejše
predpise o izvajanju nadomestne civilne službe.
VI. DOLŽNOST SLUŽITI V REZERVNI SESTAVI
49. člen
Dolžnost služiti v rezervni sestavi Slovenske
vojske velja za vojaške obveznike:
-       
ki so odslužili vojaški rok;
-       
ki so po tem zakonu drugače uredili obveznost služenja vojaškega roka.
V rezervni sestavi Slovenske vojske lahko sodelujejo
tudi ženske na podlagi njihovega soglasja, če so usposobljene za opravljanje
strokovnih in tehničnih del, ki jih določi ministrstvo,
pristojno za obrambo.
Dolžnost služiti v rezervni sestavi nastane za moške od dneva
odpustitve s služenja vojaškega roka oziroma od dneva, ko so dolžnost služiti
vojaški rok uredili drugače in traja do konca koledarskega leta, v katerem
vojaški obvezniki dopolnijo 50 let oziroma 60 let starosti, če so rezervni
častniki. Ženske lahko sodelujejo v rezervni sestavi v skladu s prejšnjim odstavkom v starosti od 19 do 40 let.
50. člen
Vojaškim obveznikom v rezervni sestavi upravni organ, pristojen za
obrambne zadeve, glede na potrebe po popolnitvi Slovenske vojske, določi in
sporoči vojni razpored v vojaških enotah oziroma vojaških zavodih ter drugih
enotah, ki se popolnjujejo z vojaškimi obvezniki.
51. člen
Dolžnost služiti v rezervni sestavi Slovenske vojske se izvršuje z
udeležbo obveznikov na vojaških vajah, tečajih in drugih oblikah vojaškega
usposabljanja (v nadaljnjem besedilu: vojaške vaje)
ter z izvrševanjem drugih dolžnosti, predpisanih s tem zakonom, oziroma z vpoklicem v vojaško službo v vojno sestavo Slovenske
vojske.
Vojaške vaje lahko trajajo skupno za vojake
v rezervi in rezervne podčastnike do pet mesecev ter za rezervne častnike do
deset mesecev. Polovico skupnega trajanja vojaških vaj se praviloma opravi v
prvih desetih letih po odslužitvi vojaškega roka.
Vojaški obveznik je lahko v enem letu
poklican na vojaške vaje največ do dveh mesecev.
Na vojaške vaje se ne kliče vojaški
obveznik samohranilec, če ima otroka, ki še ni star 15 let.
52. člen
Vojaške vaje se praviloma organizirajo in
izvajajo v vojaških enotah oziroma vojaških zavodih ter v organih za notranje
zadeve za vojaške obveznike, ki so razporejeni v te organe.
Vojaške vaje, ki trajajo do 24 ur, se
praviloma organizirajo in izvajajo izven delovnega časa, med dnevnim ali tedenskim
počitkom oseb v rezervni sestavi.
53. člen
Vojaškemu obvezniku v rezervni sestavi se na njegovo prošnjo odložijo
vojaške vaje iz naslednjih razlogov:
1.     
če je bolan, do naslednjega vpoklica po okrevanju;
2.     
če je iz njegovega gospodinjstva istočasno na vojaške vaje poklicanih
dvoje ali več članov ali so nekateri od njih že na vojaških vajah ali služijo
vojaški rok, dokler se član oziroma druga polovica članov gospodinjstva ne vrne
z vojaških vaj oziroma s služenja vojaškega roka;
3.     
če ima v času vojaških vaj status študenta, dokler traja takšen razlog,
vendar najdlje za eno leto, oziroma če ima v času vojaških vaj neodložljiv
izpit, kolokvij ali drugo neodložljivo šolsko obveznost, do naslednjega
vpoklica na vojaške vaje;
4.     
če bi zaradi smrti ali hude bolezni v gospodinjstvu oziroma zaradi
naravne ali druge hude nesreče zašlo gospodinjstvo v težak položaj, če bi
obveznik odšel na vojaške vaje, dokler traja takšno stanje v gospodinjstvu,
vendar najdlje za eno leto;
5.     
če je bil tik pred odhodom ali med odhodom na vojaške vaje v
gospodinjstvu ali v družini smrtni primer, do naslednjega vpoklica na vojaške
vaje;
6.     
če tik pred odhodom ali med odhodom na vojaške vaje pričakuje rojstvo
otroka, pa bi zašla njegova družina v težak položaj, če bi obveznik odšel na
vojaške vaje, do naslednjega vpoklica na vojaške vaje;
7.     
če koristi dopust za varstvo in nego otroka.
Zdravstveno sposobnost za vojaško službo iz
1. točke prejšnjega odstavka ugotavljajo zdravstvene
organizacije in zdravstveni delavci, pooblaščeni za zdravniške preglede in
druge preglede ter preiskave nabornikov.
Določba 3. točke prvega odstavka
tega člena se ne uporablja za vojaške vaje do 24 ur, ki se
organizirajo v času tedenskega počitka.
54. člen
Vojaške vaje se lahko izjemoma odložijo
tudi zaradi neodložljivih službenih potreb, če to zahteva pristojni državni
organ, gospodarska družba,
zavod ali druga organizacija oziroma delodajalec, pri katerem je zaposlen
vojaški obveznik v rezervni sestavi, dokler je takšna potreba, vendar najdlje do naslednjega vpoklica.
Vojaške vaje se po tej določbi lahko odložijo tudi na zahtevo športne
organizacije zaradi priprav ali udeležbe obveznika na evropskih in svetovnih
tekmovanjih ali olimpijskih igrah.
Vojaške vaje se lahko kmetu in drugemu
obvezniku, ki samostojno opravlja dejavnost z osebnim delom, izjemoma odložijo
zaradi neodložljivih del, če nima zaposlenih delavcev in če v njegovem
gospodinjstvu ni drugega pridobitno zmožnega člana oziroma člana, ki je ta dela
sposoben opraviti, dokler je takšna potreba, vendar najdlje do naslednjega
vpoklica.
Prošnjo za odložitev vojaških vaj je treba
vložiti pri upravnem organu, pristojnem za obrambne zadeve, v osmih dneh po
prejemu poziva na vojaške vaje. Kdor prosi za odložitev vojaških vaj zaradi
razlogov iz 1., 4. in 5. točke prvega odstavka prejšnjega člena, mora prošnjo vložiti takoj, ko nastane razlog za odložitev.
55. člen
(črtan)
56. člen
Vojaški obveznik v rezervni sestavi, pri katerem je prišlo v
zdravstvenem stanju do spremembe, ki vpliva na njegovo sposobnost za vojaško
službo, je lahko na lastno prošnjo ali na poziv upravnega organa, pristojnega
za obrambne zadeve, ali vojaškega organa poslan na zdravniški pregled, da se
oceni njegovo sposobnost za vojaško službo.
Sposobnost za vojaško službo obveznika iz
prejšnjega odstavka ocenjuje pristojna naborna komisija v skladu z določbami
tega zakona o ocenjevanju zdravstvene sposobnosti nabornikov za vojaško službo.
57. člen
Ministrstvo,
pristojno za obrambo, izda natančnejše predpise o
vpoklicu oseb v rezervni sestavi na vojaške vaje in odložitvi vojaških vaj, o organiziranju vojaško
strokovnega usposabljanja, o načinu določanja vojnega razporeda vojaškim
obveznikom in o izdajanju osebne vojaške opreme vojaškim obveznikom ter o
njenem hranjenju, koriščenju, vzdrževanju in vračanju.
VII. POTOVANJE IN BIVANJE VOJAŠKIH OBVEZNIKOV V TUJINI
58. člen
Nabornik, ki namerava potovati v tujino, da
bi tam začasno prebival dlje kot tri mesece ali da bi
tam stalno prebival, si mora preskrbeti dovoljenje upravnega organa,
pristojnega za obrambne zadeve.
Organ iz prejšnjega odstavka naborniku ne
sme dovoliti potovanja in začasnega bivanja v tujini, če je naborniku vročen
poziv za vojaško službo, in ne z rokom, ki bi veljal
dlje kot do konca meseca septembra v letu, v katerem nabornik dopolni 27 let.
Dovoljenje za potovanje za stalno bivanje v
tujini se izda naborniku, ki odhaja v tujino, da bi tam stalno živel.
Naborniku, ki prebiva v tujini, se lahko
izda dovoljenje za začasno ali stalno bivanje v tujini oziroma za podaljšanje
bivanja v tujini pod pogoji, predpisanimi v drugem odstavku tega člena.
Dovoljenje se izda iz opravičenih razlogov (zaposlitev, šolanje, zdravljenje,
reševanje neodložljivih družinskih vprašanj in drugi podobni razlogi), če bi
nabornik ali njegovi družinski člani zaradi neizdanega dovoljenja zašli v težak
materialni ali drug neugoden položaj.
59. člen
Dovoljenje za bivanje oziroma za
podaljšanje bivanja v tujini po četrtem odstavku prejšnjega člena izda naborniku, ki prebiva v tujini, diplomatsko oziroma
konzularno predstavništvo (v nadaljnjem besedilu: diplomatsko predstavništvo),
pri katerem je v vojaški evidenci. Dovoljenje za bivanje oziroma za podaljšanje
bivanja v tujini z veljavnostjo dlje kot do konca septembra koledarskega leta,
v katerem nabornik dopolni 27 let, sme izdati diplomatsko predstavništvo samo
po predhodnem soglasju ministrstva, pristojnega za obrambo.
Diplomatsko predstavništvo mora v enem mesecu
po izdaji dovoljenja iz prejšnjega odstavka obvestiti upravni organ, pristojen
za obrambne zadeve, o vsakem naborniku, ki mu je izdalo dovoljenje za bivanje
oziroma za podaljšanje bivanja v tujini, in za koliko časa mu je to bivanje
dovoljeno oziroma podaljšano.
60. člen
Vojaški obveznik v rezervni sestavi sme potovati v tujino in tam začasno
ali stalno bivati, razen če mu je bil vročen poziv za vojaško službo.
Če obstaja katerikoli razlog iz prejšnjega odstavka, se po predpisih, ki urejajo izdajanje potnih listin,
šteje, da interesi obrambe države zahtevajo, da se osebi v rezervni sestavi ne izda potna listina oziroma ne
podaljša rok njene veljavnosti ali ne izda vizum oziroma da se potna listina
odvzame ali vizum razveljavi.
61. člen
Nabornik ali vojaški obveznik v rezervni sestavi, ki odpotuje v tujino na stalno
ali začasno bivanje dlje kot za eno leto, se mora priglasiti diplomatskemu
predstavništvu zaradi vpisa v vojaško evidenco v 15
dneh po prihodu v tujino.
Nabornik, ki stalno ali začasno biva v tujini
v letu, v katerem dopolni 17 let, se mora v tem koledarskem letu priglasiti
diplomatskemu predstavništvu zaradi vpisa v vojaško evidenco.
Diplomatsko predstavništvo mora v enem
mesecu po vpisu nabornika v vojaško evidenco iz prejšnjega odstavka obvestiti o tem ministrstvo,
pristojno za obrambo.
Nabornik, ki začasno biva v tujini, se mora
vrniti do poteka roka, ki mu je dovoljen za začasno bivanje v tujini. V 15 dneh po prihodu se mora priglasiti upravnemu organu, pristojnem za
obrambne zadeve, zaradi nabora oziroma napotitve na služenje vojaškega roka.
62. člen
Potovanje v tujino in bivanje v tujini
vojakov in vojaških obveznikov v rezervni sestavi, dokler opravljajo vojaško
službo, urejajo predpisi, ki urejajo službo v Slovenski vojski.
VII.a OPUSTITEV IZVAJANJA DOLOČENIH SESTAVIN VOJAŠKE
DOLŽNOSTI V MIRU TER NJIHOVA PONOVNA UVEDBA
62.a člen
Zdravniške in druge preglede ter psihološke
preiskave nabornikov in nabor se prenehajo izvajati v miru najkasneje do 31.
12. 2003.
Napotitve na služenje vojaškega roka, na
opravljanje nadomestne civilne službe oziroma na usposabljanje za opravljanje
nalog v rezervni sestavi policije v miru, se izvajajo najdalj do 30. 6. 2004.
Obvezno služenje v rezervni sestavi in
30-dnevno usposabljanje za zaščito in reševanje državljanov v miru, ki jim je
bil priznan ugovor vesti vojaški dolžnosti po odsluženem vojaškem roku, se
preneha izvajati 31. 12. 2010.
62.b člen
Ne glede na prejšnji člen se v miru vodi
vojaška evidenca v skladu s tem zakonom.
Vpis vojaških obveznikov v vojaško evidenco
iz prejšnjega odstavka se izvede na podlagi podatkov uradne evidence o
državljanih. Po vpisu v vojaško evidenco upravni organ, pristojen za obrambne
zadeve, seznani vojaškega obveznika z dolžnostmi in pravicami vojaškega
obveznika praviloma v koledarskem letu, ko dopolni 18 let.
Vojaškega obveznika, ki je na podlagi
strokovnega mnenja pristojne zdravstvene organizacije oziroma drugega
pristojnega organa o telesni ali psihični prizadetosti vojaškega obveznika
očitno nesposoben za vojaško službo, se po prenehanju izvajanja nabora ne vpiše
v vojaško evidenco.
Pod pogoji iz prejšnjega odstavka se iz
evidence izbriše vojaške obveznike, ki so že vpisani v vojaško evidenco.
Po prenehanju izvajanja obveznega služenja
vojaškega roka oziroma nadomestne civilne službe, vojaški obvezniki v miru niso
dolžni pridobiti dovoljenja upravnega organa, pristojnega za obrambne zadeve,
za začasno ali stalno bivanje v tujini.
Po izteku rokov iz prejšnjega člena upravni
organi, pristojni za obrambne zadeve, izvajajo priprave za ponovno uvedbo
ocenjevanja zdravstvene sposobnosti za vojaško službo, nabora, napotitev na
služenje vojaškega roka oziroma na opravljanje nadomestne civilne službe in za
popolnjevanje Slovenske vojske s pripadniki rezervne sestave.
Po prenehanju izvajanja nabora po tem
zakonu se vojaška knjižica izda vojaškemu obvezniku ob prvem vpoklicu v vojaško
službo.
62.c člen
Ocenjevanje zdravstvene sposobnosti za
vojaško službo vojakov na služenju vojaškega roka, po prenehanju izvajanja
nabora po tem zakonu, izvajajo komisije, ki jih imenuje minister, pristojen za
obrambo, v skladu s predpisi, ki urejajo ocenjevanje zdravstvene sposobnosti za
vojaško službo.
Ocenjevanje zdravstvene sposobnosti za
vojaško službo vojaških obveznikov v rezervni sestavi, po prenehanju izvajanja
nabora po tem zakonu, izvajajo komisije iz prejšnjega odstavka na podlagi
zdravstvene dokumentacije, ki jo predloži vojaški obveznik skupaj z zahtevo za
ponovno oceno.
62.č člen
Po 30. 6. 2004 oziroma po prenehanju
izvajanja obveznega služenja vojaškega roka po tem zakonu se v skladu z
možnostmi in potrebami Slovenske vojske omogoči služenje vojaškega roka
naborniku na podlagi prostovoljne odločitve. Služenje vojaškega roka je enako
dolžini in obsegu predhodnega temeljnega vojaško strokovnega usposabljanja, ki
ga morajo opraviti kandidati za poklicno opravljanje vojaške službe brez
odsluženega vojaškega roka v skladu z zakonom.
Vojak iz prejšnjega odstavka ima med
prostovoljnim služenjem vojaškega roka pravico do prejemkov, povračil, izredne odsotnosti
ter drugih pravic in dolžnosti, kot jih ta zakon določa za služenje vojaškega
roka. Prostovoljno služenje vojaškega roka se všteva v pokojninsko dobo.
Sposobnost za vojaško službo nabornikov iz
tega člena ocenjuje komisija iz prejšnjega člena.
Vojak, ki je prostovoljno odslužil vojaški
rok, ima prednost pri zaposlitvi v Slovenski vojski oziroma pri sklenitvi
pogodbe o prostovoljnem služenju v rezervni sestavi Slovenske vojske.
Vlada Republike Slovenije določi višino
prejemkov, povračil, pogoje za izredno odsotnost in način uresničevanja drugih
pravic vojakov med prostovoljnim služenjem vojaškega roka.
Določbe tega člena se uporabljajo tudi za
ženske.
62.d člen
Ne glede na določbe 62.a člena tega zakona
lahko vojaški obvezniki uveljavljajo ugovor vesti vojaški dolžnosti v skladu s
tem zakonom.
Državljana, ki je uveljavil pravico do
ugovora vesti vojaški dolžnosti kot nabornik, se po preteku roka iz drugega
odstavka 62.a člena tega zakona izbriše iz vojaške evidence, ko mu je ugovor
priznan oziroma najkasneje po koncu koledarskega leta, v katerem dopolni 27
let.
Državljana, ki je pravico do ugovora vesti
vojaški dolžnosti uveljavil kot pripadnik rezervne sestave, se izbriše iz
evidence po opravljenem 30-dnevnem usposabljanju za zaščito in reševanje, po
31. 12. 2010 pa po priznani pravici do ugovora vesti vojaški dolžnosti.
Državljane iz drugega in tretjega odstavka tega člena se po izbrisu iz
vojaške evidence vpiše v evidenco Civilne zaščite.
62.e člen
Odločitev o ponovni uvedbi izvajanja
zdravniških in drugih pregledov ter psiholoških preiskav, nabora, napotitve na služenje vojaškega roka oziroma na opravljanje nadomestne
civilne službe in obveznega služenja v rezervni sestavi sprejme Državni zbor
Republike Slovenije na predlog Vlade Republike Slovenije ob povečani nevarnosti
napada na državo oziroma neposredni vojni nevarnosti ali ob razglasitvi vojnega
ali izrednega stanja v skladu z zakonom.
Po sprejemu odločitve iz prejšnjega
odstavka se ne uporabljajo 1., 3., 5., 6., 7. in 8. točka prvega
odstavka 31. člena, drugi in tretji odstavek 33. člena, drugi
in tretji odstavek 51. člena, drugi odstavek 52. člena in 2., 3., 5. ter 7.
točka prvega odstavka 53. člena tega zakona.
VIII. POSTOPEK IN POZIVANJE VOJAŠKIH OBVEZNIKOV
63. člen
Odločbo v zvezi z izvrševanjem vojaške
dolžnosti izda upravni organ, pristojen za obrambne zadeve, ki izdaja tudi
odločbe v zvezi z ureditvijo služenja vojaškega roka za vse vojake v enotah in
zavodih na območju, za katerega je krajevno pristojen.
Pritožba zoper odločbo, izdano v zvezi z
izvrševanjem vojaške dolžnosti, ne zadrži izvršitve odločbe, razen če ta zakon
ne določa drugače.
O pritožbi zoper odločbo organa iz prvega
odstavka tega člena, naborne komisije ali diplomatskega predstavništva, odloča ministrstvo, pristojno za obrambo.
Za odločbe in druge sklepe, potrdila in
druge akte, za prošnje, pritožbe in druge vloge ter za priloge teh aktov
oziroma vlog v zvezi z izvrševanjem vojaške dolžnosti se ne plačujejo takse.
64. člen
Vojaški obveznik, ki ga pristojni organ
pokliče v zvezi z izvrševanjem vojaške dolžnosti, se mora priglasiti določenemu
organu v kraju in v času, ki sta navedena v posamičnem ali splošnem pozivu, in
vzeti s seboj stvari ter listine, ki so določene v pozivu.
Posamični poziv, razen poziva za
mobilizacijo ali za poskusno mobilizacijo, se pošlje vojaškemu obvezniku
najpozneje 30 dni pred dnem, ki je določen za začetek obveznosti, zaradi katere
je poklican. Posamičen poziv se lahko izjemoma pošlje vojaškemu obvezniku v
krajšem roku tudi, če je to potrebno zaradi zagotavljanja pripravljenosti Slovenske
vojske.
65. člen
Vojaški obveznik, ki je poklican v zvezi z
izvrševanjem vojaške dolžnosti, ima pravico do povračila stroškov za prevoz z
javnimi prometnimi sredstvi, za nastanitev in hrano. Višino povračil določi ministrstvo,
pristojno za finance.
Vojaškemu obvezniku, ki je v delovnem
razmerju, pripada med izvrševanjem vojaških dolžnosti nadomestilo v višini
osebnega dohodka, ki bi ga prejel, če bi delal.
Vojaškemu obvezniku, ki prejema pokojnino
ali denarno nadomestilo za primer brezposelnosti, pripada pokojnina oziroma
denarno nadomestilo tudi med izvrševanjem vojaških dolžnosti.
Vojaškemu obvezniku, ki z osebnim delom opravlja samostojno
dejavnost, pripada med izvrševanjem vojaških dolžnosti denarno nadomestilo izgubljenega
zaslužka, katerega višino določa Vlada Republike Slovenije.
Pravice iz prvega, drugega, tretjega in
četrtega odstavka tega člena pripadajo vojaškemu
obvezniku med izvajanjem naborne dolžnosti in dolžnosti služenja v rezervni sestavi. Obveznik, ki ni zaposlen in ki
ne dobiva denarnega nadomestila zaradi začasne brezposelnosti oziroma ne
pridobiva dohodka na kakšen drug način, ima med izvajanjem vojaških dolžnosti
pravico do denarnega nadomestila v višini, ki ga določi Vlada Republike Slovenije.
IX. KAZENSKE DOLOČBE
66. člen
Z denarno kaznijo najmanj 100.000 tolarjev se kaznuje za prekršek
vojaški obveznik:
1.     
če na posamičen ali splošen poziv pristojnega organa brez opravičenega
razloga ne pride ob določeni uri na določen kraj zaradi vpisa v vojaško evidenco,
na zdravniški ali drug pregled oziroma preiskavo, na nabor, na služenje
vojaškega roka, na vojaške vaje ali kakšno drugo vojaško obveznost, na katero
je klican s posamičnim ali splošnim pozivom pristojnega organa (peti in šesti
odstavek 7. člena, prvi odstavek 12. člena, prvi odstavek 51. člena, prvi
odstavek 64. člena);
2.     
če potem, ko se je odzval pozivu, samovoljno predčasno zapusti
zdravniški ali drug pregled oziroma preiskavo, nabor ali vojaške vaje (prvi
odstavek 12. člena, prvi odstavek 51. člena);
3.     
če odpotuje v tujino ali ostane v tujini brez dovoljenja pristojnega
organa (prvi in četrti odstavek 58. člena);
4.     
če odpotuje v tujino v nasprotju s 60. členom tega zakona;
5.     
če se ne priglasi diplomatskemu predstavništvu zaradi vpisa v vojaško
evidenco v skladu s prvim in drugim odstavkom 61. člena tega zakona.
Z denarno kaznijo iz prejšnjega odstavka se
kaznuje za prekršek tudi državljan, ki samovoljno zapusti organizacijo, v
kateri opravlja civilno službo oziroma, če se ne odzove na 30-dnevno usposabljanje za zaščito in reševanje ali če tako
usposabljanje samovoljno zapusti (prvi in tretji odstavek 41. člena, drugi
odstavek 47. člena).
67. člen
Z denarno kaznijo najmanj 100.000 tolarjev se kaznuje za prekršek
vojaški obveznik:
a1.  če upravni organ, pristojen za obrambne zadeve, ne
obvesti, kje lahko pridobi podatke oziroma jih sam ne priskrbi (prvi odstavek
9. člena);
1.     
če v predpisanem roku ne prijavi pristojnemu organu nastalih sprememb iz
10. člena;
2.     
če odnese vojaško knjižico iz države, jo uniči ali odsvoji (četrti
odstavek 11. člena);
3.     
če se po opravljeni civilni službi oziroma usposabljanju za zaščito in
reševanje ne zglasi pri pristojnem organu v skladu s prvim odstavkom 47. člena;
4.     
če ne pride k sporočitvi vojnega razporeda ali če ne prinese s seboj osebne
in druge vojaške opreme, kadar je to določeno s pozivom pristojnega organa (50.
člen, prvi odstavek 64. člena);
5.     
če se ne priglasi pristojnemu organu v skladu s četrtim odstavkom 61.
člena tega zakona.
68. člen
Z denarno kaznijo najmanj 150.000 tolarjev se kaznuje za prekršek
posameznik:
1.     
če med opravljanjem civilne službe sklene delovno razmerje ali opravlja
z osebnim delom pridobitno dejavnost (šesti odstavek 41. člena);
2.     
če opravlja pridobitno dejavnost, ki je povezana z orožjem, čeprav je
uveljavil pravico do ugovora vesti (peti odstavek 47. člena).
69. člen
Z denarno kaznijo najmanj 500.000 tolarjev se kaznuje za prekršek
pravna oseba:
1.     
če na zahtevo pristojnega organa ne da podatkov o kraju stalnega in
začasnega prebivališča, o šolski izobrazbi, o sklenitvi in prenehanju
zaposlitve, o pridobitvi strokovnih kvalifikacij, o zdravstvenem stanju in o
posebnih znanjih vojaških obveznikov za ocenitev njihove sposobnosti za vojaško
službo in določitev rodu, službe ali dolžnosti v Slovenski vojski (prvi odstavek
9. člena);
2.     
če ne zagotovi možnosti nastanitve, prehrane in drugih pogojev za delo
državljanov, ki opravljajo civilno službo oziroma, če ne določi odgovorne osebe
za organiziranje in nadzor dela oziroma, če ne nadzoruje dela državljanov, ki
opravljajo civilno službo (drugi odstavek 41. člena).
Z denarno kaznijo najmanj 100.000 tolarjev se kaznuje za prekršek tudi
odgovorna oseba pravne osebe, ki stori prekršek iz prejšnjega odstavka.
70. člen
Z denarno kaznijo najmanj 100.000 tolarjev se kaznuje za prekršek odgovorna
oseba državnega organa:
1.     
če na zahtevo pristojnega organa ne da podatkov o kraju stalnega in
začasnega prebivališča, o šolski izobrazbi, o sklenitvi in prenehanju
zaposlitve, o pridobitvi strokovnih kvalifikacij, o zdravstvenem stanju in o
posebnih znanjih vojaških obveznikov za ocenitev njihove sposobnosti za vojaško
službo in določitev rodu, službe ali dolžnosti v Slovenski vojski (prvi
odstavek 9. člena);
2.     
če pristojnemu organu v predpisanem roku ne sporoči spremembe osebnih
podatkov ali stanj vojaških obveznikov, do katerih je prišlo zaradi odločitve
državnega organa (drugi odstavek 9. člena).

Zakon o vojaški dolžnosti (Uradni list RS, št.
18/91) vsebuje naslednje prehodne in končne določbe:
»X. PREHODNE IN KONČNE DOLOČBE
71. člen
Ta zakon se uporablja za vse osebe iz 1.
člena ter druge osebe, ki so na dan uveljavitve tega zakona vpisane v vojaško
evidenco na območju Republike Slovenije.
72. člen
Vojaški obvezniki, ki so na dan uveljavitve
tega zakona na služenju vojaškega roka v JLA, ga služijo po predpisih, ki so
veljali do tega dne, razen če niso predčasno odpuščeni iz JLA.
Vojaški obveznik iz prejšnjega odstavka, ki
ni odslužil vojaškega roka v trajanju, določenem s tem zakonom, se pošlje na
doslužitev vojaškega roka po tem zakonu.
73. člen
Vojaški obvezniki, ki jim je bilo služenje
vojaškega roka odloženo zaradi študija na podlagi 8. člena ustavnega zakona za
izvedbo ustavnih amandmajev XCVI in XCVII k ustavi Republike Slovenije na
področju ljudske obrambe (Ur.list RS, št. 35/90 in 10/91), se na služenje
vojaškega roka napotijo v skladu s tem ustavnim zakonom.
74. člen
Naborniki, ki so v skladu s tem zakonom
izbrani za vojaško policijo v teritorialni obrambi, opravijo temeljno
usposabljanje v organih za notranje zadeve pod pogoji in na način, določen za
usposabljanje v teh organih med vojaškim rokom. Po opravljenem temeljnem
usposabljanju se vojaški obvezniki razporedijo v teritorialno obrambo.
Temeljno usposabljanje za vojaško policijo
se v skladu s prejšnjim odstavkom izvaja v organih za notranje zadeve najdalj
dve leti po uveljavitvi tega zakona.
75. člen
Dokler ne bo z ustavnim zakonom drugače
določeno, se za vprašanja, urejena v tretjem odstavku 17. člena, prvem odstavku
21. člena, prvem in drugem odstavku 22. člena, drugem in tretjem odstavku 25.
člena, petem odstavku 27. člena, 30. členu, 37. členu, šestem odstavku 51.
člena, 57. členu, 59. členu, četrtem odstavku 63. člena ter petem odstavku 65.
člena tega zakona, uporabljajo neposredno določbe zakona o vojaški obveznosti
(Ur. list SFRJ št. 64/85 in 26/89) in na njegovi podlagi izdani zvezni
izvršilni predpisi.
Ne glede na prejšnji odstavek izdajo
pristojni organi Republike Slovenije s tem zakonom določene izvršilne predpise
v zvezi s služenjem vojaškega roka v teritorialni obrambi, usposabljanjem med
vojaškim rokom v organih za notranje zadeve ter usposabljanjem rezervnega
sestava.
76. člen
Ta zakon začne veljati osmi dan po objavi v
Uradnem listu Republike Slovenije.«.

Zakon o spremembah in dopolnitvah zakona o
vojaški dolžnosti – ZVojD-A (Uradni list RS, št. 74/95)
črta 71., 72., 73., 74. in 75. člen zakona:
»71. člen
(črtan)
72. člen
(črtan)
73. člen
(črtan)
74. člen
(črtan)
75. člen
(črtan)«;
ter vsebuje naslednje prehodne in končne
določbe:
38. člen
Določbe tega zakona o napotitvi na služenje
vojaškega roka, odlaganju in prekinitvi vojaškega roka, pravicah in obveznostih
med služenjem vojaškega roka, o služenju v rezervni sestavi, vojaških vajah,
odlaganju vaj in pozivanju se smiselno uporabljajo tudi za usposabljanje
vojaških obveznikov za naloge v rezervni sestavi policije, pri čemer upravne
zadeve opravlja ministrstvo, pristojno za notranje zadeve.
Minister, pristojen za notranje zadeve,
predpisuje programe usposabljanja iz prejšnjega odstavka ter ureja druge pogoje
za izvajanje usposabljanja.
Vojaški obvezniki, ki so opravili
usposabljanje iz prvega odstavka tega člena, se praviloma razporedijo v
rezervno sestavo policije.
39. člen
Zdravstveno sposobnost za vojaško službo
ugotavljajo zdravniki, ki so pooblaščeni v skladu s tem zakonom.
40. člen
V vseh določbah zakona se besedilo
“republiški upravni organ, pristojen za obrambne zadeve” nadomesti z besedilom
“ministrstvo, pristojno za obrambo” v ustreznem sklonu, besedilo “republiški
upravni organ” z besedo “ministrstvo” v ustreznem sklonu, besedilo “upravni
organ občine, pristojen za obrambne zadeve” pa z besedilom “upravni organ,
pristojen za obrambne zadeve” v ustreznem sklonu.
V vseh določbah zakona se besede
“Predsedstvo Republike Slovenije” nadomestijo z besedami “Predsednik Republike
Slovenije”, besedilo “Izvršni svet Republike Slovenije” pa se nadomesti z
besedami “Vlada Republike Slovenije” v ustreznem sklonu.
V vseh določbah zakona se črtajo besede
“neposredna vojna nevarnost”, “rezervni vojaški uslužbenec”, “zveza rezervnih
vojaških častnikov” in beseda “gojenec”, besedi “oborožene sile” se nadomestita
z besedama “Slovenska vojska” v ustreznem sklonu, beseda “podjetje” pa z
besedama “gospodarska družba” v ustreznem sklonu.
41. člen
Čas, ki so ga gojenci vojaških šol pred 25.
6. 1991 prebili v vojaški šoli, se šteje za vojaški rok. V vojaški rok se ne
šteje prvo leto šolanja na srednji vojaški šoli.
Vojaški obvezniki iz prejšnjega odstavka,
ki niso odslužili vojaškega roka v dolžini, določeni s tem zakonom, se pošljejo
na doslužitev, če jim je do konca vojaškega roka ostalo več kot 30 dni.
42. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah zakona o
vojaški dolžnosti – ZVojD-B (Uradni list RS, št. 86/02)
vsebuje naslednjo prehodno in končno določbo:
»PREHODNA IN KONČNA DOLOČBA
28. člen
Pristojnosti v zvezi z določanjem služb in
organizacij, v katerih se opravlja nadomestna civilna služba po tem zakonu,
prevzame ministrstvo, pristojno za varstvo pred naravnimi in drugimi nesrečami,
od ministrstva, pristojnega za upravo, v 30 dneh po uveljavitvi tega zakona. V enakem
roku prevzame nadzor nad izvajanjem nadomestne civilne službe in 30-dnevnega
usposabljanja za zaščito in reševanje po tem zakonu, od ministrstva,
pristojnega za upravo, inšpekcija, pristojna za varstvo pred naravnimi in
drugimi nesrečami.
Upravni postopki v zvezi z izvrševanjem
vojaške dolžnosti in ugovora vesti vojaški dolžnosti ter inšpekcijski postopki,
začeti pred uveljavitvijo tega zakona, se dokončajo po določbah, ki so veljale
pred uveljavitvijo tega zakona.
29. člen
Ta zakon začne veljati petnajsti dan po
objavi v Uradnem listu Republike Slovenije.«.