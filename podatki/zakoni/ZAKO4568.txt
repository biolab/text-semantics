1. člen
Republika Slovenija daje poroštvo za obveznosti Univerze na
Primorskem iz naslova kreditov, najetih za sofinanciranje razširitve in
posodobitve prostorskih pogojev in tehnološke opremljenosti.
Poroštvo iz prejšnjega odstavka daje Republika Slovenija za
kredite Univerze na Primorskem do skupne višine glavnic v znesku 1.932,000.000
tolarjev, vse s pripadajočimi obrestmi in stroški kreditov.
Kredite do višine iz prejšnjega odstavka najame Univerza na
Primorskem (v nadaljnjem besedilu: kreditojemalec) za sofinanciranje investicij
v višini, ki jo določa Zakon o temeljnih razvojnih programih na področju
izobraževanja in znanosti v letih 2003–2008 (Uradni list RS, št. 96/02) po
predhodnem soglasju ministrstva, pristojnega za visoko šolstvo.
2. člen
Republika Slovenija daje poroštvo iz 1. člena pod naslednjimi
pogoji:
-       
krediti se lahko najemajo v več delih,
-       
višina obrestne mere in stroški kreditov morajo biti primerljivi z
višino obrestne mere in stroški primerljivih kreditov z državnim poroštvom,
-       
rok odplačila posameznega kredita je največ 20 let, po preteku največ
6-letnega moratorija na odplačilo glavnice,
-       
stroški, povezani s pripravo in odobritvijo posameznega kredita, ne
smejo presegati 0,2% vrednosti tega kredita,
-       
strošek rezervacije sredstev kredita je lahko največ 0,25% od nečrpanega
zneska kredita,
-       
glavnice kreditov se odplačujejo v polletnih obrokih.
3. člen
Če kreditojemalec ne bo poravnal posamezne obveznosti iz
naslova najetih kreditov, za katere Republika Slovenija daje poroštvo po tem
zakonu, bo Republika Slovenija na podlagi pisnega poziva kreditodajalca
poravnala obveznost namesto kreditojemalca.
4. člen
Sredstva za izpolnitev poroštvenih obveznosti Republike
Slovenije iz tega zakona se zagotavljajo v proračunu Republike Slovenije.
5. člen
V primeru, da Republika Slovenija plača obveznosti iz
kreditnih pogodb namesto kreditojemalca, pridobi Republika Slovenija v razmerju
do kreditojemalca pravico do vračila plačanih zneskov, obresti od plačanih
zneskov in vseh stroškov, ki so v zvezi s tem nastali.
6. člen
Poroštvene pogodbe s kreditodajalci sklene v imenu in za
račun Republike Slovenije minister, pristojen za finance.
7. člen
V roku 90 dni po izdaji posameznega poroštva iz tega zakona
skleneta ministrstvo, pristojno za finance, in kreditojemalec pogodbo, s katero
uredita način zavarovanja poroštva.
8. člen
Za izvajanje tega zakona ter vseh pravic in obveznosti za
Republiko Slovenijo, ki iz njega izhajajo, skrbi ministrstvo, pristojno za
finance.
Ne glede na prejšnji odstavek izvaja nadzor nad namensko
porabo sredstev iz kreditov, za katere se daje poroštvo s tem zakonom,
ministrstvo, pristojno za visoko šolstvo.
9. člen
Ta zakon začne veljati petnajsti dan po objavi v Uradnem
listu Republike Slovenije.
Št. 440-03/05-141/1
Ljubljana, dne 6. marca 2006
EPA 519-IV
Predsednik
Državnega zbora
Republike Slovenije
France Cukjati, dr. med., l.r.