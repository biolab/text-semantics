I. POGLAVJE
SPLOŠNE DOLOČBE
1. člen
(vsebina)
(1) S tem zakonom se določajo temeljna
načela, postopek za priznanje in odvzem mednarodne zaščite, trajanje in vsebine
mednarodne zaščite ter obseg pravic in dolžnosti prosilcev za mednarodno
zaščito in oseb, ki so pridobile mednarodno zaščito.
(2) Ta zakon v skladu z:
-      
Direktivo Sveta 2003/9/ES z dne 27. januarja 2003 o minimalnih
standardih za sprejem prosilcev za azil (UL L, št. 31/18 z dne 6. 2. 2003,
str. 101, v nadaljnjem besedilu: Direktiva 2003/9/ES) določa pravice in
obveznosti prosilcev za mednarodno zaščito;
-      
Direktivo Sveta 2011/95/EU z dne 13. decembra 2011 o standardih glede
pogojev, ki jih morajo izpolnjevati državljani tretjih držav ali osebe brez
državljanstva, da se jim prizna status begunca, ali osebe, ki iz drugih
razlogov potrebuje mednarodno zaščito, in o vsebini te zaščite (UL L, št.
304/12 z dne 30. 9. 2004, str. 96, v nadaljnjem besedilu: Direktiva 2011/95/EU)
določa pogoje za pridobitev mednarodne zaščite in njeno vsebino;
-      
Direktivo Sveta 2005/85/ES z dne 1. decembra 2005 o minimalnih
standardih glede postopkov za priznanje ali odvzem statusa begunca v državah
članicah (UL L, št. 326/13 z dne 13. 12. 2005, str. 13, v nadaljnjem
besedilu: Direktiva 2005/85/ES) določa postopek za priznanje ali odvzem
mednarodne zaščite.
(3) Ta zakon za izvajanje:
-      
Uredbe Sveta (ES) št. 2725/2000 z dne 11. decembra 2000 o
vzpostavitvi sistema Eurodac za primerjavo prstnih odtisov zaradi učinkovite
uporabe Dublinske konvencije (UL L 316 z dne 15. 12. 2000, str. 26, v
nadaljnjem besedilu: Uredba 2000/2725/ES) določa način posredovanja prstnih
odtisov v centralno bazo Eurodac;
-      
Uredbe Sveta (ES) o vzpostavitvi meril in mehanizmov za določitev države
članice, odgovorne za obravnavanje prošnje za azil, ki jo v eni od držav članic
vloži državljan tretje države, št. 343/2003 z dne 18. februarja 2003 (UL L
50 z dne 25. 2. 2003, str. 109, v nadaljnjem besedilu: Uredba 2003/343/ES)
določa pravila za določitev pristojne države za vodenje postopka mednarodne
zaščite;
-      
Uredbe Sveta (ES) št. 767/2008 Evropskega parlamenta in Sveta z dne
9. julija 2008 o vizumskem informacijskem sistemu (VIS) in izmenjavi
podatkov med državami članicami o vizumih za kratkoročno prebivanje (UL L 218,
13. 8. 2008, str. 60‑81, v nadaljnjem besedilu: Uredba 2008/767/ES) določa
lajšanje izmenjave podatkov o vlogah za izdajo vizumov med državami članicami, in
s tem povezanih postopkov, izboljšuje izvajanje skupne vizumske politike,
konzularno sodelovanje in posvetovalne postopke med centralnimi organi,
pristojnimi za izdajo vizumov;
-      
Uredbe Sveta (ES) št. 2252/2004 z dne 13. decembra 2004 o
standardih za varnostne značilnosti in biometrične podatke v potnih listih in
potovalnih dokumentih, ki jih izdajo države članice (UL L 385 z dne
29. 12. 2004, str. 1, v nadaljnjem besedilu: Uredba 2252/2004/ES) določa
način izdaje potnih listov za begunce;
-      
Uredbe Sveta (ES) št. 1030/2002 z dne 13. junija 2002 o enotni
obliki dovoljenja za prebivanje za državljane tretjih držav (UL L 154 z dne
15. 6. 2002, str. 1, v nadaljnjem besedilu: Uredba 1030/2002/ES) določa
enotno obliko dovoljenj za prebivanje za državljane tretjih držav; in
-      
Uredbe Sveta (ES) št. 380/2008/ES z dne 18. aprila 2008 o spremembi
Uredbe Sveta (ES) št. 1080/2002 o enotni obliki dovoljenja za prebivanje za
državljane tretjih držav (UL L 115 z dne 29. 4. 2008, str. 1, v nadaljnjem
besedilu: Uredba 380/2008/ES), ki spreminja Uredbo 1030/2002/ES.
2. člen
(pravica do mednarodne zaščite)
(1) Mednarodna zaščita v Republiki
Sloveniji pomeni status begunca in status subsidiarne oblike zaščite.
(2) Status begunca se prizna državljanu
tretje države, ki se zaradi utemeljenega strahu pred preganjanjem, temelječem
na rasi, veri, narodni pripadnosti, pripadnosti določeni družbeni skupini ali
določenem političnem prepričanju, nahaja izven države, katere državljan je, in
ne more ali zaradi takega strahu noče uživati varstva te države, ali osebi brez
državljanstva, ki se nahaja izven države, kjer je imela običajno prebivališče,
in se zaradi utemeljenega strahu ne more ali noče vrniti v to državo.
(3) Status subsidiarne oblike zaščite se
prizna državljanu tretje države ali osebi brez državljanstva, ki ne izpolnjuje
pogojev za status begunca, če obstaja utemeljen razlog, da bi bil ob vrnitvi v izvorno
državo ali državo zadnjega običajnega bivališča, če gre za osebo brez
državljanstva, soočen z utemeljenim tveganjem, da utrpi resno škodo, kot jo
določa 28. člen tega zakona.
3. člen
(opredelitev pojmov)
Posamezni izrazi, uporabljeni v tem zakonu,
imajo naslednji pomen:
1.    
Ženevska konvencija je Konvencija o statusu beguncev, podpisana v Ženevi
28. julija 1951 in Protokol o statusu beguncev, podpisan v New Yorku
31. januarja 1967 (Uradni list RS – MP, št. 9/92);
2.    
prošnja za mednarodno zaščito je prošnja, s katero državljan tretje
države ali oseba brez državljanstva zaprosi za zaščito po tem zakonu (v
nadaljnjem besedilu: prošnja);
3.    
pristojni organ je ministrstvo, pristojno za notranje zadeve, ki po tem
zakonu vodi postopke na prvi stopnji;
4.    
ministrstvo je ministrstvo, pristojno za notranje zadeve;
5.    
minister je minister oziroma ministrica, pristojna za notranje zadeve;
6.    
uradna oseba je oseba, ki je zaposlena pri pristojnem organu;
7.    
prosilec za mednarodno zaščito ali prosilka za mednarodno zaščito (v
nadaljnjem besedilu: prosilec) je državljan tretje države ali oseba brez
državljanstva, ki je v Republiki Sloveniji podal popolno prošnjo za mednarodno
zaščito;
8.    
vlagatelj namere ali vlagateljica namere za podajo prošnje za mednarodno
zaščito (v nadaljnjem besedilu: vlagatelj namere) je državljan tretje države
ali oseba brez državljanstva, ki je v Republiki Sloveniji in je pred uradnimi
organi prvič izrazil namen podati prošnjo za mednarodno zaščito;
9.    
begunec ali begunka (v nadaljnjem besedilu: begunec) je državljan tretje
države ali oseba brez državljanstva, ki mu je priznana zaščita iz drugega
odstavka prejšnjega člena;
10.  oseba,
ki ji je priznana subsidiarna zaščita, je državljan tretje države ali oseba
brez državljanstva, ki mu je priznana zaščita iz tretjega odstavka prejšnjega
člena;
11.  oseba,
ki ji je priznana mednarodna zaščita, je oseba, ki ji je priznan status begunca
ali subsidiarna zaščita;
12.  tretja
država je država, ki ni članica Evropske unije;
13.   državljan
Evropske unije ali državljanka Evropske unije (v nadaljnjem besedilu: državljan
Evropske unije) je oseba, ki ima državljanstvo ene od držav članic Evropske
unije;
14.  tujec
ali tujka (v nadaljnjem besedilu: tujec) je oseba, kot jo opredeljuje zakon, ki
ureja vstop, zapustitev in bivanje tujcev v Republiki Sloveniji, razen
državljanov Evropske unije, prosilcev in oseb s priznano mednarodno zaščito;
15.  izvorna
država je država, katere državljanstvo ima državljan tretje države, ali država,
v kateri je oseba brez državljanstva imela svoje običajno prebivališče;
16.  običajno
prebivališče se za izvajanje tega zakona šteje prebivališče, kjer oseba živi
vsaj eno leto, ima središče svojih življenjskih interesov, tam preživlja večino
svojega nočnega počitka in ima tam shranjene svoje osebne stvari;
17.  Visoki
komisariat Združenih narodov za begunce (UNHCR) (v nadaljnjem besedilu: Visoki
komisariat) je medvladna organizacija, ki je bila ustanovljena leta 1950 z
namenom zagotavljanja zaščite in iskanja trajnih rešitev za begunce;
18.  oseba
brez državljanstva je oseba, ki je nobena država, v skladu s svojo zakonodajo,
ne priznava za svojega državljana;
19.  mladoletnik
ali mladoletnica (v nadaljnjem besedilu: mladoletnik) je državljan tretje
države ali oseba brez državljanstva, mlajša od 18 let;
20.  mladoletnik
brez spremstva ali mladoletnica brez spremstva (v nadaljnjem besedilu:
mladoletnik brez spremstva) je mladoletnik, ki je na ozemlju Republike
Slovenije brez staršev ali zakonitih zastopnikov;
21.  azilni
dom ali njegova izpostava je objekt ministrstva, pristojnega za notranje
zadeve, namenjen nastanitvi prosilcev za mednarodno zaščito;
22.  integracijska
hiša je objekt ministrstva, pristojnega za notranje zadeve, namenjen nastanitvi
oseb s priznano mednarodno zaščito;
23.  hudo
kaznivo dejanje nepolitične narave pomeni kaznivo dejanje nepolitične narave,
za katero je v Republiki Sloveniji predpisana kazen zapora, daljša od treh let;
24.  hudo
kaznivo dejanje pomeni kaznivo dejanje, za katero je v Republiki Sloveniji
predpisana kazen zapora, daljša od treh let.
4. člen
(črtan)
5. člen
(izključitev)
(1) Status begunca se ne prizna prosilcu,
če:
-      
že uživa pomoč ali zaščito organov in agencij Združenih narodov, razen
Visokega komisariata;
-      
so mu pristojni organi Republike Slovenije priznali enake pravice in
dolžnosti, kot jih imajo državljani Republike Slovenije;
-      
obstaja utemeljen sum, da je storil kaznivo dejanje proti miru, vojni
zločin ali zločin proti človeštvu, kot jih določajo mednarodni akti;
-      
obstaja utemeljen sum, da je pred vstopom v Republiko Slovenijo storil
hudo kaznivo dejanje nepolitične narave v drugi državi, tudi če je bilo
storjeno zaradi domnevno političnih ciljev;
-      
obstaja utemeljen sum, da je storil dejanja, ki nasprotujejo namenom in
načelom Združenih narodov, določenim v Preambuli in v 1. in 2. členu Ustanovne listine Združenih narodov.
(2) Subsidiarne zaščite se ne prizna
prosilcu, če obstaja utemeljen sum, da:
-      
je storil kaznivo dejanje proti miru, vojni zločin ali zločin proti
človeštvu, kot so opredeljeni v mednarodnih pogodbah ali predpisih ki določajo
takšna kazniva dejanja;
-      
je storil hudo kaznivo dejanje;
-      
je storil dejanja, ki nasprotujejo namenom in načelom Združenih narodov,
določenim v Preambuli in v 1. in 2. členu Listine Združenih narodov;
-      
predstavlja nevarnost za varnost Republike Slovenije.
(3) Za dejanja, določena v tretji, četrti
in peti alineji prvega odstavka tega člena, in za dejanja iz prejšnjega
odstavka se štejejo tudi dejanja napeljevanja in druge oblike udeležbe pri
kaznivih dejanjih.
(4) Subsidiarna zaščita se ne prizna
prosilcu, ki je pred sprejemom v Republiko Slovenijo storil eno ali več
kaznivih dejanj, za katere je v Republiki Sloveniji zagrožena zaporna kazen in
če je zapustil izvorno državo izključno zato, da bi se izognil sankcijam, ki so
posledica teh dejanj.
6. člen
(črtan)
II. POGLAVJE
TEMELJNA JAMSTVA V POSTOPKU MEDNARODNE ZAŠČITE
7. člen
(temeljna načela)
(1) Pristojni
organ na objektiven in nepristranski način ter za vsak primer posebej
ugotavlja:
-      
pogoje za priznanje mednarodne zaščite v enotnem postopku,
-      
razloge za prenehanje in odvzem mednarodne zaščite,
-      
razloge za podaljšanje subsidiarne oblike zaščite.
(2) Postopek po tem zakonu lahko vodijo
samo uradne osebe, ki morajo biti ustrezno usposobljene na področju azilnega
prava.
(3) Uradna oseba mora v postopku omogočiti
prosilcem, da čim lažje zavarujejo in uveljavijo svoje pravice po tem zakonu in
poskrbeti, da nevednost in neukost prosilcev ni v škodo njihovim pravicam.
(4) V vseh primerih je treba brez izjeme
upoštevati temeljna postopkovna jamstva, določena v 8. členu tega zakona.
8. člen
(temeljna postopkovna jamstva)
V postopku za priznanje mednarodne zaščite
ima vsaka oseba naslednja jamstva:
-      
v jeziku, ki ga razume, mora biti obveščena o postopku mednarodne
zaščite v Republiki Sloveniji in o pravicah in obveznostih v času postopka ter
o možnih posledicah v primeru, da teh obveznosti ne upošteva in ne sodeluje s
pristojnimi organi;
-      
dostopne ji morajo biti storitve tolmačenja, kot jih določa 10. člen
tega zakona;
-      
ne sme se ji odreči možnosti komuniciranja z Visokim komisariatom ali
organizacijo, ki deluje v imenu Visokega komisariata v Republiki Sloveniji;
-      
prejeti mora pisno odločitev pristojnega organa v najkrajšem možnem
času, in sicer v jeziku, ki ga razume.
9. člen
(informiranje)
 (1) Vlagatelj namere prejme brošuro z
informacijami o postopkih po tem zakonu, pravicah in dolžnostih prosilcev,
možnih posledicah neupoštevanja obveznosti in nesodelovanja s pristojnim
organom ter rokih za uveljavljanje pravnih sredstev, seznam svetovalcev za
begunce ter seznam in informacije o nevladnih organizacijah, ki delujejo na
področju mednarodne zaščite.
(2) Brošura mora biti izročena vlagatelju
namere v jeziku, ki ga razume, da se pred vložitvijo prošnje lahko seznani z
vsebino.
(3) Če je vlagatelj namere nepismen ali mu
vsebina ni razumljiva, se mu ta prebere ter dodatno in s tolmačevo pomočjo
obrazloži v jeziku, ki ga razume.
10. člen
(pravica do tolmača)
(1) Če prosilec ne razume uradnega jezika,
spremlja postopek v jeziku, ki ga razume. Pristojni organ zato prosilcu
zagotovi spremljanje postopka preko tolmača ali tolmačke (v nadaljnjem
besedilu: tolmač).
(2) Pomoč tolmača je prosilcu zagotovljena
pri sprejemu prošnje in pri osebnem razgovoru, v drugih utemeljenih primerih pa
po odločitvi pristojnega organa.
(3) Prosilec mora biti v jeziku, ki ga
razume, seznanjen z vsebino pisne odločitve. V ta jezik se prevedejo izrek,
bistveni razlogi za odločitev in pravni pouk.
11. člen
(izbira tolmačev)
(1) Za tolmača je
lahko izbran, kdor izpolnjuje naslednje pogoje:
-      
je vreden zaupanja,
-      
je poslovno sposoben in ima splošno zdravstveno zmožnost,
-      
se z izjavo zaveže, da tolmačenja ne opravlja za diplomatsko‑konzularna
predstavništva države, katere jezik tolmači,
-      
poda dokazila o znanju jezika,
-      
je nekaznovan in ni v kazenskem postopku za kaznivo dejanje, ki se
preganja po uradni dolžnosti, za katerega je zagrožena kazen zapora šestih
mesecev ali hujša kazen.
(2) Ni vreden
zaupanja tisti, za katerega je na podlagi dosedanjega dela, ravnanja ali
obnašanja utemeljeno sklepati, da tolmačenja ne bo opravljal strokovno, pošteno
ali vestno ali da kot tolmač ne bo varoval ugleda instituta tolmačenja ter
nepristranskosti.
(3) Seznam
tolmačev se objavi na spletni strani ministrstva.
12. člen
(izvajanje
pravice do tolmača)
(1) Za izvajanje pravice iz 10. člena tega
zakona ministrstvo z izbranim tolmačem sklene ustrezno pogodbo.
(2) Ministrstvo lahko, če za to obstaja
možnost, za pomoč pri tolmačenju v jezik, za katerega v Republiki Sloveniji ni
mogoče zagotoviti tolmača, zaprosi drugo državo članico Evropske unije.
(3) Tolmačenje se lahko izvaja tudi preko
sodobnih elektronskih medijev.
(4) Sredstva za izvajanje pravice do
tolmača zagotavlja ministrstvo.
13. člen
(svetovalci za begunce)
(1) Svetovalec za begunce oziroma
svetovalka za begunce (v nadaljnjem besedilu: svetovalec za begunce) je oseba,
ki je imenovana za svetovalca po določbah tega zakona.
(2) Svetovalci za
begunce dajejo podporo in pravno pomoč prosilcem v zvezi s postopki po tem
zakonu na Upravnem sodišču Republike Slovenije (v nadaljnjem besedilu: upravno
sodišče) in Vrhovnem sodišču Republike Slovenije (v nadaljnjem besedilu:
vrhovno sodišče).
(3) Minister, pristojen za pravosodje,
imenuje svetovalce za begunce za triletno obdobje. Za postopek imenovanja se
smiselno uporabljajo določbe zakona, ki ureja splošni upravni postopek.
(4) Razpis za svetovalce za begunce objavi
ministrstvo, pristojno za pravosodje v Uradnem listu Republike Slovenije.
Odločba o imenovanju svetovalca za begunce je dokončna.
(5) Za svetovalca za begunce je lahko
imenovan, kdor izpolnjuje naslednje pogoje:
-      
je državljan Republike Slovenije ali države članice Evropske unije ali
države članice Evropskega gospodarskega prostora;
-      
je poslovno sposoben in ima splošno zdravstveno zmožnost;
-      
je opravil pravniški državni izpit ali ima v Republiki Sloveniji
zaključeno univerzitetno izobrazbo pravne smeri ali je končal enako raven
izobraževanja v tujini, priznano v skladu z zakonom, ki ureja priznavanje in
vrednotenje izobraževanja in ima opravljeno preverjanje znanja iz splošnega
upravnega postopka, upravnega spora, prava človekovih pravic ter prava
mednarodne zaščite;
-      
aktivno obvlada slovenski jezik;
-      
je vreden zaupanja za opravljanje dela svetovalca za begunce;
-      
je ob prijavi mlajši od 70 let;
-      
ni pravnomočno kaznovan za kaznivo dejanje, ki se preganja po uradni
dolžnosti in za katero je zagrožena kazen zapora šestih mesecev ali hujša
kazen;
-      
ni v kazenskem postopku za kaznivo dejanje, ki se preganja po uradni
dolžnosti in za katero je zagrožena kazen zapora šestih mesecev ali hujša
kazen;
-      
ni zaposlen na ministrstvu, pristojnem za notranje zadeve, ali Policiji
ali ne opravlja drugega plačanega dela za Republiko Slovenijo, ki vzbuja vtis,
da pri dajanju podpore in pravne pomoči iz drugega odstavka tega člena ne bo
nepristranski.
(6) Poleg podatkov iz prejšnjega odstavka
morajo kandidati za svetovalce za begunce v prijavi na razpis navesti tudi
osebno ime, naslov prebivališča ter kontaktne podatke (telefonska številka ter
naslov elektronske pošte).
(7) Odvetnikom, vpisanim v imenik odvetnikov
po zakonu, ki ureja odvetništvo, ni treba dokazovati pogojev od prve do pete
alineje petega odstavka tega člena.
(8) Ni vreden zaupanja tisti, za katerega
je na podlagi dosedanjega dela, ravnanja ali obnašanja utemeljeno sklepati, da
nalog iz drugega odstavka tega člena ne bo opravljal strokovno, pošteno ali
vestno ali da kot svetovalec za begunce ne bo varoval ugleda instituta
svetovanja ter nepristranskosti.
(9) Imenovani svetovalci za begunce morajo
najpozneje v treh mesecih od imenovanja opraviti usposabljanje na področju
prava mednarodne zaščite, ki ga izvajajo Center za izobraževanje v pravosodju
ali drug državni organ, pooblaščena organizacija ali strokovno združenje.
Imenovani svetovalci za begunce ne smejo dajati podpore in pravne pomoči kot
svetovalci za begunce po določbah tega zakona, dokler ne izvedejo
usposabljanja. Usposabljanje je brezplačno. Sredstva za izvedbo usposabljanja zagotavlja ministrstvo, pristojno
za pravosodje.
(10) Vsebino in obseg usposabljanja iz
prejšnjega odstavka ter preverjanja znanj iz tretje alineje petega odstavka v
okviru Centra za izobraževanje v pravosodju določi minister, pristojen za
pravosodje. Obveznost usposabljanj ter preverjanja znanj ne velja za imenovane
svetovalce za begunce, če imajo najmanj eno leto praktičnih izkušenj s tega
področja, zlasti, če so že delali kot svetovalci za begunce oziroma kot
odvetniki izvrševali zastopanje prosilcev po tem zakonu v vsaj treh zadevah
pred sodišči.
(11) Svetovalec za begunce se razreši:
-      
če se ugotovi, da ne izpolnjuje več z zakonom predpisanih pogojev;
-      
če je pravnomočno obsojen za naklepno kaznivo dejanje, ki se preganja po
uradni dolžnosti, na kazen zapora šestih mesecev ali na hujšo kazen;
-      
na lastno željo;
-      
če ne opravi usposabljanja iz devetega odstavka tega člena,
-      
ne opravlja funkcije svetovalca za begunce ali če je ne opravlja redno
ali ne opravlja vestno.
(12) Šteje se, da svetovalec za begunce ne
opravlja svoje funkcije, če prosilcem v treh zadevah v enem letu odkloni
podporo in pomoč ali, če svetovalec ne obvešča prosilca oziroma zakonitega
zastopnika o postopku. O dostopanju prosilcev do svetovalcev za begunce
ministrstvo, pristojno za pravosodje, upravlja evidenco, v kateri zaradi
izvajanja določb prejšnjega odstavka in prejšnjega stavka tega odstavka poleg
osebnih podatkov svetovalca za begunce iz šestega odstavka tega člena obdeluje
tudi podatke o zavrnitvah podpore in pomoči ali nerednem ali nevestnem delu, o
katerih ga obvesti ministrstvo, Upravno sodišče ali Vrhovno sodišče.
(13) Ministrstvo, pristojno za pravosodje,
lahko na podlagi obrazložene zahteve pridobi potrebne podatke ali informacije o
razlogih za razrešitev od vseh upravljavcev osebnih podatkov, razen tistih
podatkov, glede katerih zakon določa, da so del zaupnega razmerja ali da so del
poklicne skrivnosti, oziroma da se podatki lahko pridobijo na podlagi odločbe
sodišča samo za uporabo v drugih sodnih postopkih ali za potrebe predkazenskega
postopka.
13.a člen
(imenik svetovalcev za begunce)
(1) Ministrstvo, pristojno za pravosodje,
za odločanje in vodenje postopkov po tem zakonu in za zagotavljanje pravne
varnosti v postopkih pred sodišči in upravnimi organi upravlja imenik
svetovalcev za begunce, ki vsebuje naslednje podatke: osebno ime, znanstveni
ali strokovni naslov, datum imenovanja, poklic, datum in kraj rojstva, enotno
matično številko občana (EMŠO), za državljane držav članic Evropske unije ali
Evropskega gospodarskega prostora pa številko potnega lista, poštni naslov, na
katerem je dosegljiv, kontaktno številko telefona, kontaktno številko
telefaksa, kontaktni naslov elektronske pošte in podatke o zaposlitvi ali
drugem statusu.
(2) Imenik svetovalcev za begunce je za
pravno varnost, delovanje sodstva in drugih državnih organov v sodnih in drugih
postopkih ter informiranje prosilcev javen v delu, ki obsega naslednje podatke:
osebno ime svetovalca za begunce, znanstveni ali strokovni naslov in kontaktno
številko telefona, ter naslov elektronske pošte. Javni del imenika se lahko objavi na spletni strani ministrstva,
pristojnega za pravosodje.
(3) Za potrebe posodabljanja imenika ter
vodenja ali odločanja v postopkih po tem zakonu ali drugih zakonih lahko
ministrstvo, pristojno za pravosodje, pridobiva in obdeluje podatek o stalnem
in začasnem prebivališču svetovalca za begunce od upravljavca centralnega
registra prebivalstva vsakih šest mesecev ali, če obstaja dvom, da svetovalec
za begunce ministrstvu ni posredoval točnega podatka. Za namene iz prejšnjega
stavka lahko ministrstvo, pristojno za pravosodje, podatek o vpisu svetovalca
za begunce v kazensko evidenco ali izpisu svetovalca za begunce iz nje glede
kaznivih dejanj iz petega odstavka 13. člena tega zakona pridobi od upravljavca
kazenske evidence in ga obdeluje za ta namen. Za namene iz prvega stavka tega
odstavka lahko ministrstvo, pristojno za pravosodje, pridobiva in obdeluje
podatek o datumu smrti svetovalca za begunce od upravljavca matičnega registra.
(4) Za namene iz prejšnjega odstavka je
svetovalec za begunce dolžan pisno ali po elektronski poti sporočiti
ministrstvu, pristojnemu za pravosodje, vsako spremembo podatkov o poštnem
naslovu, na katerem je dosegljiv, naslovu stalnega ali začasnega prebivališča,
kontaktni telefonski številki oziroma kontaktni številki telefaksa ali naslovu
elektronske pošte. Svetovalec za begunce je tudi za to dolžan posredovati pisno
izjavo, da so vsi podatki, ki jih glede njega upravlja ministrstvo v imeniku
svetovalcev za begunce, točni, oziroma podatke, ki so spremenjeni, in sicer do
konca prvega meseca v koledarskem letu.
(5) Če svetovalec za begunce ne posreduje
pisne izjave v roku iz drugega stavka prejšnjega odstavka, ga ministrstvo,
pristojno za pravosodje, izbriše iz javnega dela imenika in se ponovno vpiše v
ta del imenika po posredovanju zahtevane izjave.
13.b člen
(nagrada za pravno pomoč)
(1) Svetovalci za begunce imajo pravico do
nagrade za opravljeno delo in do povračila stroškov za opravljeno pravno pomoč
v zvezi s postopki po tem zakonu na upravnem sodišču in vrhovnem sodišču.
Sredstva za izplačilo nagrad in povračilo stroškov se zagotavljajo iz proračuna
ministrstva.
(2) Pravica do nagrade za opravljeno delo
in povračilo stroškov svetovalcem za begunce ne pripada: 
-      
če ima prosilec dovolj lastnih sredstev; 
-      
če je bil postopek ustavljen na podlagi izrecnega umika prošnje, še
preden je bila vložena tožba ali pravno sredstvo pred pristojnim sodiščem.
(3) Način dostopa prosilca do svetovalca za
begunce, merila za določitev nagrade za opravljeno delo in povračilo stroškov
določi minister.
14. člen
(vloga Visokega komisariata)
(1) Visoki komisariat od pristojnega organa
pridobiva podatke in informacije o:
-      
stanju na področju mednarodne zaščite v Republiki Sloveniji;
-      
uporabi in izvajanju Ženevske konvencije in drugih mednarodnih aktov v
zvezi z mednarodno zaščito;
-      
zakonih, predpisih in drugih splošnih pravnih aktih, ki veljajo ali so v
pripravi na področju mednarodne zaščite.
(2) Visoki komisariat ima pravico dostopa
do:
-      
oseb iz 8. točke 3. člena tega zakona in prosilcev na ozemlju
Republike Slovenije in v tranzitnih območjih letališč in pristanišč;
-      
podatkov o številu vloženih prošenj in poteku postopkov;
-      
izdanih odločitev v teh postopkih.
(3) Pogoj za izvajanje druge in tretje
alineje prejšnjega odstavka je podano soglasje prosilca.
(4) Določbe o delovanju Visokega
komisariata v Republiki Sloveniji za izvajanje tega zakona veljajo tudi za
organizacije, ki delujejo v imenu Visokega komisariata na ozemlju Republike
Slovenije. O prenosu nalog in načinu ter obsegu delovanja organizacije v
Republiki Sloveniji, Visoki komisariat obvesti pristojni organ. O prenosu nalog
in medsebojnih razmerjih delovanja Visoki komisariat in organizacija lahko
skleneta sporazum.
15. člen
(ranljive osebe s posebnimi potrebami)
(1) Ranljivim
osebam s posebnimi potrebami, zlasti mladoletnikom, mladoletnikom brez
spremstva, invalidnim osebam, starejšim, nosečnicam, staršem samohranilcem z
mladoletnimi otroki, žrtvam trgovine z ljudmi, osebam z motnjami v duševnem
zdravju in žrtvam posilstva, mučenja ali drugih težjih oblik psihičnega,
fizičnega in spolnega nasilja se zagotavlja posebna nega, skrb in obravnava.
(2) Posebne potrebe in ranljivost po tem
zakonu se ugotavljajo na podlagi individualne ocene potrebe posameznega
prosilca, begunca ali osebe, ki ji je priznana subsidiarna zaščita.
(3) Pri nastanitvi ranljivih oseb s
posebnimi potrebami, tako prosilcev, beguncev in oseb, ki jim je bila priznana
subsidiarna zaščita, se upošteva specifični položaj teh oseb in se jim
prilagodijo materialni pogoji sprejema, zdravstveno in psihološko svetovanje
ter nega.
16. člen
(mladoletnik brez spremstva, ki je
prosilec)
(1) V postopkih, v katerih je prosilec
mladoletnik brez spremstva, je treba:
-      
upoštevati načelo največje otrokove koristi;
-      
čim prej ugotoviti otrokovo istovetnost in začeti postopek iskanja
njegovih staršev ali drugih sorodnikov;
-      
prošnjo obravnavati prednostno;
-      
mu pred pričetkom postopka postaviti zakonitega zastopnika ali zakonito
zastopnico (v nadaljnjem besedilu: zakoniti zastopnik).
(2) V postopkih, pri katerih se obravnavajo
mladoletniki brez spremstva, mora biti uradna oseba pristojnega organa, ki vodi
postopek, dodatno usposobljena za obravnavo mladoletnikov, zlasti za dajanje
pomoči pri učinkovitem uveljavljanju pravic po tem zakonu. Za organiziranje in
izvedbo rednih usposabljanj uradnih oseb za obravnavo mladoletnikov brez spremstva
skrbi ministrstvo, medtem ko morajo drugi državni organi zagotavljati podporo
in strokovno znanje. Ministrstvo lahko pri izvajanju rednega usposabljanja
uradnih oseb sodeluje z osebami, ki so specializirane za delo z otroki in
mladoletniki.
(3) Mladoletnik brez spremstva v postopku
po tem zakonu sodeluje na način, ki je primeren in prilagojen njegovi starosti
ter stopnji duševnega razvoja.
(4) Za zakonito zastopanje na področjih
varovanja zdravja, izobraževanja, varovanja premoženjskih pravic in koristi ter
za zastopanje v postopku za mednarodno zaščito se mladoletniku brez spremstva
imenuje zakoniti zastopnik.
(5) Minister, v soglasju z ministrom,
pristojnim za delo, družino in socialne zadeve, predpiše podrobnejši način
izvajanja pooblastila zakonitega zastopnika, način medsebojnega sodelovanja
zakonitega zastopnika, ministrstva in krajevno pristojnega centra za socialno
delo pri izvajanju skrbi za osebnost, pravice in koristi mladoletnika brez
spremstva ter način oblikovanja in vodenja seznama iz četrtega odstavka 16. a člena tega zakona. V predpisu se določi tudi podrobnejši način zagotavljanja ustrezne
nastanitve, oskrbe in obravnave mladoletnika brez spremstva zunaj azilnega doma
ali njegove izpostave.
(6) Pred sprejemom prošnje je treba mladoletniku
brez spremstva tudi ustno pojasniti vsebino brošure o pravicah in dolžnostih
prosilcev. Način pojasnjevanja je treba prilagoditi njegovi starosti in stopnji
duševnega razvoja.
(7) Mladoletnik brez spremstva je skupaj s
svojim zakonitim zastopnikom navzoč pri vseh dejanjih postopka po tem zakonu.
(8) Pristojni organ poskrbi za ustrezno
nastanitev in oskrbo mladoletnika brez spremstva. Pri izvajanju nastanitve in
oskrbe pristojni organ sodeluje z zakonitim zastopnikom.
(9) Določbe glede zakonitega zastopnika se
ne uporabljajo za mladoletnika, ki je sklenil zakonsko zvezo.
16.a člen
(zakoniti zastopnik)
(1) Za zakonitega zastopnika se smiselno
uporabljajo določbe o skrbništvu zakona, ki ureja zakonsko zvezo in družinska
razmerja, če ni s tem zakonom določeno drugače.
(2) Zakoniti zastopnik je lahko vsakdo:
-      
ki izpolnjuje pogoje za skrbnika, določene z zakonom, ki ureja zakonsko
zvezo in družinska razmerja;
-      
ki se je udeležil usposabljanja in je uvrščen na seznam iz četrtega
odstavka tega člena.
(3) Usposabljanje kandidatov za zakonite
zastopnike, ki ga na podlagi javnega pooblastila izvaja Fakulteta za socialno delo in v ta namen
izdaja potrdila o usposobljenosti, mora obsegati predvsem znanje iz družinskega
prava, socialnega dela, psihologije, varstva otrokovih pravic in dolžnosti,
varstva človekovih pravic in temeljnih svoboščin ter azilnega prava. Vsebino,
način izvedbe, obrazce potrdil in trajanje usposabljanja predpiše minister, v
soglasju z ministrom, pristojnim za delo, družino in socialne zadeve, v predpisu
iz petega odstavka prejšnjega člena. Z izvedbo vsakega posameznega usposabljanja mora soglašati
minister. Za izvedbo programa usposabljanja se s posameznim izvajalcem lahko
sklene ustrezna pogodba. Sredstva za izvedbo
usposabljanja krije ministrstvo. Za nadzor nad izvajanjem javnega pooblastila
je pristojno ministrstvo, pristojno za družino in
socialne zadeve.
(4) Odločbo o imenovanju zakonitega
zastopnika izda center za socialno delo, ki je krajevno pristojen za območje,
na katerem je nastanjen mladoletnik brez spremstva. Pristojni center za
socialno delo izbere zakonitega zastopnika s seznama zakonitih zastopnikov, ki
ga vodi ministrstvo, pristojno za družino in socialne
zadeve.
(5) Zakoniti zastopnik mora o svojem delu
poročati centru za socialno delo ob pravnomočnosti odločbe v postopku priznanja
mednarodne zaščite, vendar najmanj enkrat na leto in na zahtevo centra za
socialno delo tudi v vmesnem obdobju. Center za socialno delo mora pregledati
poročilo in po potrebi ukreniti vse potrebno, da se zavarujejo koristi
mladoletnika brez spremstva.
(6) Zakoniti zastopnik lahko uveljavlja
povrnitev potrebnih stroškov in nagrado za opravljeno delo. Merila za izračun
višine nagrade in stroškov določi minister, v soglasju z ministrom, pristojnim
za delo, družino in socialne zadeve, sredstva za izplačilo pa krije
ministrstvo.
(7) Zakonito zastopanje poleg razlogov iz
zakona, ki ureja zakonsko zvezo in družinska razmerja, preneha tudi s
pravnomočnostjo odločitve pristojnega organa v postopku priznanja mednarodne
zaščite.
16.b člen
(družinski člani)
(1) Pristojni organ pri svojem delu
upošteva načelo ohranjanja enotnosti družine.
(2) Družinski člani prosilca so državljani
tretje države ali osebe brez državljanstva, ki so skupaj s prosilcem v
Republiki Sloveniji in so člani družine, ki je obstajala že v izvorni državi.
To so:
1.    
zakonec, registrirani partner ali partner, s katerim prosilec živi v
dalj časa trajajoči življenjski skupnosti;
2.    
mladoletni otroci prosilca ali osebe iz prejšnje točke, če so
neporočeni, ne glede na to, ali so bili rojeni v zakonski ali zunajzakonski
skupnosti ali posvojeni, kakor to določajo predpisi o zakonski zvezi in
družinskih razmerjih;
3.    
oče, mati ali druga odrasla oseba, ki je za prosilca odgovorna v skladu
s predpisi o zakonski zvezi in družinskih razmerjih, če je prosilec mladoleten
in neporočen.
(3) Ne glede na določbe prejšnjega odstavka
se za družinskega člana prosilca šteje tudi otrok prosilca, rojen v Republiki
Sloveniji.
(4) V poligamni zakonski zvezi se za
družinskega člana prosilca šteje le en zakonec, in sicer tisti, ki ga določi
prosilec.
17. člen
(črtan)
18. člen
(prosilka za mednarodno zaščito)
(1) Prosilki se na njeno prošnjo lahko
omogoči, da postopek vodi uradna oseba ženskega spola.
(2) Če je mogoče, se prosilki zagotovi pomoč
tolmačke.
19. člen
(prosilec, ki ne more samostojno
sodelovati v postopku)
(1) Prosilcu, ki zaradi začasne ali trajne
duševne motnje ali bolezni ali zaradi drugih razlogov ni sposoben razumeti
pomena postopka, krajevno pristojni center za socialno delo za ta postopek
nemudoma postavi zakonitega zastopnika.
(2) Krajevno pristojni center za socialno
delo izda odločbo na predlog pristojnega organa in na podlagi zdravniškega
potrdila o zdravstvenem stanju prosilca.
(3) Prosilcu iz prvega odstavka tega člena
je treba zagotoviti vso potrebno zaščito, nego in oskrbo.
20. člen
(črtan)
III. POGLAVJE
UGOTAVLJANJE POGOJEV ZA MEDNARODNO ZAŠČITO
21. člen
(utemeljevanje prošnje – subjektivni
element)
(1) Prosilec mora sam navesti vsa dejstva
in okoliščine, ki utemeljujejo njegov strah pred preganjanjem ali resno škodo.
(2) Prosilec mora predložiti vso
dokumentacijo in vse razpoložljive dokaze, s katerimi utemeljuje svojo prošnjo,
v postavljenem roku oziroma v primeru, da se opravi osebni razgovor, vse do
konca osebnega razgovora. Na ta rok mora biti prosilec predhodno opozorjen.
(3) Kadar prosilec v postopku ne more
predložiti nobenih dokazov, pristojni organ upošteva naslednje pogoje:
-      
da se je kar najbolj potrudil za utemeljitev svoje prošnje;
-      
da je podal utemeljene razloge zakaj ni mogel predložiti dokazov;
-      
da so njegove izjave skladne in verjetne, ter ne nasprotujejo dostopnim
specifičnim in splošnim informacijam, povezanimi z njegovim primerom;
-      
da je zaprosil za mednarodno zaščito kakor hitro je bilo to mogoče,
razen če lahko izkaže utemeljen razlog, zakaj tega ni storil;
-      
da je bila ugotovljena njegova splošna verodostojnost.
22. člen
(preverjanje pristojnega organa –
objektivni element)
(1) Pristojni organ po uradni dolžnosti
ugotavlja dejansko stanje in izda zakonito in pravilno odločitev.
(2) V postopku pristojni organ preverja
izjave prosilca v povezavi z informacijami o izvorni državi iz osme in devete
alineje 23. člena tega zakona. Z informacijami iz osme in devete alineje 23.
člena tega zakona se prosilca pred izdajo odločbe seznani pisno ali ustno.
Prosilec lahko poda pisno ali ustno mnenje glede predloženih informacij.
(3) (razveljavljen)
23. člen
(obravnavanje dejstev in okoliščin)
Pri ugotavljanju pogojev za mednarodno
zaščito uradna oseba upošteva predvsem:
-      
podatke in izjavo iz prošnje;
-      
informacije, pridobljene v osebnem razgovoru;
-      
dokaze, ki jih predloži prosilec;
-      
dokumentacijo, ki jo predloži prosilec, zlasti glede svoje starosti,
spola, porekla, vključno s poreklom sorodnikov, istovetnosti, državljanstva,
krajev, kjer se je pred tem nahajal in kraja običajnega prebivališča, prejšnjih
prošenj, prepotovanih poti, potovalnih dokumentov ter razlogov za vložitev
prošnje;
-      
dokaze, ki jih pridobi pristojni organ;
-      
uradne podatke, s katerimi razpolaga pristojni organ;
-      
dokumentacijo, pridobljeno pred vložitvijo prošnje;
-      
splošne informacije o izvorni državi, zlasti o stanju človekovih pravic
in temeljnih svoboščin, družbeno-politični situaciji in sprejeti zakonodaji;
-      
specifične informacije o izvorni državi, ki so podrobne, poglobljene in
povezane izključno s konkretnim primerom, lahko pa vključujejo tudi način
izvajanja zakonov in drugih predpisov izvorne države;
-      
dejstvo, da je bil prosilec že izpostavljen preganjanju iz
26. člena tega zakona ali mu je bila že povzročena resna škoda iz
28. člena tega zakona, ali se mu je s tem neposredno že grozilo, kar je
resen znak prosilčevega utemeljenega strahu pred preganjanjem ali utemeljenim
tveganjem resne škode, razen če obstajajo utemeljeni razlogi za prepričanje, da
se takšno preganjanje ali resna škoda ne bo ponovila ali grožnje uresničile.
24. člen
(subjekti preganjanja ali resne škode)
Kot subjekti preganjanja ali resne škode v
postopku po tem zakonu se lahko štejejo:
-      
država;
-      
politične stranke ali organizacije, ki nadzorujejo državo ali bistveni
del njenega ozemlja;
-      
nedržavni subjekti, če je mogoče dokazati, da subjekti iz prejšnjih
alinej, vključno z mednarodnimi organizacijami, niso sposobni ali nočejo nuditi
zaščite pred preganjanjem ali resno škodo.
25. člen
(subjekti zaščite)
(1) Kot subjekti
zaščite v postopku po tem zakonu se štejejo:
-      
država, ali
-      
politične stranke ali organizacije, vključno z mednarodnimi
organizacijami, ki nadzorujejo državo ali bistveni del njenega ozemlja, če so
pripravljene in sposobne zagotavljati zaščito v skladu z drugim odstavkom tega
člena.
(2) Zaščita pred
preganjanjem ali resno škodo mora biti dejanska in nezačasna. Načeloma se nudi
takrat, ko subjekti iz prejšnjega odstavka sprejmejo razumne ukrepe za
preprečitev preganjanja ali resne škode, med drugim z vodenjem učinkovitega
pravnega sistema za odkrivanje, pregon in kaznovanje dejanj, ki pomenijo
preganjanje ali resno škodo, prosilec pa ima dostop do take zaščite.
26. člen
(lastnosti dejanj preganjanja)
(1) Dejanja preganjanja v skladu s
1A. členom Ženevske konvencije morajo:
-      
biti dovolj resne narave ali dovolj ponavljajoča, da predstavljajo hudo
kršitev človekovih temeljnih pravic, zlasti pravic, ki jih v skladu z drugim
odstavkom 15. člena Evropske konvencije o varstvu človekovih pravic in
temeljnih svoboščin ni mogoče omejiti ali
-      
predstavljati zbir (akumulacijo) različnih ukrepov, vključno s kršitvami
človekovih pravic, ki so dovolj resne narave ali so dovolj ponavljajoča, da
predstavljajo hudo kršitev človekovih pravic.
(2) Dejanja preganjanja v skladu s
1A. členom Ženevske konvencije so predvsem:
-      
dejanja fizičnega ali psihičnega nasilja, vključno z dejanji spolnega
nasilja;
-      
pravni, upravni, policijski ali sodni ukrepi, ki so sami po sebi
diskriminatorni ali izvedeni na diskriminatoren način;
-      
pregon ali kazen, ki je nesorazmerna ali diskriminatorna;
-      
nedostopnost sodnega varstva, ki ima za posledico nesorazmerno ali
diskriminatorno kazen;
-      
pregon ali kazen zaradi zavrnitve služenja vojaškega roka v spopadu, če
bi služenje vojaškega roka vključevalo kazniva dejanja ali dejanja, ki spadajo
med razloge za izključitev iz prvega odstavka 5. člena tega zakona;
-      
dejanja, ki so povezana s spolom ali usmerjena na otroke.
27. člen
(razlogi preganjanja)
(1) Razlogi preganjanja so:
-      
pripadnost določeni rasi ali etnični skupini;
-      
pripadnost določeni veroizpovedi;
-      
narodna pripadnost;
-      
pripadnost posebni družbeni skupini;
-      
politično prepričanje.
(2) Razlog iz prve alineje prejšnjega odstavka
obsega zlasti vprašanja barve kože, porekla ali pripadnosti etnični skupini.
(3) Razlog iz druge alineje prvega odstavka
tega člena obsega zlasti teistična, neteistična in ateistična prepričanja,
sodelovanje ali nesodelovanje pri zasebnih ali javnih formalnih verskih obredih
posamično ali v skupnosti drugih oseb, druga verska dejanja ali izraze
prepričanja ali oblike osebnega ali skupnega vedenja, ki temelji na
kakršnemkoli verskem prepričanju ali izhaja iz njega.
(4) Razlog iz tretje alineje prvega odstavka
tega člena, ki ni omejen na državljanstvo ali njegovo odsotnost, obsega zlasti
pripadnost skupini, ki jo določa kulturna, etnična ali jezikovna identiteta,
skupno zemljepisno ali politično poreklo ali odnos do prebivalcev druge države.
(5) Na podlagi razloga iz četrte alineje
prvega odstavka tega člena se kot posebna družbena skupina šteje zlasti:
-      
kadar je članom te skupine skupna prirojena lastnost ali skupno poreklo,
ki je nespremenljivo, ali značilnost ali prepričanje, ki je tako temeljnega
pomena za identiteto ali zavedanje, da se osebe ne sme prisiliti, naj se mu
odreče in
-      
kadar ima skupina v ustrezni državi različno identiteto, ker jo družba,
ki jo obkroža, dojema kot različno.
(6) Glede na okoliščine v izvorni državi
lahko določena družbena skupina zajema skupino, ki temelji na skupni lastnosti
spolne usmerjenosti. Spolne usmerjenosti se ne sme razumeti kot nečesa, kar
vključuje dejanja, ki po nacionalnem pravu Republike Slovenije veljajo za
kazniva. Pri določitvi
pripadnosti posebni družbeni skupini ali opredelitvi značilnosti takšne
skupine, je treba upoštevati vidike, povezane s spolom, vključno s spolno
identiteto.
(7) Razlog iz pete alineje prvega odstavka
tega člena obsega zlasti imeti neko mnenje, stališče ali prepričanje o zadevi,
povezani s potencialnimi subjekti preganjanja iz 24. člena tega zakona in
z njihovo politiko ali metodami, ne glede na to, ali je prosilec v skladu s tem
mnenjem, stališčem ali prepričanjem tudi ravnal.
(8) Med razlogi
preganjanja in dejanji preganjanja ali odsotnostjo zaščite pred temi dejanji
mora obstajati vzročna zveza.
(9) Pri ocenjevanju dejstva, ali ima
prosilec utemeljen strah pred preganjanjem, ni pomembno, ali prosilec dejansko
ima rasne, verske, nacionalne, družbene ali politične lastnosti, ki se preganjajo,
pod pogojem, da takšne značilnosti prosilcu pripisuje subjekt iz 24. člena tega
zakona.
28. člen
(resna škoda)
Resna škoda zajema:
-      
smrtno kazen ali usmrtitev;
-      
mučenje ali nečloveško ali poniževalno ravnanje ali kazen prosilca v
izvorni državi;
-      
resno in individualno grožnjo za življenje ali osebnost civilista zaradi
samovoljnega nasilja v situacijah mednarodnega ali notranjega oboroženega
spopada.
IV. POGLAVJE
POSTOPEK ZA PRIDOBITEV MEDNARODNE ZAŠČITE
1. oddelek
SKUPNE DOLOČBE
29. člen
(črtan)
30. člen
(uporaba zakona, ki ureja splošni upravni
postopek)
V postopku za pridobitev mednarodne zaščite
se uporablja zakon, ki ureja splošni upravni postopek, če ni s tem zakonom
drugače določeno.
31. člen
(rok za odločitev)
(1) Pristojni organ prve stopnje v postopku
odloči v najkrajšem možnem času, razen če bi to vplivalo na ustreznost in
celovitost obravnavanja.
(2) Če pristojni organ v šestih mesecih ne
more odločiti o prošnji, pisno obvesti prosilca o zamudi in razlogih za zamudo
ter napove, v kakšnem roku lahko pričakuje izdajo odločitve.
32. člen
(razmerje do postopkov po predpisih, ki
urejajo področje tujcev)
(1) Prosilec od dneva vložitve prošnje pa
do pravnomočne odločitve o prošnji ne more zaprositi za dovoljenje za
prebivanje v Republiki Sloveniji po zakonu, ki ureja vstop, zapustitev in
bivanje tujcev v Republiki Sloveniji, ter po zakonu, ki ureja status
državljanov drugih držav naslednic nekdanje Jugoslavije v Republiki Sloveniji.
(2) Oseba, ki ji v postopku ni bila
priznana mednarodna zaščita, se od izvršljivosti odločitve obravnava po zakonu,
ki ureja vstop, zapustitev in bivanje tujcev v Republiki Sloveniji.
33. člen
(pristojni organ)
V postopku za pridobitev mednarodne zaščite
na prvi stopnji odloča pristojni organ.
34. člen
(enotni postopek mednarodne zaščite)
Pristojni organ ugotavlja pogoje za
priznanje mednarodne zaščite v enotnem postopku, pri čemer najprej presoja
pogoje za priznanje statusa begunca in šele, če ti niso izpolnjeni, pogoje za
priznanje subsidiarne oblike zaščite.
35. člen
(vstop v Republiko Slovenijo)
Tujec, ki je zakonito ali nezakonito
vstopil v Republiko Slovenijo, mora v najkrajšem možnem času izraziti namen za
vložitev prošnje. V primeru nezakonitega vstopa se prosilca ne obravnava za
prekršek nezakonitega prehoda državne meje.
2. oddelek
PREDHODNI POSTOPEK
36. člen
(registracijski list)
(1) Vlagatelj namere po prihodu v azilni
dom napiše izjavo o razlogih za mednarodno zaščito. O vlagatelju namere
pristojni organ obvesti policijo, ki ugotovi njegovo istovetnost in pot, po kateri
je prišel v Republiko Slovenijo. Po končani obravnavi s strani policije,
pristojni organ izpolni registracijski list.
(2) Če vlagatelj namere izjavo o razlogih
za mednarodno zaščito poda pri policiji, ta ugotovi njegovo istovetnost in pot,
po kateri je prišel v Republiko Slovenijo, ter izpolni registracijski list.
(3) Po izpolnitvi registracijskega lista se
vlagatelju namere izročijo informacije o nadaljnjem poteku predhodnega
postopka, vključno z informacijami o posledicah samovoljne zapustitve sprejemnih
prostorov, in sicer v jeziku, ki ga razume, kar potrdi s svojim podpisom.
(4) Tujec lahko izrazi namen vložiti
prošnjo pri katerem koli državnem organu ali organu samoupravne lokalne
skupnosti v Republiki Sloveniji, ki o tem obvesti pristojni organ.
36.a člen
(prepoved odstranitve)
(1) Do vložitve prošnje iz 43. člena tega
zakona vlagatelj namere ne sme biti odstranjen iz Republike Slovenije v skladu
s predpisi, ki urejajo vstop, zapustitev in bivanje tujcev v Republiki
Sloveniji.
(2) Določbe prejšnjega odstavka ne veljajo
za osebo, ki iz neupravičenih razlogov, nastalih na njeni strani, ne vloži
prošnje iz 43. člena tega zakona.
37. člen
(sprejemni prostori azilnega doma)
(1) Vlagatelja namere se po obravnavi s
strani policije nastani v sprejemne prostore azilnega doma, kjer mu je
zagotovljena ustrezna prehrana, nujne higienske potrebščine in dostop do
nujnega zdravljenja.
(2) Osebo iz prejšnjega odstavka, ki
samovoljno zapusti sprejemne prostore azilnega doma, se obravnava po zakonu, ki
ureja vstop, zapustitev in bivanje tujcev v Republiki Sloveniji. O tem je oseba
obveščena takoj po nastanitvi v sprejemne prostore azilnega doma, v jeziku, ki
ga razume, kar potrdi s svojim podpisom.
38. člen
(sanitarno-zdravstveni pregledi)
Vlagatelj namere mora pred sprejemom
prošnje, ki mora biti sprejeta v najkrajšem možnem času, opraviti sanitarno‑dezinfekcijski
in preventivno‑zdravstveni pregled.
39. člen
(fotografiranje in daktiloskopiranje)
Zaradi ugotavljanja in preverjanja
istovetnosti ter izvajanja uredb 2003/343/ES, 2000/2725/ES in 2008/767/ES
uradna oseba pred sprejemom prošnje vlagatelja namere fotografira in mu odvzame
prstne odtise.
3. oddelek
POSTOPEK MEDNARODNE ZAŠČITE
39.a člen
(splošno)
V postopku za priznanje mednarodne zaščite
se ugotavlja, ali prosilec izpolnjuje pogoje za pridobitev mednarodne zaščite v
Republiki Sloveniji.
40. člen
(začetek postopka)
(1) Postopek se prične z vložitvijo popolne
prošnje za mednarodno zaščito. Prošnja se šteje za popolno, ko so pridobljeni
podatki iz drugega in tretjega odstavka 119. člena tega zakona.
(2) Po sprejemu popolne prošnje se prosilca
nastani v azilnem domu.
41. člen
(kraj vložitev prošnje)
(1) Prošnja osebe, ki se nahaja v Republiki
Sloveniji, se vloži pri pristojnem organu. Pristojni organ lahko vodi postopek
po tem zakonu tudi izven svojega sedeža.
(2) Prošnja se v primerih iz VIII. poglavja
tega zakona, lahko vloži tudi pri uradni osebi pristojnega organa na ozemlju
druge države članice Evropske unije oziroma tretje države.
(3) V postopku iz
58. člena tega zakona se prošnja vloži v tranzitnem prostoru na letališču
ali pristanišču ali na ladji, ki je na sidrišču.
42. člen
(način vložitve prošnje)
(1) Prošnjo vloži vsaka polnoletna oseba
posamično in v svojem imenu.
(2) Prošnjo za mladoletnega prosilca, mlajšega
od 15 let, vloži njegov zakoniti zastopnik. Pri vložitvi prošnje je prisoten
tudi mladoletni prosilec. Sodelovanje mladoletnega prosilca v postopku je
odvisno od njegove starosti, stopnje duševnega razvoja in sposobnosti razumeti
pomen postopka.
(3) Mladoletni prosilec, starejši od 15
let, poda izjavo iz dvaintridesete točke drugega odstavka 119. člena tega
zakona osebno, ob prisotnosti zakonitega zastopnika.
(4) Mladoletni prosilec brez spremstva da
izjavo iz 32. točke drugega odstavka 119. člena tega zakona osebno in ob
prisotnosti zakonitega zastopnika. Obravnavanje v postopku upošteva
mladoletnikovo starost, stopnjo njegovega duševnega razvoja in njegovo
sposobnost razumeti pomen postopka.
(5) Prošnjo za prosilca iz 19. člena
tega zakona vloži njegov zakoniti zastopnik. Sodelovanje prosilca v postopku je
odvisno od njegove sposobnosti razumeti pomen postopka.
(6) V primeru, da zakoniti zastopnik po
izdaji odločitve pristojnega organa v njegovem primeru, ki še ni pravnomočna,
vloži prošnjo za svojega otroka, rojenega v Republiki Sloveniji, se takšna
prošnja nemudoma odstopi pristojnemu sodišču, ki združi postopka.
43. člen
(sprejem prošnje)
(1) Sprejem prošnje vodi uradna oseba.
Uradna oseba skupaj s prosilcem izpolni obrazec prošnje, ki vsebuje podatke od
1. do 31. točke drugega odstavka 119. člena tega zakona. V nadaljevanju
prosilec samostojno da izjavo o razlogih za vložitev prošnje, ki jo uradna
oseba lahko dopolni z dodatnimi vprašanji. Uradna oseba prosilca pozove, da v
določenem roku, ki ne sme biti krajši od 15 dni, predloži dokazila o
izkazovanju svoje istovetnosti in predloži vse dokaze, s katerimi utemeljuje
svojo prošnjo.
(2) Pri ugotavljanju istovetnosti prosilca
se smiselno uporabljajo določbe zakona, ki ureja vstop, zapustitev in bivanje
tujcev v Republiki Sloveniji.
(3) Pri sprejemu prošnje se upoštevajo
temeljna postopkovna jamstva, določena v prvi, drugi in tretji alineji
8. člena tega zakona, kot tudi pravila osebnega razgovora iz
47. člena tega zakona.
(4) Obliko, vsebino in način sprejema
prošnje predpiše minister v podzakonskem aktu.
44. člen
(postavitev izvedenca)
(1) Če je za ugotovitev in presojo kakšnega
dejstva, ki je pomembno za rešitev prošnje v postopku po tem zakonu, potrebno
strokovno znanje, s katerim uradna oseba ne razpolaga, je treba pridobiti
ustrezno izvedensko mnenje.
(2) Izvedenec ali izvedenka (v nadaljnjem
besedilu: izvedenec) poda mnenje pisno. Izvedensko mnenje se pošlje prosilcu
oziroma njegovemu zakonitemu zastopniku ali pooblaščencu v seznanitev in se mu
določi rok za morebitne pripombe.
(3) Izvedenec po potrebi predstavi
izvedensko mnenje na osebnem razgovoru, kjer mu uradna oseba in prosilec
oziroma njegov zakoniti zastopnik ali pooblaščenec lahko postavijo dodatna
vprašanja.
44.a člen
(določitev starosti mladoletnika brez
spremstva)
(1) V okviru obravnavanja prošnje lahko
pristojni organ za določitev starosti mladoletnika brez spremstva odredi
pregled. Pregled se izvede z izvedencem medicinske stroke.
(2) Mladoletnika brez spremstva in
njegovega zakonitega zastopnika se mora pisno obvestiti o možnosti določitve
starosti s pregledom, in sicer v jeziku, ki ga razume. Obvestilo mora
vključevati podatke o načinu pregleda in o možnih posledicah rezultata pregleda
v zvezi z obravnavanjem njegove prošnje ter o posledicah neutemeljene
odklonitve takšnega pregleda.
(3) Pregled za določitev starosti
mladoletnika brez spremstva se lahko opravi samo, če mladoletnik brez spremstva
in njegov zakoniti zastopnik v to pisno privolita.
(4) Če mladoletnik brez spremstva in njegov
zakoniti zastopnik brez utemeljenih razlogov ne privolita v pregled za
določitev starosti mladoletnika brez spremstva, se mladoletnik brez spremstva v
zvezi z obravnavo njegove prošnje šteje kot polnoleten.
(5) Če po opravljenem pregledu še vedno
obstaja dvom, ali je prosilec mladoleten ali polnoleten, se šteje, da je
prosilec mladoleten.
(6) Odločitev o zavrnitvi prošnje, ki jo je
vložil mladoletnik brez spremstva, ki je odklonil pregled, ne sme temeljiti
izključno na tej odklonitvi.
45. člen
(osebni razgovor)
(1) Pristojni organ pred sprejetjem
odločitve s prosilcem individualno opravi osebni razgovor. Uradna oseba lahko v
posameznem primeru razpiše več osebnih razgovorov, če je to potrebno za popolno
ugotovitev dejanskega stanja.
(2) Z mladoletnim prosilcem, starejšim od
15 let, se osebni razgovor opravi v prisotnosti zakonitega zastopnika.
Obravnavanje v postopku upošteva mladoletnikovo starost, stopnjo njegovega
duševnega razvoja in njegovo sposobnost razumeti pomen postopka.
(3) V osebnem razgovoru lahko uradna oseba
ugotavlja predvsem:
-      
istovetnost prosilca in družinskih članov, ki ga spremljajo;
-      
razloge, s katerimi utemeljuje svojo prošnjo;
-      
vsa druga dejstva in okoliščine, ki so lahko pomembna za odločitev.
46. člen
(opustitev osebnega razgovora)
Osebni razgovor se lahko opusti:
-      
če pristojni organ na podlagi dokazov, s katerimi razpolaga, lahko
prošnji ugodi;
-      
če pristojni organ lahko odloči na podlagi 1., 2., 4., 6. in 13. točke 55. člena tega zakona,
-      
če gre za osebe iz 19. člena tega zakona,
-      
če se prošnja obravnava v okviru dublinskega postopka in postopkov po
konceptu nacionalne, evropske varne tretje države in države prvega azila.
47. člen
(pravila osebnega razgovora)
(1) Pri osebnem razgovoru je javnost vedno
izključena.
(2) Ne glede na prejšnji odstavek so pri
osebnem razgovoru lahko prisotni zakoniti zastopnik in pooblaščenec prosilca.
Ob soglasju prosilca je lahko prisoten tudi predstavnik Visokega komisariata.
(3) Na prosilčevo izrecno željo je lahko
prisotna tudi oseba, ki si jo v pomoč ali podporo izbere prosilec.
(4) Uradna oseba, ki vodi postopek, lahko
ob soglasju prosilca dovoli, da je pri osebnem razgovoru navzoča tudi druga
uradna oseba ali delavec pristojnega organa ter znanstveni delavci, študenti in
javni delavci, če ima to pomen za znanstveno delo in institucijo.
(5) Pred pričetkom osebnega razgovora je
treba vse prisotne opozoriti na zaupnost postopka po tem zakonu in na določbe
zakona, ki ureja varstvo osebnih podatkov.
(6) Uradna oseba vodi osebni razgovor na
način, ki omogoča prosilcu, da lahko razloge za svojo prošnjo celovito
predstavi. Način vodenja osebnega razgovora je treba prilagoditi prosilčevi
osebnosti in upoštevati osebne in splošne okoliščine, vključno s kulturnim
poreklom in morebitno pripadnostjo prosilca ranljivim skupinam.
(7) Pri osebnem razgovoru niso dovoljena
vprašanja, v katerih je že nakazano, kako je treba odgovoriti, kakor tudi ne
vprašanja, ki izhajajo iz predpostavke, da je prosilec povedal nekaj, česar v
resnici ni povedal.
48. člen
(zapisnik)
(1) O sprejemu prošnje in o osebnem
razgovoru se piše zapisnik. Zapisnik ima značaj javne listine.
(2) V zapisnik se vpiše:
-      
ime in sedež pristojnega organa;
-      
dan in čas pričetka in zaključka sprejema prošnje ali osebnega
razgovora;
-      
osebna imena vseh navzočih oseb in njihovo vlogo v postopku.
(3) Če sprejem prošnje ali osebni razgovor
poteka izven sedeža pristojnega organa, je treba v zapisnik zabeležiti tudi
razlog in kraj vodenja sprejema prošnje ali osebnega razgovora.
(4) Zapisnik obsega natančen potek ter
vsebino opravljenega dejanja in danih izjav. V zapisnik se vpišejo vsa
vprašanja in ugotovitve uradne osebe. Dobesedno in v prvi osebi se zapišejo
izjave in izpovedbe prosilca, zakonitega zastopnika, pooblaščenca, izvedenca in
predstavnika Visokega komisariata.
(5) Ob zaključku sprejema prošnje in osebnega
razgovora se zapisnik prebere vsem navzočim. Pripombe, ki jih lahko podajo
osebe iz prejšnjega odstavka, se vpišejo v zapisnik na koncu. Zapisnik
podpišejo vsi navzoči. Če se prosilec ne zna ali ne more podpisati, se to
dejstvo zabeleži v zapisnik.
(6) Če osebe iz četrtega odstavka tega
člena odklonijo potrditev zapisnika s svojim podpisom, se to dejstvo in razlogi
zabeležijo kot opomba uradne osebe na zapisnik. To dejstvo pristojnemu organu
ne preprečuje, da odloči o prošnji.
(7) Sprejem prošnje in osebni razgovor se
lahko zabeležita tudi z avdio-video elektronskimi napravami.
49. člen
(vročanje)
Če ima prosilec pooblaščenca, se spisi
(vabila, odločbe, sklepi in drugi uradni spisi) v postopku osebno vročajo
njemu. Pristojni organ lahko spise osebno vroča tudi prosilcu. V tem primeru se
za datum vročitve šteje datum osebne vročitve pooblaščencu.
50. člen
(umik prošnje)
(1) Prosilec lahko umakne prošnjo kadar
koli med postopkom do izdaje odločbe.
(2) Prošnja se šteje za umaknjeno:
-      
če se prosilec brez predhodnega opravičila ne odzove vabilu na osebni
razgovor;
-      
če prosilec pristojnega organa ne obvesti o spremembi svojega naslova in
mu vabila oziroma drugih pošiljk kljub ponovnemu poskusu ni mogoče vročiti;
-      
če je iz uradnih evidenc pristojnega organa razvidno, da je prosilec
samovoljno zapustil azilni dom ali njegovo izpostavo in se v treh dneh od
samovoljne zapustitve ni vrnil v azilni dom ali njegovo izpostavo;
-      
če se prosilec v treh dneh od obvestila stanodajalca ali predstojnika
institucije pristojnemu organu ni vrnil na naslov razselitve iz 83. člena
tega zakona.
(3) Pristojni organ postopek s sklepom
ustavi, če prosilec izrecno, v ustni ali pisni obliki pred izdajo odločbe
izjavi, da umika prošnjo ali če se prošnja šteje za umaknjeno.
51. člen
(omejitev gibanja prosilcem)
(1) Prosilcu se lahko začasno omeji
gibanje, če je to potrebno zaradi:
-      
ugotavljanja istovetnosti prosilca ali
-      
suma zavajanja in zlorabe postopka iz razlogov, navedenih v 4., 5., 6.,
7., 8., 9., 10., 12., 14. in 15. točki 55. člena tega zakona, ali
-      
zaradi utemeljenih razlogov ogrožanja življenja drugih ali premoženja,
ali,
-      
v primeru izdaje sklepa na podlagi prvega odstavka 63. člena tega zakona
za zagotovitev predaje prosilca varni tretji državi, če obstajajo utemeljeni
razlogi, da se bo prosilec predaji izognil.
(2) Gibanje se lahko omeji:
-      
na območje azilnega doma ali njegove izpostave ali
-      
na za to namenjen objekt azilnega doma ali drug ustrezen objekt
ministrstva.
(3) Mladoletnikom brez spremstva se lahko
gibanje omeji samo na območje azilnega doma ali njegove izpostave.
(4) Omejitev gibanja odredi ministrstvo s
sklepom. Pisni odpravek sklepa pristojni organ izda najpozneje v 48 urah od
ustnega izreka sklepa, prosilcu pa mora biti vročen v roku treh delovnih dni.
Omejitev gibanja lahko traja do prenehanja razlogov, vendar največ tri mesece.
Če razlogi za omejitev gibanja po tem času še obstajajo, se omejitev lahko
podaljša še za en mesec.
(5) Zoper sklep o omejitvi gibanja ima
prosilec v treh dneh po njegovi vročitvi pravico do vložitve tožbe na upravno
sodišče. Sodišče mora po predhodnem ustnem zaslišanju o tožbi odločiti v treh
delovnih dneh.
V. POGLAVJE
POSTOPEK NA PRVI STOPNJI
52. člen
(odločba pristojnega organa na prvi
stopnji)
Pristojni organ z odločbo:
-      
prošnji ugodi v rednem ali pospešenem postopku, če ugotovi, da prosilec
izpolnjuje pogoje za pridobitev statusa begunca po tem zakonu ali statusa
subsidiarne oblike zaščite po tem zakonu;
-      
prošnjo zavrne kot neutemeljeno v rednem postopku;
-      
prošnjo zavrne kot očitno neutemeljeno v pospešenem postopku.
53. člen
(zavrnitev prošnje v rednem postopku)
Pristojni organ v rednem postopku prošnjo
zavrne kot neutemeljeno, če:
-      
ob upoštevanju dejstev in okoliščin iz 23. člena tega zakona
ugotovi, da prosilec ne izpolnjuje pogojev za priznanje mednarodne zaščite ali
-      
obstaja kateri od izključitvenih razlogov iz 5. člena tega zakona.
54. člen
(odločanje v pospešenem postopku)
Pristojni organ lahko odloči o prošnji v
pospešenem postopku, če se da dejansko stanje v celoti ugotoviti na podlagi
dejstev in okoliščin iz prve do osme alineje 23. člena tega zakona, če so
ti podani.
55. člen
(razlogi za zavrnitev prošnje v pospešenem
postopku)
(1) Pristojni organ lahko v pospešenem
postopku obravnavano prošnjo kot očitno neutemeljeno zavrne, če:
1.    
iz nje nedvoumno izhaja, da je prosilec prišel v Republiko Slovenijo
izključno iz ekonomskih razlogov;
2.    
je prosilec pri vložitvi prošnje navajal le dejstva, ki so nepomembna
ali zanemarljiva za obravnavanje upravičenosti do mednarodne zaščite po tem
zakonu;
3.    
je očitno, da prosilec ne izpolnjuje pogojev za mednarodno zaščito, kot
jih določata 26. in 28. člen tega zakona;
4.    
prosilec lažno predstavi razloge, na katere se sklicuje, predvsem kadar
so njegove navedbe nekonsistentne, protislovne, malo verjetne, nezadostne in v
nasprotju z informacijami o izvorni državi iz osme alineje 23. člena tega
zakona;
5.    
prosilec brez utemeljenega razloga ni izrazil namena za vložitev prošnje
v najkrajšem možnem času, če je za to imel možnost;
6.    
je prosilec vložil prošnjo samo zato, da bi odložil ali onemogočil
odstranitev iz države;
7.    
prosilec zavrača odvzem prstnih odtisov ali izvedbo fotografiranja;
8.    
je prosilec utemeljeval prošnjo na podlagi lažne istovetnosti ali
ponarejenih dokumentov ali je zamolčal pomembne podatke ali dokumente o svoji
istovetnosti ali državljanstvu;
9.    
je prosilec namerno uničil ali odsvojil potno listino, osebni dokument s
fotografijo, ki izkazuje njegovo istovetnost ali državljanstvo ali drug
dokument s fotografijo, ki lahko pomaga pri izkazovanju njegove istovetnosti
ali državljanstva;
10.  je
prosilec namerno uničil ali odsvojil druge dokumente (listine, vozovnice,
potrdila), ki bi bili lahko pomembni za ugotavljanje njegove istovetnosti,
državljanstva ali upravičenosti do priznanja mednarodne zaščite;
11.  prosilec
kljub svojemu zagotovilu brez opravičljivega razloga v določenem roku ni
priskrbel dokumentacije in podatkov iz četrte alineje 23. člena tega zakona;
12.  je
prosilec vložil še eno prošnjo, v kateri je brez opravičljivega razloga navedel
druge osebne podatke;
13.  prosilec
prihaja iz varne izvorne države iz 65. člena tega zakona;
14.  prosilec
s kaznivim dejanjem lahko ogrozi nacionalno varnost ali javni red države in mu
je bil zaradi navedenih razlogov izdan izvršilni naslov za zapustitev države
kot stranska kazen ali je bila ta kazen že izvršena, rok za prepoved vstopa v
Evropsko unijo pa še ni potekel;
15.  je
prosilec prikril, da je pred tem že vložil prošnjo v drugi državi, še zlasti če
pri tem uporablja napačne podatke o istovetnosti.
(2) Prošnja za mednarodno zaščito se ne
more zavrniti v pospešenem postopku zgolj na podlagi 5. točke prejšnjega
odstavka tega člena.
VI. POGLAVJE
POSEBNI POSTOPKI
56. člen
(ponovna prošnja)
(1) Državljan
tretje države ali oseba brez državljanstva, ki ji je bila v Republiki Sloveniji
pravnomočno zavrnjena prošnja iz prvega odstavka 40. člena tega zakona, ali je
prošnjo izrecno umaknila, ali državljan tretje države ali oseba brez
državljanstva, ki ji je bila pravnomočno zavrnjena prošnja iz petega odstavka
105. člena tega zakona, ali je bil ta postopek ustavljen, lahko vloži ponovno
prošnjo samo, če ob vložitvi zahtevka iz prvega odstavka 57. člena tega zakona
predloži nove dokaze ali navede nova dejstva, ki bistveno povečujejo
verjetnost, da izpolnjuje pogoje za priznanje mednarodne zaščite.
(2) Novi dokazi ali dejstva morajo nastati
po izdaji predhodne odločitve, oziroma so lahko obstajali že v času prvega
postopka, vendar jih oseba iz prejšnjega odstavka iz upravičenih razlogov
takrat ni uveljavljala.
(3) Ne glede na določbi prejšnjih odstavkov
tega člena lahko državljan tretje države ali oseba brez državljanstva, ki je
prošnjo izrecno umaknila, vloži ponovno prošnjo, le če dokaže, da je bila
izjava o umiku prošnje dana zaradi grožnje ali pod prisilo.
57. člen
(postopek pri ponovni prošnji)
(1) Oseba iz prvega odstavka prejšnjega
člena vloži pri pristojnem organu zahtevek za uvedbo ponovnega postopka. V tem
zahtevku mora oseba sama predložiti dokaze, ki opravičujejo nov postopek. Pri
vložitvi zahtevka se smiselno uporabljajo določbe 47. in 48. člena tega zakona. Osebi so zagotovljena vsa temeljna postopkovna jamstva iz
8. člena tega zakona ter brezplačna pravna pomoč iz šeste alineje prvega
odstavka 78. člena tega zakona.
(2) Če zakoniti zastopnik po podaji svojega
zahtevka za uvedbo ponovnega postopka poda prvo prošnjo za otroka, rojenega v
Republiki Sloveniji, se takšna prošnja šteje kot zahtevek iz prejšnjega
odstavka.
(3) O zahtevku za uvedbo ponovnega postopka
odloči pristojni organ s sklepom. Če pristojni organ ugotovi, da so izpolnjeni
pogoji iz drugega odstavka prejšnjega člena, s sklepom dovoli vložitev ponovne
prošnje in ravna v skladu s 43. členom tega zakona. Če pristojni organ ugotovi,
da so izpolnjeni pogoji iz drugega odstavka prejšnjega člena, dovoli vložitev
ponovne prošnje in ravna v skladu s 43. členom tega zakona. V nasprotnem
primeru zahtevek za uvedbo ponovnega postopka s sklepom zavrže.
(4) Če tujec izrazi namen za vložitev
zahtevka za uvedbo ponovnega postopka, je na podlagi sklepa policije, izdanega
na podlagi določb zakona, ki ureja vstop, zapustitev in bivanje tujcev v
Republiki Sloveniji, nastanjen pri organu, ki je pristojen za odstranitev iz
države.
(5) V primeru, da oseba iz prvega odstavka
prejšnjega člena umakne zahtevek za uvedbo ponovnega postopka še pred
odločitvijo pristojnega organa, se postopek s sklepom ustavi.
(6) Oseba iz prvega odstavka prejšnjega
člena postane prosilec po tem zakonu z dnem vložitve popolne ponovne prošnje.
58. člen
(postopki na letališčih in pristaniščih)
(1) Če tujec izrazi namen vložiti prošnjo v
času zadrževanja v tranzitnem območju na letališču ali na ladji, ki je na
sidrišču luke ali pristanišča, pristojni organ sprejme prošnjo in o njej odloči
v najkrajšem možnem času. Do izdaje pravnomočne odločbe v pospešenem postopku
oziroma dokončnega sklepa v okviru dublinskega postopka, postopka nacionalne in
evropske varne tretje države in države prvega azila, se ta oseba nahaja na tem
območju. Če se prošnja rešuje v rednem postopku, se prosilca po opravljenem
sanitarno-dezinfekcijskem in preventivno zdravstvenem pregledu, nastani v
azilnem domu.
(2) Osebi iz prejšnjega odstavka so
zagotovljena temeljna postopkovna jamstva iz 8. člena tega zakona.
(3) Vsa nadaljnja procesna dejanja po tem
zakonu se opravljajo na območjih iz prvega odstavka tega člena.
(4) Minister s podzakonskim aktom
podrobneje predpiše pogoje in načine bivanja v tranzitnih območjih na
letališčih in pristaniščih.
59. člen
(postopek po
Uredbi 343/2003/ES)
(1) Če pristojni organ na podlagi meril,
določenih v Uredbi 2003/343/ES, ugotovi, da je za obravnavo prošnje odgovorna
druga država članica EU ali pristopnica k Uredbi 2003/343/ES, prošnjo po
izvedbi postopka, določenega v Uredbi 2003/343/ES, s sklepom zavrže in v njem
določi, katera država članica EU ali pristopnica k Uredbi 2003/343/ES je
odgovorna za vsebinsko obravnavo prošnje.
(2) Pristojni organ lahko prosilca do
predaje pristojni državi nastani v skladu z drugim, tretjim, četrtim in petim odstavkom
51. člena tega zakona:
-      
če ima vizum ali dovoljenje za prebivanje druge države članice, ki se po
Uredbi 2003/343/ES šteje kot razlog za določitev odgovorne države članice, ali
-      
če obstaja dokaz ali posredna okoliščina iz Uredbe 2003/343/ES, vključno
s podatki iz poglavja III Uredbe 2000/2725/ES, na podlagi katerega se ugotovi,
da je prosilec ob prihodu iz tretje države nezakonito prečkal mejo države
članice, ali
-      
z dnem, ko je bil pridobljen rezultat o obstoju prstnih odtisov iz baze
EURODAC na podlagi Uredbe 2000/2725/ES, ali
-      
z dnem, ko je bil pridobljen rezultat o obstoju podatkov iz Viznega
informacijskega sistema na podlagi Uredbe 2008/767/ES, ki se po Uredbi
2003/343/ES šteje kot dokaz za določitev odgovorne države članice, ali
-      
ko mu je bil izdan sklep iz prejšnjega odstavka.
(3) Nastanitev v skladu s prejšnjim
odstavkom ne pomeni prevzema odgovornosti za obravnavanje prošnje v skladu z
Uredbo 2003/343/ES.
(4) V postopku obravnave prošnje po Uredbi
2003/343/ES se umik prošnje ne šteje kot izjava o umiku iz prvega odstavka 50.
člena tega zakona in ne vpliva na izvršitev sklepa na podlagi Uredbe
2003/343/ES, razen, če je prosilec obravnavan po točki a) prvega odstavka 16.
člena Uredbe 2003/343/ES in da druga država članica EU ali pristopnica k Uredbi
2003/343/ES odgovornosti za sprejem prošnje še ni sprejela.
VII. POGLAVJE
KONCEPTI VARNIH DRŽAV IN DRUGI INSTITUTI
60. člen
(nacionalni koncept varne tretje države)
Varna tretja država je država, v kateri se
je prosilec nahajal pred prihodom v Republiko Slovenijo, in je zato pristojna
za vsebinsko obravnavanje prošnje.
61. člen
(kriteriji za določitev varne tretje države)
(1) Da se država razglasi za varno tretjo
državo, mora izpolnjevati pogoje, da:
-      
življenje in svoboda nista ogroženi zaradi rase, vere, državljanstva,
pripadnosti določeni družbeni skupini ali političnega prepričanja;
-      
v skladu z Ženevsko konvencijo spoštuje načelo nevračanja;
-      
spoštuje prepoved odstranitve, ki bi kršila prepoved mučenja ter
krutega, nečloveškega in ponižujočega ravnanja, kakor je določena v mednarodnem
pravu;
-      
obstaja možnost zaprositi za status begunca ter, če je ugotovljeno, da
je oseba res begunec, pridobiti zaščito v skladu z Ženevsko konvencijo.
(2) Varno tretjo državo na podlagi
kriterijev iz prejšnjega odstavka določi Vlada Republike Slovenije.
(3) O določitvi države kot varne tretje
države na podlagi tega zakona Vlada Republike Slovenije obvesti Evropsko
komisijo.
62. člen
(koncept evropske varne tretje države)
(1) Evropska varna tretja država je država,
v kateri se je prosilec nahajal pred prihodom v Republiko Slovenijo in je zato
pristojna za vsebinsko obravnavo prošnje.
(2) Pogoj za pričetek postopka po tem
konceptu je, da je prosilec poskušal nezakonito vstopiti ali je nezakonito
vstopil na ozemlje Republike Slovenije iz evropske varne tretje države.
(3) Pristojni organ izvaja koncept evropske
varne tretje države v skladu s skupnim seznamom tretjih držav, ki ga sprejme
Svet Evropske unije na podlagi 36. člena Direktive 2005/85/ES.
63. člen
(postopek)
(1) V postopkih po 60. in 62. členu tega zakona pristojni organ prošnjo prosilca, ki prihaja iz varne tretje
države, s sklepom zavrže.
(2) Prosilec lahko ves čas trajanja
postopkov iz prejšnjega odstavka predloži dokaze, da zadevna država zanj osebno
ni varna tretja država.
64. člen
(obveščanje organov varne tretje države)
V postopkih izvajanja evropskega in
nacionalnega koncepta varne tretje države, določenih v 60. in 62. členu tega zakona, pristojni organ posreduje prosilcu dokument, s katerim se varno
tretjo državo obvesti, da konkretna prošnja ni bila vsebinsko obravnavana v
postopku za mednarodno zaščito. Obvestilo mora biti prevedeno v jezik varne
tretje države.
65. člen
(koncept varne izvorne države)
(1) Pristojni organ izvaja koncept varne
izvorne države v skladu z minimalnim skupnim seznamom varnih izvornih držav, ki
ga sprejme Svet Evropske unije na podlagi 29. člena Direktive 2005/85/ES.
(2) Republika Slovenija lahko od Evropske
komisije zahteva, naj Svetu Evropske unije predlaga črtanje določene države iz
minimalnega skupnega seznama varnih izvornih držav. O tem dejstvu obvesti Svet
Evropske unije. Do končne odločitve Sveta Evropske unije, oziroma največ za tri
mesece od obvestila Svetu Evropske unije, Republika Slovenija ne uporablja
koncepta varne izvorne države za državo, za katero je predlagala črtanje s
seznama.
(3) Na podlagi kriterijev iz 30. člena
Direktive 2005/85/ES lahko Vlada Republike Slovenije določi dodatni seznam
varnih izvornih držav. O tem obvesti Evropsko komisijo.
66. člen
(pogoja)
Pogoja za uporabo koncepta varne izvorne
države sta, da:
-      
ima prosilec državljanstvo te države ali je oseba brez državljanstva in
je imel v tej državi običajno prebivališče in
-      
prosilec ni izkazal utemeljenih razlogov, zaradi katerih bi se štelo, da
zaradi osebnih okoliščin ta država zanj ni varna izvorna država.
67. člen
(koncept države prvega azila)
(1) Država prvega azila je država, v
kateri:
-      
je bil prosilcu priznan status begunca, ki še velja, ali
-      
begunec uživa dejansko zaščito, vključno z načelom nevračanja.
(2) Pogoj za izvajanje koncepta države
prvega azila je, da bo v to državo ponovno sprejet.
(3) Pri izvajanju koncepta države prvega
azila pristojni organ postopa v skladu s 63. členom tega zakona.
68. člen
(notranja zaščita)
Notranja zaščita pomeni zaščito v delu
izvorne države, kjer ni utemeljenega strahu pred preganjanjem ali utemeljene
nevarnosti, da utrpi resno škodo ali če ima prosilec dostop do zaščite v skladu
s 25. členom tega zakona, če lahko v ta del države varno in zakonito potuje ter
ima dostop do tega dela države in se od njega lahko razumno pričakuje, da se bo
v tem delu države nastanil. Pri ugotavljanju se upoštevajo splošne okoliščine,
ki prevladujejo v tem delu države, in osebne okoliščine prosilca.
69. člen
(zatečeni begunci)
(1) Utemeljen strah pred preganjanjem ali
utemeljena nevarnost, da prosilec utrpi resno škodo, lahko temeljita na
dogodkih in dejavnostih, ki so se zgodili oziroma pri katerih je sodeloval
prosilec po zapustitvi izvorne države. To dejstvo je treba upoštevati zlasti,
kadar se ugotovi, da te dejavnosti predstavljajo izraz in nadaljevanje
prepričanj ali usmeritev, ki jih je prosilec zagovarjal že v izvorni državi.
(2) Če so imele dejavnosti prosilca od
odhoda iz izvorne države izključni namen ustvarjanje potrebnih pogojev za
pridobitev mednarodne zaščite po tem zakonu, se mu mednarodna zaščita po tem
zakonu ne prizna.
VIII. POGLAVJE
DRŽAVLJANI TRETJIH DRŽAV IN OSEBE BREZ DRŽAVLJANSTVA, KI IZPOLNJUJEJO POGOJE ZA
PRIZNANJE STATUSA BEGUNCA IN SO SPREJETI V REPUBLIKO SLOVENIJO NA PODLAGI LETNE
KVOTE
70. člen
(opredelitev letne kvote)
(1) Status begunca se lahko prizna tudi
državljanom tretjih držav in osebam brez državljanstva, ki so v Republiko
Slovenijo sprejeti na podlagi letne kvote.
(2) Letno kvoto oseb, ki se jim na podlagi
prejšnjega odstavka lahko prizna status begunca, določi Vlada Republike
Slovenije na predlog ministrstva.
(3) Pri pripravi predloga iz prejšnjega
odstavka ministrstvo upošteva svetovne migracijske trende, krizna žarišča v
svetu, integracijske zmogljivosti Republike Slovenije in druge pomembne
okoliščine.
(4) Vlada Republike Slovenije izda predpis,
s katerim določi način izvedbe preselitve oseb v Republiko Slovenijo, ki so
vanjo sprejete na podlagi postopkov iz tega poglavja.
71. člen
(pogoji)
Na podlagi letne kvote se osebam iz
prejšnjega člena lahko prizna status begunca, če:
-      
izpolnjujejo pogoje za priznanje statusa begunca po tem zakonu in
-      
se nahajajo v državi, kjer so varni pred preganjanjem in kjer pogoji
bivanja niso primerni za integracijo beguncev.
72. člen
(postopek)
Pristojni organ v postopku upošteva
poročilo, ki ga za vsako posamezno osebo pripravi uradna oseba pristojnega
organa oziroma Visoki komisariat v državi iz druge alineje prejšnjega člena.
Poročilo mora vsebovati:
-      
mnenje o pogojih za integracijo beguncev v državi iz prve alineje
prejšnjega člena, in
-      
mnenje o izpolnjevanju pogojev za priznanje statusa begunca po tem
zakonu.
73. člen
(vstop v državo)
(1) Republika Slovenija organizira prihod
oseb iz države iz druge alineje 71. člena tega zakona.
(2) Pred vstopom v Republiko Slovenijo se
te osebe zdravstveno pregleda.
73.a člen
(delitev bremen med državami članicami
Evropske unije)
(1) Ne glede na določbe tega poglavja lahko
Vlada Republike Slovenije na predlog ministrstva določi število oseb, ki jim je
bila mednarodna zaščita že priznana v drugi državi članici Evropske unije, ki
izpolnjujejo pogoje za priznanje mednarodne zaščite po tem zakonu in ki jih bo
Republika Slovenija sprejela zaradi delitve bremen med državami članicami
Evropske unije.
(2) V primerih iz prejšnjega odstavka
pristojni organ dejansko stanje ugotavlja na podlagi dokumentacije, ki jo
pridobi država članica iz prejšnjega odstavka, in na podlagi prošnje iz 43.
člena tega zakona.
(3) Če pristojni organ ugotovi, da so
izpolnjeni pogoji iz prvega odstavka tega člena, ravna v skladu s prvo alinejo
prvega odstavka 52. člena tega zakona in osebam iz prvega odstavka tega člena
prizna mednarodno zaščito v Republiki Sloveniji.
IX. POGLAVJE
POSTOPEK SODNEGA VARSTVA
74. člen
(sodno varstvo)
(1) Zoper odločbo, izdano na prvi stopnji,
je mogoče vložiti tožbo na upravno sodišče.
(2) Zoper odločbo, izdano v rednem
postopku, se lahko vloži tožba v 15 dneh od vročitve. Zoper odločbo izdano v
pospešenem postopku, se lahko vloži tožba v osmih dneh od vročitve.
(3) Zoper vse sklepe, izdane na podlagi
tega zakona, razen sklepov iz četrtega odstavka 51. člena in četrtega odstavka
57. člena tega zakona se tožba lahko vloži v osmih dneh od vročitve.
(4) Tožba zoper odločbo o zavrnitvi prošnje
zadrži izvršitev. V primeru
vseh drugih odločitev po tem zakonu tožba ne zadrži njihove izvršitve.
(5) Zoper sodbe, ki jih izda upravno
sodišče, je dovoljena pritožba na vrhovno sodišče.
75. člen
(pravila postopka)
(1) Upravno sodišče mora o tožbi zoper
odločbo v rednem postopku odločiti v 30 dneh, zoper odločbo v pospešenem
postopku pa v sedmih dneh od prejema tožbe. Če upravno sodišče ugotovi, da
dejansko stanje ni bilo ugotovljeno pravilno in popolno ali če je bil iz
ugotovljenih dejstev napravljen napačen sklep o dejanskem stanju, mora izvesti
glavno obravnavo.
(2) Upravno sodišče mora o tožbi zoper
sklep, izdan na podlagi tega zakona, odločiti v sedmih dneh, razen če ni s tem
zakonom drugače določeno.
(3) Vrhovno sodišče mora o pritožbi
odločiti v 15 dneh od prejema pritožbe.
(4) V postopku sodnega varstva po tem
zakonu se uporablja zakon, ki ureja upravni spor, če s tem zakonom ni drugače
določeno.
76. člen
(obveznost zapustitve Republike Slovenije)
(1) Če oseba ob izvršljivosti odločitve ne
zapusti ozemlja Republike Slovenije, se uporabljajo določbe zakona, ki ureja
vstop, zapustitev in bivanje tujcev v Republiki Sloveniji. 
(2) O izvršljivosti odločitve pristojni
organ takoj obvesti policijo in ji izroči osebo iz prejšnjega odstavka.
(3) Policija mora pristojni organ obveščati
o odstranitvi oseb iz Republike Slovenije, ki so bile v postopkih po tem
zakonu.
77. člen
(ustavna pritožba)
Ustavna pritožba se lahko vloži v 15 dneh
od dneva vročitve posamičnega akta, zoper katerega je na podlagi zakona, ki
ureja postopek pred Ustavnim sodiščem Republike Slovenije, mogoča ustavna
pritožba.
X. POGLAVJE
PRAVICE IN DOLŽNOSTI PROSILCEV ZA MEDNARODNO ZAŠČITO
78. člen
(pravice prosilcev)
(1) Prosilec ima pravico do:
-      
prebivanja v Republiki Sloveniji;
-      
spremljanja postopka v jeziku, ki ga razume;
-      
informiranja;
-      
osnovne oskrbe v primeru nastanitve v azilnem domu ali njegovi izpostavi;
-      
finančne pomoči v primeru nastanitve na zasebnem naslovu;
-      
brezplačne pravne pomoči v postopkih iz drugega odstavka 13. člena tega
zakona, in sicer s pomočjo enega svetovalca za begunce;
-      
nujnega zdravljenja;
-      
izobraževanja;
-      
dela in zaposlovanja;
-      
humanitarne pomoči;
-      
žepnine.
(2) Pravice iz prejšnjega odstavka prosilec
pridobi z vložitvijo popolne prošnje in trajajo do izvršljivosti odločitve pristojnega organa oziroma najdlje do pravnomočnosti
odločitve. 
(3) Minister v
soglasju z ministri, pristojnimi za zdravje, delo, socialne zadeve ter za
izobraževanje, pred­piše podrobnejše pogoje in načine za zagotavljanje pravic
iz 15. člena tega zakona in pravic iz prvega odstavka tega člena, razen pravice
iz šeste alineje.
79. člen
(pravica do osnovne oskrbe)
Pravica do osnovne oskrbe obsega:
-      
nastanitev;
-      
prehrano;
-      
obleko in obutev;
-      
higienske potrebščine.
79.a člen
(pravica do žepnine)
(1) Prosilec, ki je nastanjen v azilnem
domu ali njegovi izpostavi in je brez lastnih sredstev za preživljanje, je
enkrat na mesec upravičen do žepnine.
(2) Do žepnine ni upravičen prosilec, ki
prejema finančno pomoč v skladu s 83. členom tega zakona, ali prosilec, ki ima
lastna sredstva za preživljanje.
(3) Višino žepnine na predlog ministrstva
določi Vlada Republike Slovenije.
(4) Način izplačevanja žepnine določi
minister v predpisu iz tretjega odstavka 78. člena tega zakona.
80. člen
(azilni dom in bivanje v domu)
(1) Za nastanitev prosilcev ministrstvo
organizira azilni dom. Ministrstvo lahko za organizacijo delovanja in bivanja v
azilnem domu pooblasti na podlagi javnega razpisa izbrano društvo, ustanovo,
zavod ali drugo podobno nepridobitno pravno osebo, katere dejavnost obsega
področje nastanitve prosilcev.
(2) Ministrstvo nastani prosilce v azilnem
domu ali njegovi izpostavi, kjer jim zagotovi osnovno oskrbo.
(3) Stroške osnovne
oskrbe v primeru nastanitve v
azilnem domu ali njegovi izpostavi krije ministrstvo.
(4) Prosilci, ki imajo lastna sredstva za
preživljanje ali jim je preživljanje zagotovljeno kako drugače, morajo sami
kriti stroške ali sorazmeren delež stroškov osnovne oskrbe iz četrte alineje
prvega odstavka 78. člena tega zakona. Če pristojni organ ugotovi, da je
prosilec ob nastanitvi v azilni dom ali njegovi izpostavi imel ali pozneje
pridobil dovolj sredstev za preživljanje, da bi lahko kril stroške ali
sorazmeren del stroškov osnovne oskrbe v azilnem domu ali njegovi izpostavi,
lahko od prosilca zahteva povračilo. Kriteriji in merila za način ugotavljanja
lastnih sredstev za preživljanje, način izračuna povračila in postopek plačila
se določijo v predpisu iz tretjega odstavka 78. člena tega zakona.
(5) V izjemnih primerih lahko prosilci
prenočijo tudi zunaj azilnega doma ali njegove izpostave. Dovolilnico za
prenočitev zunaj azilnega doma ali njegove izpostave lahko izda pristojni organ
za največ sedem dni. Razlogi in pogoji za izdajo dovolilnice se določijo v
predpisu iz tretjega odstavka 78. člena tega zakona.
(6) Prosilci, ki bivajo v azilnem domu,
morajo spoštovati določbe hišnega reda, ki ga predpiše
minister.
80.a člen
(kršitve hišnega reda)
(1) Kršitve hišnega reda so lažje in težje.
(2) Lažje kršitve hišnega reda so:
1.    
kuhanje v sobah;
2.    
vnašanje domačih in drugih živali;
3.    
vnašanje in uživanje alkoholnih pijač;
4.    
odnašanje jedilnega pribora in posode iz jedilnice in čajnih kuhinj,
razen v izjemnih primerih, ko je to odobreno iz zdravstvenih razlogov;
5.    
namerno pisanje ter namestitev samolepilnih nalepk ali plakatov po
stenah in opremi;
6.    
neupravičeno gibanje izven oddelka azilnega doma, kjer je prosilec
nastanjen;
7.    
neupoštevanje časa prihoda in odhoda iz azilnega doma.
(3) Težje kršitve hišnega reda so:
1.    
izražanje rasne, verske, nacionalne, spolne, politične ali druge
nestrpnosti v kakršnikoli obliki;
2.    
žaljiv ali nasilen odnos do sostanovalcev, zaposlenih in obiskovalcev;
3.    
posedovanje ali uporaba orožja ali eksplozivnih snovi;
4.    
vlamljanje v prostore azilnega doma;
5.    
odtujevanje predmetov;
6.    
namerno uničevanje prostorov in opreme azilnega doma;
7.    
omogočanje bivanja drugim osebam;
8.    
vnašanje ali uživanje prepovedanih drog.
80.b člen
(ukrepi ob kršitvah hišnega reda)
(1) Za lažje kršitve hišnega reda se
izrečeta pisni opomin ali začasna odprava izdaje dovolilnice iz petega odstavka
80. člena tega zakona.
(2) Za težje kršitve hišnega reda se
izrečejo:
-      
začasna odprava izdaje dovolilnice iz petega odstavka 80. člena tega
zakona ali
-      
trajna odprava izdaje dovolilnice iz petega odstavka 80. člena tega
zakona ali
-      
neizplačilo žepnine za obdobje enega meseca, in
-      
povrnitev morebitne škode.
80.c člen
(postopek izrekanja sankcij)
(1) Pristojni organ izreka ukrepe zaradi
kršitev hišnega reda s sklepom.
(2) Za prvo lažjo kršitev hišnega reda se
izreče pisni opomin.
(3) Če prosilec ponovi lažjo kršitev
hišnega reda, se mu izreče ukrep začasne prepovedi izdaje dovolilnice, in sicer
za en teden od dneva izreka tega ukrepa.
(4) Za prvo težjo kršitev hišnega reda se
izreče ukrep začasne odprave izdaje dovolilnice. 
(5) Če prosilec ponovi katero koli težjo
kršitev hišnega reda, se mu izreče ukrep začasne prepovedi izdaje dovolilnice,
in sicer za en mesec od dneva izreka tega ukrepa. 
(6) Po drugi ponovitvi katere koli težje
kršitve iz tretjega odstavka 80.a člena tega zakona se izreče ukrep trajne
prepovedi izdaje dovolilnice.
(7) Za vsako naslednjo ponovitev katere
koli težje kršitve po že izrečenem ukrepu iz petega odstavka tega člena se
izreče ukrep neizplačila žepnine za obdobje enega meseca.
(8) Ukrep povrnitve škode se izreče na
podlagi dejansko povzročene škode.
(9) Zoper sklep iz prvega odstavka tega
člena je mogoča pritožba v roku treh dni od vročitve. Pritožba se vloži pri
vodji notranje organizacijske enote, pristojne za mednarodno zaščito.
(10) Pritožba zoper sklep iz prvega
odstavka tega člena ne zadrži izvršitve.
81. člen
(izpostave azilnega doma)
(1) Zaradi enakomerne porazdelitve
prosilcev na območju Republike Slovenije se za nastanitev prosilcev lahko
ustanovijo izpostave azilnega doma.
(2) Vlada Republike Slovenije določi
število, kriterije in pogoje za ustanovitev izpostav, pri čemer upošteva
možnost za njihovo ustanovitev v posameznih lokalnih skupnostih.
82. člen
(pomoč pri vzdrževalnih delih v azilnem
domu)
(1) Prosilec lahko pomaga v azilnem domu
ali njegovi izpostavi pri delih povezanih z vzdrževanjem in nastanitvijo, lahko
pa pomaga tudi pri vsakodnevnem sporazumevanju uradnih oseb z drugimi prosilci.
Za ustrezno opravljeno delo prejme nagrado v skladu s sprejetim cenikom
ministrstva. 
(2) Vrsta del se določi v predpisu iz
tretjega odstavka 78. člena tega zakona.
(3) Sredstva za izplačilo nagrade iz prvega
odstavka tega člena zagotavlja ministrstvo.
83. člen
(razselitev izven azilnega doma)
(1) Pristojni organ lahko po vložitvi
prošnje v primeru izjemnih osebnih okoliščin prosilca razseli v druge primerne
institucije, če mu ne more zagotoviti nastanitve v azilnem domu ali njegovi
izpostavi.
(2) Pristojni organ lahko odobri prosilcu
razselitev na zasebni naslov, če so izpolnjeni naslednji pogoji:
-      
da je njegova istovetnost ugotovljena na podlagi drugega odstavka 43.
člena tega zakona,
-      
da so mu na zasebnem naslovu zagotovljeni ustrezni pogoji za bivanje in
-      
da je bil z njim opravljen osebni razgovor.
(3) Ne glede na pogoja iz prve in tretje
alineje prejšnjega odstavka lahko pristojni organ odobri razselitev na zasebni
naslov prosilcu, pri katerem obstajajo utemeljeni zdravstveni razlogi ali drugi
utemeljeni razlogi, ki jih ugotovi pristojni organ. Utemeljenost razlogov
ugotavlja komisija, ki jo imenuje minister.
(4) Prosilcu, ki
mu je odobrena razselitev na podlagi prvega, drugega in tretjega odstavka tega
člena, ki nima zagotovljene brezplačne osnovne oskrbe iz 79. člena tega zakona
in mu pristojni organ ne more zagotoviti nastanitve v azilnem domu ali njegovi
izpostavi ter nima lastnih sredstev za preživljanje, se dodeli finančna pomoč v
višini, določeni s predpisom iz tretjega odstavka 78. člena tega zakona, če
nima na podlagi drugih predpisov drugih zavezancev, ki so ga dolžni
preživljati.
(5) Če višina
stroškov oskrbe in nastanitve v drugi primerni instituciji presega višino
finančne pomoči, ki je dodeljena prosilcu iz prvega odstavka tega člena,
razliko v stroških krije ministrstvo, če ni na podlagi drugega predpisa določen
drug zavezanec za plačilo.
(6) Če prosilec
samovoljno zapusti zasebni naslov, kjer je nastanjen, mora stanodajalec o tem
nemudoma obvestiti pristojni organ.
(7) V primeru
povečanega števila prosilcev lahko Vlada Republike Slovenije sprejme sklep, s
katerim določi načine in pogoje nastanitve in oskrbe prosilcev.
(8) Pristojni
organ lahko razveljavi odločitev, s katero je bila prosilcu odobrena razselitev
na zasebni naslov na podlagi drugega in tretjega odstavka tega člena, če:
-      
je na podlagi drugih postopkov v Republiki Sloveniji ugotovljeno, da
prosilec krši javni red Republike Slovenije, kar vključuje tudi delo in
zaposlovanje na črno, ali
-      
pogoji bivanja na zasebnem naslovu zaradi spremenjenih okoliščin niso
več ustrezni.
84. člen
(zdravstveno varstvo)
(1) Nujno zdravljenje prosilca obsega
pravico do:
1.    
nujne medicinske pomoči in nujnega reševalnega prevoza po odločitvi
zdravnika ter pravico do nujne zobozdravstvene pomoči;
2.    
nujnega zdravljenja po odločitvi lečečega zdravnika, ki obsega:
- 
ohranitev življenjsko pomembnih funkcij, zaustavljanje večjih krvavitev
oziroma preprečitev izkrvavitve;
- 
preprečitev nenadnega poslabšanja zdravstvenega stanja, ki bi lahko
povzročilo trajne okvare posameznih organov ali življenjskih funkcij;
- 
zdravljenje šoka;
- 
storitve pri kroničnih boleznih in stanjih, katerih opustitev bi
neposredno in v krajšem času povzročila invalidnost, druge trajne okvare
zdravja ali smrt;
- 
zdravljenje vročinskih stanj in preprečevanje širjenja infekcije, ki bi
utegnila voditi do septičnega stanja;
- 
zdravljenje oziroma preprečevanje zastrupitev;
- 
zdravljenje zlomov kosti oziroma zvinov ter drugih poškodb, pri katerih
je nujno posredovanje zdravnika;
- 
zdravila s pozitivne liste v skladu s seznamom medsebojno zamenljivih
zdravil, ki so predpisana na recept za zdravljenje navedenih bolezni in stanj;
3.    
zdravstvenega varstva žensk: kontracepcijskih sredstev, prekinitve
nosečnosti, zdravstvene oskrbe v nosečnosti in ob porodu.
(2) Ranljiva oseba s posebnimi potrebami,
izjemoma pa tudi drug prosilec, ima pravico do dodatnega obsega zdravstvenih
storitev, vključno s
psihoterapevtsko pomočjo, ki ga odobri in določi
komisija iz tretjega odstavka prejšnjega člena.
(3) Mladoletni prosilci in prosilci, ki so mladoletniki brez
spremstva so upravičeni do zdravstvenega varstva pod
enakimi pogoji kakor državljani Republike Slovenije.
(4) Zaradi varovanja javnega zdravja v
Republiki Sloveniji se lahko zahteva zdravniški pregled prosilcev.
85. člen
(zaposlitev in delo prosilcev)
(1) Prosilec lahko opravlja delo, če je
njegova istovetnost nesporno ugotovljena. Z delom lahko prične devet mesecev po
vložitvi prošnje, če mu v tem času ni bila vročena odločitev pristojnega organa
in te zamude ni mogoče pripisati prosilcu.
(2) Za opravljanje dela mora prosilec
pridobiti delovno dovoljenje v skladu s predpisi, ki urejajo področje
zaposlovanja in dela tujcev.
(3) Prosilec lahko pridobi delovno
dovoljenje za tri mesece, ki se lahko podaljšuje do pravnomočno končanega
postopka ali razveljavi po prenehanju statusa prosilca.
(4) Prosilcu se lahko po poteku roka iz
prvega odstavka tega člena omogoči dostop do tečajev poklicnega usposabljanja v
skladu s predpisom iz tretjega odstavka 78. člena tega zakona.
86. člen
(izobraževanje)
(1) V skladu s predpisi, ki določajo
obvezno osnovnošolsko izobraževanje, se prosilcem zagotavlja pravica do
osnovnošolskega izobraževanja.
(2) Prosilcem se omogoči, mladoletnemu
prosilcu in prosilcu, ki je mladoletnik brez spremstva pa se ob sodelovanju z zakonitim zastopnikom iz 16.a člena tega
zakona zagotovi dostop do izobraževanja na poklicnih in srednjih šolah pod
pogoji, ki veljajo za državljane Republike Slovenije.
(3) Prosilcem se omogoči dostop do
visokošolskega in univerzitetnega izobraževanja pod pogoji, ki veljajo za
državljane Republike Slovenije.
(4) Breme dokazovanja izobrazbe,
pridobljene v izvorni državi, nosi prosilec.
87. člen
(humanitarna pomoč)
Humanitarna pomoč, ki jo zagotavljajo
predvsem nevladne, medvladne in vladne organizacije, ki delujejo na
humanitarnem področju, obsega zlasti materialno, kulturno, psihosocialno pomoč,
organiziranje varstva za otroke, izobraževanje otrok, mladostnikov in odraslih
ter druge oblike pomoči prosilcem.
88. člen
(dolžnosti prosilca)
Prosilec mora:
-      
spoštovati pravni red Republike Slovenije;
-      
biti vedno dosegljiv pristojnemu organu, se odzivati na njegova vabila
in se podrejati njegovim ukrepom;
-      
uradni osebi nemudoma predložiti vse dokumente, ki so pomembni za
obravnavanje njegove prošnje;
-      
sodelovati pri ugotavljanju istovetnosti;
-      
dovoliti, da uradna oseba njega in predmete, ki jih ima pri sebi, pri
vstopu v azilni dom ali njegovo izpostavo pregleda;
-      
dovoliti, da ga uradna oseba fotografira, odvzame prstne odtise in po
predhodnem obvestilu posname ustne izjave podane v postopku;
-      
v najkrajšem možnem času utemeljiti svojo prošnjo in po resnici
predstaviti okoliščine in dejstva, potrebna za utemeljitev prošnje;
-      
prepričljivo in verodostojno obrazložiti razloge, s katerimi utemeljuje
svojo prošnjo, še zlasti če ni drugih razpoložljivih dokazov.
XI. POGLAVJE
PRAVICE OSEB S PRIZNANO MEDNARODNO ZAŠČITO
89. člen
(pravice osebe, ki ji je priznana
mednarodna zaščita)
(1) Oseba, ki ji je priznana mednarodna
zaščita, ima pravico do:
-      
pridobitve informacij o statusu, pravicah in dolžnostih oseb z
mednarodno zaščito v Republiki Sloveniji;
-      
prebivanja v Republiki Sloveniji;
-      
nastanitve v nastanitvenih zmogljivostih ministrstva;
-      
enkratne denarne pomoči in denarnega nadomestila za zasebno nastanitev;
-      
zdravstvenega varstva;
-      
socialnega varstva;
-      
izobraževanja;
-      
zaposlitve in dela;
-      
pomoči pri vključevanju v okolje.
(2) Vlada Republike Slovenije izda predpis,
s katerim določi načine in pogoje za zagotavljanje pravic iz prejšnjega
odstavka.
(3) Pravice iz prvega odstavka tega člena
oseba pridobi z dnem vročitve odločbe iz prve alineje 52. člena tega zakona in
prenehajo s pravnomočnostjo odločbe iz petega odstavka 106. člena, šestega
odstavka 107. člena ali petega odstavka 109. člena tega zakona ali z dnem
prenehanja statusa na podlagi sedmega in osmega odstavka 107. člena tega
zakona.
90. člen
(informiranje)
Ministrstvo mora osebo, ki ji je priznana
mednarodna zaščita, v slovenskem in v njej razumljivem jeziku, v najkrajšem
možnem času in najpozneje v 15 dneh od pridobitve statusa, informirati glede
njenih pravic in dolžnosti, potrebnih za njeno lažje vključevanje v okolje,
predvsem s področja nastanitve, uveljavljanja denarnih pomoči, socialnega in
zdravstvenega varstva, izobraževanja, zaposlovanja in brezplačne pravne pomoči.
91. člen
(prebivanje v Republiki Sloveniji)
(1) Osebi, ki ji je v Republiki Sloveniji
priznan status begunca, odločba o priznanju statusa z dnem vročitve velja tudi
kot dovoljenje za stalno prebivanje v Republiki Sloveniji.
(2) Osebi, ki ji je v Republiki Sloveniji
priznana subsidiarna zaščita, odločba o priznanju ali podaljšanju statusa z
dnem vročitve velja tudi kot dovoljenje za začasno prebivanje v Republiki
Sloveniji, dokler traja ta zaščita, vendar ne manj kot
za čas enega leta.
(3) Dovoljenje za prebivanje iz prvega in
drugega odstavka tega člena ministrstvo izda v obliki, določeni z zakonom, ki
ureja vstop, zapustitev in bivanje tujcev v Republiki Sloveniji.
92. člen
(nastanitev v nastanitvenih zmogljivostih
ministrstva)
(1) Oseba s priznano mednarodno zaščito je
upravičena do nastanitve v integracijski hiši ali drugih nastanitvenih
zmogljivostih ministrstva, vendar najdlje za eno leto od dneva pridobitve
statusa.
(2) Za čas trajanja pravice do nastanitve osebe s priznano mednarodno
zaščito so do nastanitve v integracijsko hišo upravičeni tudi družinski člani
osebe s priznano mednarodno zaščito, ki so na podlagi pravice do združitve
družine pridobili dovoljenje za prebivanje v Republiki Sloveniji.
(3) Ne glede na
določbo prvega odstavka tega člena lahko pristojni organ osebi s priznano
mednarodno zaščito, pri kateri obstajajo utemeljeni zdravstveni ali drugi
razlogi, ki jih ugotovi pristojni organ, enkrat podaljša obdobje nastanitve v
integracijski hiši ali drugih nastanitvenih zmogljivostih ministrstva najdlje
za šest mesecev. Utemeljenost razlogov z možnostjo podaljšanja ugotavlja
komisija iz tretjega odstavka 83. člena tega zakona, ki pripravlja predloge in
mnenja v zvezi z nastanitvijo oseb s priznano mednarodno zaščito v
nastanitvenih zmogljivostih ministrstva. Pritožba zoper odločitev ministrstva
na podlagi mnenja komisije ni mogoča.
92.a člen
(bivanje v nastanitvenih zmogljivostih
ministrstva)
(1) Pravila bivanja v integracijski hiši in
drugih nastanitvenih zmogljivostih ministrstva, namenjenih nastanitvi oseb s
priznano mednarodno zaščito, določa hišni red, ki ga predpiše minister.
(2) Za lažje kršitve hišnega reda, ki se
določijo v predpisu iz prejšnjega odstavka, se ne izrekajo ukrepi.
(3) Težje kršitve hišnega reda so:
1.    
izražanje kakršne koli oblike rasne, verske, nacionalne, spolne,
politične ali druge nestrpnosti;
2.    
žaljiv ali nasilen odnos do sostanovalcev, zaposlenih in obiskovalcev;
3.    
posedovanje ali uporaba orožja ali eksplozivnih snovi;
4.    
odtujevanje predmetov;
5.    
namerno uničevanje prostorov in opreme v integracijski hiši;
6.    
omogočanje bivanja drugim osebam;
7.    
vnašanje ali uživanje prepovedanih drog.
92.b člen
(ukrepi ob težjih kršitvah hišnega reda)
Za težje kršitve hišnega reda se izrečejo:
-      
pisni opomin,
-      
ukrep preselitve v druge nastanitvene zmogljivosti ministrstva,
-      
odpoved nastanitve v nastanitvenih zmogljivostih ministrstva,
-      
povrnitev škode.
92.c člen
(postopek izrekanja ukrepov)
(1) Pristojni organ izreka ukrepe zaradi
kršitev hišnega reda s sklepom.
(2) Za prvo težjo kršitev hišnega reda se
izreče pisni opomin.
(3) Če oseba s priznano mednarodno zaščito
ponovi katero koli težjo kršitev, se ji izreče ukrep preselitve v druge
nastanitvene zmogljivosti ministrstva.
(4) Po drugi ponovitvi katere koli težje
kršitve se izreče ukrep odpovedi nastanitve v nastanitvenih zmogljivostih
ministrstva.
(5) Ukrep povrnitve škode se izreče za
težjo kršitev iz 5. točke drugega odstavka 92.a člena tega zakona na podlagi
dejansko povzročene škode.
(6) Zoper sklepe iz prvega odstavka tega
člena je mogoča pritožba v roku treh dni od vročitve. Pritožba se vloži pri
vodji notranje organizacijske enote, pristojne za vključitev oseb s priznano
mednarodno zaščito v novo okolje.
(7) Pritožba zoper sklep iz prvega odstavka
tega člena ne zadrži izvršitve.
(8) O izrečenih ukrepih zaradi kršitev
hišnega reda se vodi evidenca, ki se hrani za čas, ko je oseba nastanjena v
nastanitvenih zmogljivostih ministrstva.
92.č člen
(enkratna denarna pomoč)
(1) Oseba s priznano mednarodno zaščito je
z dnem dokončne odločbe o priznanju statusa in z nastanitvijo v integracijski
hiši ali na zasebnem naslovu upravičena do enkratne denarne pomoči, o kateri
odloči pristojni organ po uradni dolžnosti z odločbo.
(2) Osnovna višina enkratne denarne pomoči
je enaka višini minimalnega dohodka, določnega s sklepom o usklajenih višinah
transferjev, ki so opredeljeni v nominalnih zneskih na podlagi zakona, ki ureja
usklajevanje transferjev posameznikom in gospodinjstvom v Republiki Sloveniji.
(3) Višina enkratne denarne pomoči je
odvisna od števila družinskih članov s priznano mednarodno zaščito in se določi
v skladu z ustreznim odstotkom osnovnega zneska minimalnega dohodka, kakor je
določeno v predpisu iz drugega odstavka 89. člena tega zakona.
93. člen
(denarno nadomestilo za nastanitev na
zasebnem naslovu)
(1) Oseba s priznano mednarodno zaščito, ki
je nastanjena na zasebnem naslovu in nima lastnih sredstev za preživljanje ali
ji preživljanje ni zagotovljeno kako drugače, je tri leta od dneva pridobitve
statusa upravičena do denarnega nadomestila za nastanitev na zasebnem naslovu.
(2) Osebi iz prejšnjega odstavka tega
člena, ki je v prvem letu po pridobitvi statusa uveljavljala pravico do
nastanitve v integracijski hiši ali drugih nastanitvenih zmogljivostih
ministrstva, se obdobje upravičenosti do denarnega nadomestila za nastanitev na
zasebnem naslovu skrajša za čas bivanja v integracijski hiši ali drugih
nastanitvenih zmogljivostih ministrstva.
(3) Osebi iz prvega odstavka tega člena, ki
ima status dijaka ali študenta in v Republiki Sloveniji nima zavezancev za
preživljanje, se obdobje upravičenosti do denarnega nadomestila za nastanitev
na zasebnem naslovu iz prvega odstavka tega člena podaljša za čas rednega
šolanja, vendar ne dlje kot do dopolnjenega 26. leta starosti.
(4) Oseba iz prvega odstavka tega člena, ki
je kot mladoletnik brez spremstva bivala v posebni, za mladoletnike primerni
nastanitvi in je medtem postala polnoletna, je dve leti po preteku bivanja v
tej nastanitvi upravičena do denarnega nadomestila za nastanitev na zasebnem
naslovu.
(5) Oseba iz
prvega odstavka tega člena, ki je na podlagi zakona, ki ureja vstop, zapustitev
in bivanje tujcev združila družino, je z dnem prihoda družinskih članov v
Republiko Slovenijo upravičena do denarnega nadomestila za zasebno nastanitev
tudi za družinske člane.
(6) Sredstva za denarno nadomestilo za
nastanitev na zasebnem naslovu zagotavlja ministrstvo.
(7) Postopek, višina, ter način dodelitve
in izplačevanja denarnega nadomestila za nastanitev na zasebnem naslovu se
določijo s predpisom iz drugega odstavka 89. člena tega zakona.
94. člen
(zdravstveno varstvo oseb s priznano
mednarodno zaščito)
(1) Osebe, ki jim je bila priznana
mednarodna zaščita, se obvezno zavarujejo iz tega naslova, če niso obvezno
zdravstveno zavarovane na drugi podlagi.
(2) Otroci, ki imajo priznano mednarodno
zaščito, so upravičeni do zdravstvenih storitev pod enakimi pogoji kot otroci,
določeni s predpisi o zdravstvenem varstvu in zdravstvenem zavarovanju.
95. člen
(socialno varstvo oseb, ki jim je priznana
mednarodna zaščita)
Osebe, ki jim je priznana mednarodna
zaščita, so pri uveljavljanju pravic iz socialnega varstva izenačene z
državljani Republike Slovenije. Sredstva za socialno varstvo oseb, ki jim je
priznana mednarodna zaščita, zagotavlja ministrstvo, pristojno za socialne
zadeve.
96. člen
(mladoletnik brez spremstva s priznano
mednarodno zaščito)
(1) Pri delu z mladoletnikom brez spremstva
s priznano mednarodno zaščito je treba:
-      
upoštevati načelo največje otrokove koristi in
-      
mu po pridobitvi mednarodne zaščite nemudoma postaviti zakonitega
zastopnika.
(2) Odločbo o postavitvi zakonitega
zastopnika izda krajevno pristojni center za socialno delo. Zakoniti zastopnik
je lahko sorodnik ali spremljevalec mladoletnika brez spremstva ali predstavnik
organizacije, ki je specializirana za delo z otroki in mladostniki.
(3) Mladoletniku brez spremstva, ki mu je
priznana mednarodna zaščita, se zagotovi bivanje pri odraslih sorodnikih,
rejniški družini ali v posebni, za mladoletnike primerni nastanitvi.
(4) Mladoletnikom istih staršev,
upoštevajoč zlasti njihovo stopnjo zrelosti in starost, se v skladu z možnostmi
poskuša zagotoviti skupna oskrba in nastanitev.
(5) Uradne osebe, ki delajo z mladoletniki
brez spremstva s priznano mednarodno zaščito, morajo biti ustrezno
usposobljene.
97. člen
(izobraževanje in usposabljanje oseb, ki
jim je priznana mednarodna zaščita)
(1) Osebe s priznano mednarodno zaščito so
na področjih predšolske vzgoje, osnovnošolskega, srednješolskega,
visokošolskega in univerzitetnega izobraževanja izenačene z državljani
Republike Slovenije.
(2) Stroške, povezane s priznavanjem tujih
diplom, spričeval in drugih dokazil o formalni izobrazbi oseb, ki jim je priznana mednarodna zaščita, krije ministrstvo.
98. člen
(zaposlovanje in delo oseb, ki jim je priznana mednarodna zaščita)
(1) Osebe, ki jim je priznana mednarodna
zaščita, uveljavljajo pravice iz naslova zaposlovanja in dela v skladu s
predpisi, ki urejajo zaposlovanje in delo tujcev.
(2) Osebe, ki jim je priznana mednarodna
zaščita, uveljavljajo pravice za primer brezposelnosti v skladu s predpisi, ki
urejajo zaposlovanje in zavarovanje za primer brezposelnosti.
99. člen
(pomoč pri vključevanju v okolje)
(1) Oseba s priznano mednarodno zaščito ima
tri leta od pridobitve statusa pravico do pomoči pri vključevanju v okolje.
(2) Pomoč pri vključevanju v okolje temelji
na osebnem integracijskem načrtu, ki se pripravi in izvaja na podlagi
posameznikovih potreb, znanja, zmožnosti in sposobnosti ter vključuje načrt
aktivnosti, namenjenih lažjemu vključevanju v okolje.
(3) Za lažje vključevanje v okolje ima
oseba s priznano mednarodno zaščito v času izvajanja osebnega integracijskega
načrta pravico do udeležbe na tečaju slovenskega jezika ter tečaju spoznavanja
slovenske zgodovine, kulture in ustavne ureditve Republike Slovenije, ki jo osebi
s priznano mednarodno zaščito v najkrajšem možnem času po priznanju statusa
zagotovi ministrstvo.
100. člen
(dolžnosti osebe, ki ji je priznana
mednarodna zaščita)
(1) Oseba s priznano mednarodno zaščito
mora spoštovati ustavno ureditev, zakone, predpise in druge splošne akte
Republike Slovenije ter ukrepe državnih organov in organov samoupravnih
lokalnih skupnosti.
(2) Oseba, ki ji je priznana mednarodna
zaščita, je dolžna organe, pristojne za pomoč pri vključevanju v okolje,
obveščati o vseh spremembah, ki vplivajo na uveljavljanje njenih pravic in
izvrševanje dolžnosti, zlasti pa o:
-      
pridobljeni denarni socialni pomoči, dohodkih in drugih prejemkih ter
premoženju;
-      
opravljanju preizkusa znanja slovenskega jezika;
-      
uspešnosti šolanja na vseh stopnjah izobraževanja;
-      
zaposlitvi;
-      
spremembi naslova prebivališča;
-      
spremembi osebnega imena;
-      
spremembi zakonskega stanu;
-      
sprejemu v državljanstvo Republike Slovenije.
(3) Oseba, ki ji je priznana mednarodna
zaščita, mora nova dejstva in okoliščine ali spremembe iz prejšnjega odstavka
sporočiti v osmih dneh od dne, ko so nastale oziroma je zanje izvedela.
100.a člen
(pravice oseb, ki so v Republiko Slovenijo
sprejete na podlagi letne kvote ali delitve bremen med državami članicami
Evropske unije)
(1) Osebe, ki so v Republiko Slovenijo
sprejete v skladu s postopki iz VIII. poglavja tega zakona, pristojni organ
pred prihodom seznani z informacijami o Republiki Sloveniji ter o pravicah in
dolžnostih oseb s priznano mednarodno zaščito.
(2) Osebam iz prejšnjega odstavka tega člena
se z dnem prihoda v Republiko Slovenijo zagotovi uvajalno obdobje, ki traja tri
mesece.
(3) Osebe iz prvega odstavka tega člena so
z dnem prihoda v Republiko Slovenijo in med uvajalnim obdobjem upravičene do
nastanitve v integracijski hiši ali drugih nastanitvenih zmogljivostih
ministrstva. Stroške nastanitve zagotavlja ministrstvo.
(4) Poleg pravic iz prvega odstavka 89.
člena tega zakona so osebe iz prvega odstavka tega člena upravičene tudi do
orientacijskega programa, ki se izvede v uvajalnem obdobju. Vsebina in trajanje
tega programa se podrobneje določi s predpisom iz četrtega odstavka 70. člena
tega zakona. Sredstva za pripravo in izvajanje orientacijskih programov
zagotavlja ministrstvo.
(5) Osebam iz prvega odstavka tega člena se
izvajanje pravic iz 92. in 99. člena tega zakona po preteku uvajalnega obdobja
zagotavlja tako dolgo, kakor je določeno s tem zakonom.
101. člen
(črtan)
102. člen
(črtan)
103. člen
(črtan)
104. člen
(vrnitev v izvorno državo)
(1) Ministrstvo zagotavlja pomoč tistim
osebam s priznano mednarodno zaščito, ki se želijo vrniti v izvorno državo.
(2) Osebe s priznano mednarodno zaščito, ki
se odločijo za vrnitev v izvorno državo, ohranijo pravice in obveznosti, ki jih
določa ta zakon, do dneva odhoda iz države.
(3) Če oseba s priznano mednarodno zaščito
nima lastnih sredstev, stroške vrnitve v izvorno državo krije ministrstvo.
XII. POGLAVJE
POSTOPEK ZA PODALJŠANJE IN ZAVRNITEV PODALJŠANJA SUBSIDIARNE ZAŠČITE
105. člen
(pogoji)
(1) Ministrstvo osebi s priznano
subsidiarno zaščito 60 dni pred potekom tega statusa pošlje pisno
obvestilo in obrazec, s katerim lahko uveljavlja podaljšanje subsidiarne
zaščite v Republiki Sloveniji.
(2) S pisnim obvestilom iz prejšnjega
odstavka mora biti oseba s priznano subsidiarno zaščito obveščena o pogojih za
podaljšanje subsidiarne te zaščite in o posledicah, če podaljšanja ne
uveljavlja.
(3) Obrazec iz prejšnjega odstavka se
določi v predpisu iz drugega odstavka 89. člena tega zakona.
(4) Če oseba iz prvega odstavka tega člena
želi subsidiarno zaščito podaljšati, mora pristojnemu organu 30 dni pred
potekom tega statusa vrniti izpolnjen obrazec.
(5) Izpolnjen obrazec, ki ga prejme
pristojni organ, velja kot prošnja za podaljšanje subsidiarne zaščite.
(6) Po prejemu obrazca pristojni organ izda
sklep, s katerim se ugotovi, da je oseba iz prvega odstavka tega člena v
postopku podaljšanja subsidiarne zaščite.
106. člen
(postopek)
(1) V postopku pristojni organ opravi
osebni razgovor z osebo iz prejšnjega člena in preveri obstoj razlogov za
podaljšanje subsidiarne zaščite, in sicer v okviru razlogov, podanih v prošnji
za mednarodno zaščito, na podlagi katerih ji je bila
že priznana subsidiarna zaščita.
(2) Pri izvedbi postopka iz prejšnjega
odstavka se smiselno uporabljajo določbe 46., 47. in 48. člena tega zakona.
(3) Pri osebnem razgovoru ima oseba iz
prvega odstavka tega člena pravico do tolmača, za jezik, ki ga razume. V
jeziku, ki ga razume, mora biti seznanjena tudi z vsebino odločitve iz četrtega
in petega odstavka tega člena. V ta jezik se prevedejo izrek, bistveni razlogi
za odločitev in pravni pouk.
(4) Če obstajajo
razlogi za podaljšanje, pristojni organ izda odločbo, s katero osebi iz
prejšnjega odstavka podaljša subsidiarno zaščito za dve leti.
(5) Če oseba ne
izpolnjuje pogojev za podaljšanje, pristojni organ izda odločbo, s katero
zavrne prošnjo za podaljšanje subsidiarne zaščite.
(6) Osebi iz
prejšnjega člena na podlagi sklepa iz šestega odstavka prejšnjega člena do
pravnomočnosti odločbe, s katero se ugotavljajo pogoji za podaljšanje subsidiarne
zaščite, pripadajo pravice iz 89. člena tega zakona.
(7) Zoper odločbo
iz četrtega in petega odstavka tega člena se lahko vloži tožba v 15 dneh od vročitve. Upravno sodišče mora o
tožbi odločiti v 30 dneh od prejema tožbe.
XIII. POGLAVJE
PRENEHANJE IN ODVZEM STATUSA MEDNARODNE ZAŠČITE
107. člen
(razlogi za
prenehanje statusa mednarodne zaščite)
(1) Beguncu preneha status, če:
-      
prostovoljno sprejme zaščito svoje izvorne države, ali
-      
ponovno prostovoljno pridobi državljanstvo izvorne države, ali
-      
pridobi novo državljanstvo in uživa zaščito države, ki mu ga je
podelila, ali
-      
se prostovoljno vrne v državo, ki jo je zapustil in v katero se ni
vračal zaradi strahu pred preganjanjem, ali
-      
prenehajo okoliščine, zaradi katerih mu je bil priznan status begunca in
ne more več zavračati zaščite države, katere državljan je, ali
-      
se kot oseba brez državljanstva zaradi prenehanja okoliščin, zaradi
katerih mu je bil priznan status begunca, lahko vrne v prejšnjo državo
običajnega prebivališča, ali
-      
se mu nedvoumno odpove, ali
-      
umre.
(2) Osebi, ki ji je priznana subsidiarna
zaščita, preneha status:
-      
s potekom časa, določenim z odločbo o priznanju statusa, ali
-      
kadar okoliščine, zaradi katerih ji je bila priznana subsidiarna
zaščita, prenehajo ali se spremenijo do te mere, da taka zaščita ni več
potrebna, ali
-      
če se mu nedvoumno odpove, ali
-      
če pridobi novo državljanstvo in uživa zaščito države, ki mu ga je
podelila, ali
-      
če oseba umre.
(3) Pri ugotavljanju razlogov iz pete in
šeste alineje prvega odstavka in druge alineje drugega odstavka tega člena mora
biti sprememba okoliščin bistvena in trajna do te mere, da se begunčevega
strahu pred preganjanjem ne more več šteti za utemeljenega, oziroma, da osebi s
subsidiarno zaščito ne grozi več resno tveganje ali resna škoda.
(4) V primeru razlogov iz pete in šeste
alineje prvega odstavka tega člena in druge alineje drugega odstavka tega člena
mora pristojni organ pridobiti aktualne informacije iz osme in devete alineje
23. člena tega zakona.
(5) V primeru obstoja okoliščin iz pete in
šeste alineje prvega odstavka in druge alineje drugega odstavka tega člena
status ne preneha, če oseba navede utemeljene razloge, ki izhajajo iz
preganjanja v preteklosti ali resne škode, povzročene v preteklosti, zaradi
katerih noče izkoristiti zaščite države, katere državljan je, oziroma države
prejšnjega običajnega prebivališča, če gre za osebo brez državljanstva.
(6) V primeru obstoja razlogov iz prve,
druge, tretje, četrte in sedme alineje prvega odstavka ter tretje in četrte
alineje drugega odstavka tega člena pristojni organ izda odločbo. Zoper odločbo
se lahko vloži tožba v 15 dneh od vročitve. Upravno sodišče mora o tožbi odločiti
v 30 dneh od prejema tožbe.
(7) V primeru obstoja razlogov za
prenehanje statusa iz osme alineje prvega odstavka in pete alineje drugega
odstavka tega člena, status preneha z dnem smrti osebe.
(8) Ne glede na določbo šestega odstavka
tega člena status osebi preneha z dnem sprejema v državljanstvo Republike
Slovenije.
108. člen
(razlogi za
odvzem statusa mednarodne zaščite)
(1) Beguncu se status odvzame, če:
-      
se ugotovi eno od dejstev, določenih v prvem odstavku 5. člena tega
zakona, ali
-      
se ugotovi dejstvo iz pete in šeste alineje prvega odstavka prejšnjega
člena, ali
-      
je bilo njegovo napačno prikazovanje ali izpuščanje dejstev, vključno z
lažnimi dokumenti, odločilnega pomena za podelitev statusa begunca, ali
-      
obstajajo utemeljeni razlogi, da se ga obravnava kot nevarnega za
varnost Republike Slovenije, kar se kaže zlasti v ogrožanju varnosti ozemeljske
celovitosti, suverenosti, izvrševanja mednarodnih obveznosti in ogrožanju
varstva ustavne ureditve, ali
-      
po pravnomočni obsodbi za kaznivo dejanje zoper človečnost in mednarodno
pravo predstavlja nevarnost za Republiko Slovenijo.
(2) Če se med postopkom podelitve
mednarodne zaščite ugotovijo dejstva iz četrte ali pete alineje prejšnjega
odstavka, se statusa begunca prosilcu ne prizna.
(3) Osebam, ki jim je bil status begunca
odvzet zaradi razlogov iz četrte in pete alineje prvega odstavka tega člena in
osebam iz prejšnjega odstavka, ki se nahajajo v Republiki Sloveniji, pripadajo
pravice, kot jih določa Ženevska konvencija, in sicer: pravica do enake
obravnave, svobode veroizpovedi, dostopa do sodišč, izobraževanja in
usposabljanja, nekaznovanja v primeru nezakonitega prestopa državne meje, prepovedi
izgona in upoštevanje načela nevračanja.
(4) Osebi se subsidiarna zaščita odvzame,
če:
-      
se ugotovi eno od dejstev, določenih v drugem odstavku 5. člena tega
zakona, ali so izpolnjeni pogoji iz četrtega odstavka 5. člena tega zakona, ali
-      
se ugotovi, da so okoliščine, zaradi katerih ji je bila priznana
subsidiarna zaščita, prenehale ali so se spremenile do te mere, da taka zaščita
ni več potrebna, ali
-      
je bilo njeno napačno prikazovanje ali izpuščanje dejstev, vključno z
lažnimi dokumenti, odločilnega pomena za podelitev subsidiarne zaščite.
109. člen
(postopek odvzema
statusa)
(1) Pristojni organ lahko postopek odvzema
statusa uvede kadarkoli.
(2) O uvedbi postopka odvzema statusa s
pisnim obvestilom obvesti osebo s priznano mednarodno zaščito. V pisnem obvestilu
pristojni organ navede tudi razloge za začetek tega postopka.
(3) Pred sprejemom odločitve pristojni
organ z osebo iz prejšnjega odstavka, opravi osebni razgovor, na katerem ima ta
oseba možnost, da navede razloge, zakaj ji status mednarodne zaščite ne bi smel
biti odvzet. Pri vodenju osebnega razgovora se smiselno uporabljajo določbe 47.
in 48. člena tega zakona.
(4) Če oseba iz drugega odstavka tega člena
ne razume slovenskega jezika, ima pri osebnem razgovoru pravico do tolmača za
jezik, ki ga razume. V tem primeru mora biti v jeziku, ki ga razume, seznanjena
tudi z obvestilom iz drugega odstavka tega člena ter z vsebino odločitve iz
petega odstavka tega člena. V ta jezik se prevedejo izrek, bistveni razlogi za
odločitev in pravni pouk.
(5) Pristojni organ v postopku o odvzemu
statusa mednarodne zaščite izda odločbo. Zoper odločbo se lahko vloži tožba v
15 dneh od vročitve. Upravno sodišče mora o tožbi odločiti v 30 dneh od prejema
tožbe.
110. člen
(črtan)
111. člen
(črtan)
XIV. POGLAVJE
LISTINE
112. člen
(izkaznica prosilca)
(1) Izkaznica prosilca je dokument, ki
potrjuje njegov status prosilca in hkrati dovoljenje, da oseba ostane v
Republiki Sloveniji do izvršljivosti odločitve v postopku mednarodne zaščite.
(2) Izkaznica iz prejšnjega odstavka se
prosilcu izda najkasneje v treh dneh po vložitvi prošnje.
(3) Izkaznica prosilca velja največ 120 dni, z možnostjo podaljšanja.
(4) Način izdaje, obliko in vsebino
izkaznice prosilca določi minister v predpisu iz tretjega odstavka 78. člena
tega zakona.
112.a člen
(način izdaje, vsebina, razveljavitev in
oblika dovoljenja za prebivanje)
(1) Dovoljenje za prebivanje, izdano kot
samostojna listina je javna listina, ki izkazuje istovetnost osebe s priznano
mednarodno zaščito in potrjuje priznan status mednarodne zaščite.
(2) Beguncu se izda dovoljenje za
prebivanje kot samostojna listina z veljavnostjo deset let.
(3) Osebi, ki ji je priznana subsidiarna
zaščita, se izda dovoljenje za prebivanje z veljavnostjo za čas, za katerega ji
je priznana ta zaščita.
(4) Na podlagi sklepa iz šestega odstavka
105. člena tega zakona se osebi iz prvega odstavka 105. člena tega zakona izda
dovoljenje za prebivanje kot samostojna listina z veljavnostjo šestih mesecev z
možnostjo podaljšanja dovoljenja.
(5) Dovoljenje za prebivanje mora poleg
fotografije osebe s priznano mednarodno zaščito vsebovati:
-      
priimek in ime osebe,
-      
državljanstvo,
-      
datumu rojstva in spol,
-      
EMŠO, če mu je ta določena,
-      
rok veljavnosti,
-      
podobo obraza in dva prstna odtisa osebe s priznano mednarodno zaščito,
obdelane in shranjene kot biometrične podatke,
-      
vrsto dovoljenja za prebivanje,
-      
obliko mednarodne zaščite,
-      
datum in kraj izdaje.
(6) Dovoljenje za prebivanje, ki je izdano
imetniku, mlajšemu od šestih let, ali imetniku, ki iz zdravstvenih razlogov ne
more dati nobenega prstnega odtisa, ne vsebuje prstnih odtisov. Dovoljenje za
prebivanje, izdano imetniku, ki iz zdravstvenih razlogov lahko da samo en
prstni odtis, vsebuje en prstni odtis.
(7) Imetnikom dovoljenja za prebivanje iz
prejšnjega odstavka tega člena se lahko izda dovoljenje za prebivanje v obliki
samostojne listine z veljavnostjo, krajšo od deset let.
(8) Če status
mednarodne zaščite preneha ali se odvzame, mora imetnik v osmih dneh po
prenehanju ali odvzemu statusa ministrstvu vrniti dovoljenje za prebivanje,
izdano kot samostojno listino. Če tega ne stori, mu policija ob preverjanju
zakonitosti prebivanja v državi ali vstopa v državo ali ob preverjanju
istovetnosti dovoljenje odvzame in ga pošlje ministrstvu.
(9) Oseba s priznano mednarodno zaščito je
oproščena plačila upravne takse in stroškov tiskovine.
(10) Vsebina, oblika, način izdaje
dovoljenja za prebivanje, način zajemanja prstnih odtisov ter način in
označitev razveljavitve ali prenehanja dovoljenja za prebivanje so določeni v
predpisu, sprejetim na podlagi zakona. ki ureja vstop, zapustitev in bivanje
tujcev v Republiki Sloveniji.
112.b člen
(pogrešitev dovoljenja)
(1) Pogrešitev, izgubo ali tatvino (v
nadaljnjem besedilu: pogrešitev) dovoljenja za prebivanje v Republiki Sloveniji
mora imetnik takoj, če to ni mogoče, pa najpozneje v osmih dneh, naznaniti
ministrstvu.
(2) Pogrešitev dovoljenja za prebivanje v
tujini mora imetnik takoj, če to ni mogoče pa najpozneje v osmih dneh,
naznaniti najbližjemu diplomatskemu predstavništvu ali konzulatu Republike
Slovenije v tujini, da o pogrešitvi obvesti ministrstvo, ki je dovoljenje
izdalo.
(3) V naznanitvi pogrešitve dovoljenja za
prebivanje mora imetnik navesti tudi točne podatke o okoliščinah te pogrešitve.
(4) Ministrstvo osebi s priznano mednarodno
zaščito izda novo listino.
113. člen
(črtan)
114. člen
(črtan)
115. člen
(potni list za begunca)
(1) Postopki izdaje, vročitve in naznanitve
pogrešitve potnega lista za begunca se izvajajo v skladu z zakonom, ki ureja
potne listine za državljane Republike Slovenije, razen če ta zakon določa
drugače.
(2) Pristojni organ za izvajanje postopkov
izdaje, vročitve in naznanitve pogrešitve potnega lista za begunca je
ministrstvo.
(3) Potni list za begunca se izda z
veljavnostjo desetih let. Za potne liste, izdane z veljavnostjo krajšo od
desetih let, se smiselno uporabljajo določbe zakona iz prvega odstavka tega
člena.
(4) Begunec mora potni list po prenehanju
ali odvzemu statusa begunca v osmih dneh izročiti ministrstvu.
(5) Begunec, ki nima lastnih sredstev za preživljanje
ali mu preživljanje ni zagotovljeno kako drugače, je v postopku izdaje potnega
lista oproščen plačila upravne takse.
(6) Minister predpiše ceno obrazca listine
ter vsebino, obliko in način izdaje potnega lista za begunca. S predpisom o
obrazcu potnega lista za begunca se določi tudi način zajemanja prstnih
odtisov.
116. člen
(potni list za osebo s subsidiarno
zaščito)
(1) Oseba s subsidiarno zaščito uporablja
svoj nacionalni potni list.
(2) Če oseba iz prejšnjega odstavka nima
svojega nacionalnega potnega lista, ji pristojni organ za čas subsidiarne
zaščite izda potni list za tujca, razen če obstajajo razlogi za zavrnitev
izdaje v skladu z zakonom, ki ureja vstop, zapustitev in bivanje tujcev v
Republiki Sloveniji.
(3) Pristojni organ za izvajanje postopkov
izdaje, vročitve in naznanitve pogrešitve potnega lista za osebo s subsidiarno
zaščito je ministrstvo.
117. člen
(črtan)
XV. POGLAVJE
EVIDENCE
118. člen
(vrste evidenc)
Zaradi zagotovitve podatkov, potrebnih za
opravljanje nalog, določenih s tem zakonom, se upravljajo in vzdržujejo
evidence, ki vključujejo podatke o:
1.    
vloženih prošnjah;
2.    
mladoletnih prosilcih brez spremstva staršev;
3.    
prosilcih, nastanjenih v azilnem domu ali njegovih izpostavah;
4.    
vlogah in rešitvah komisije iz tretjega odstavka 83. člena tega zakona;
5.    
prosilcih, ki so razseljeni;
6.    
izrečenih ukrepih glede kršitev hišnega reda;
7.    
dostopanju prosilcev do svetovalcev za begunce;
8.    
osebah, ki so pridobile status begunca;
9.    
osebah, ki so pridobile status begunca na podlagi kvote;
10.  osebah,
ki jim je bila priznana subsidiarna zaščita;
11.  osebah,
katerih prošnja je bila zavrnjena v pospešenem postopku;
12.  osebah,
katerih prošnja je bila zavrnjena v rednem postopku;
13.  osebah,
katerih prošnja je bila zavržena na podlagi 60. člena tega zakona;
14.  osebah,
katerih prošnja je bila zavržena na podlagi 62. člena tega zakona;
15.  osebah,
katerih prošnja je bila zavržena na podlagi 67. člena tega zakona;
16.  osebah,
katerih prošnja je bila zavržena iz drugih razlogov;
17.  izdanih
sklepih na podlagi 59. člena tega zakona;
18.  osebah,
glede katerih je bil postopek ustavljen;
19.  ponovnih
prošnjah;
20.  zahtevkih
za uvedbo ponovnega postopka;
21.  zavrženih
zahtevkih za uvedbo ponovnega postopka;
22.  prošnjah
za podaljšanje subsidiarne zaščite;
23.  zavrnjenih
prošnjah za podaljšanje subsidiarne zaščite;
24.  umaknjenih
prošnjah za podaljšanje subsidiarne zaščite;
25.  zavrženih
prošnjah za podaljšanje subsidiarne zaščite;
26.  podaljšani
subsidiarni zaščiti;
27.  prenehanju
statusa begunca;
28.  odvzemu
statusa begunca;
29.  odvzemu
subsidiarne zaščite;
30.  prenehanju
subsidiarne zaščite;
31.  izdanih
izkaznicah prosilca;
32.  izdanih
potnih listih za begunca;
33.  izdanih
dovoljenjih za prebivanje.
119. člen
(podatki za vložitev prošnje)
(1) Prošnja mora biti podana na obrazcu,
določenem v predpisu iz četrtega odstavka 43. člena tega zakona.
(2) Vlagatelj namere je dolžan v prošnji
dati pristojnemu organu naslednje podatke:
1.    
osebno ime;
2.    
druga imena ali vzdevke;
3.    
rojstni datum (dan, mesec, leto);
4.    
spol;
5.    
kraj rojstva (država, mesto, kraj);
6.    
državljanstvo;
7.    
zakonski stan;
8.    
naslov zadnjega prebivališča (država, mesto, kraj);
9.    
narodnost;
10.  etnično
ali plemensko skupino;
11.  vero;
12.  jezik;
13.  datum
odhoda iz izvorne države (dan, mesec, leto);
14.  države,
v katerih je bival po tem, ko je zapustil izvorno državo;
15.  datum
vstopa v Republiko Slovenijo (dan, mesec, leto);
16.  kraj
vstopa;
17.  način
vstopa;
18.  dokumente
za ugotavljanje istovetnosti (vrsta dokumenta, številka, datum in kraj izdaje);
19.  izobrazbo
in poklic;
20.  vojaški
rok;
21.  pripadnost
politični stranki ali organizaciji;
22.  predhodne
prošnje v Republiki Sloveniji;
23.  prošnje
v drugih državah;
24.  podatke
o predkaznovanosti;
25.  posebne
potrebe ali problemi;
26.  družinske
podatke za otroke brez spremstva;
27.  ožje
družinske člane, ki spremljajo prosilca;
28.  druge
sorodnike, ki spremljajo prosilca;
29.  druge
sorodnike, ki že prebivajo v Republiki Sloveniji;
30.  bližje
člane družine, ki živijo v izvorni državi;
31.  člane
družine, ki živijo izven izvorne države;
32.  izjavo
prosilca.
(3) Prošnja vsebuje tudi fotografijo in
prstne odtise prosilca.
(4) Pristojni organ po uradni dolžnosti
prosilcu določi EMŠO.
120. člen
(podatki o osebah z mednarodno zaščito)
Ministrstvo za namene izvrševanja tega
zakona zbira in obdeluje naslednje podatke o osebah z mednarodno zaščito:
1.    
osebno ime;
2.    
osebno ime, državljanstvo, datum in kraj rojstva zakonitega zastopnika;
3.    
osebno ime, državljanstvo, datum in kraj rojstva skrbnika;
4.    
datum in kraj rojstva;
5.    
dekliški priimek;
6.    
spol;
7.    
zakonska zveza, zunajzakonska skupnost ali druga oblika partnerske
zveze, urejene z zakonom;
8.    
državljanstvo;
9.    
narodnost, če begunec oziroma oseba s subsidiarno zaščito s tem pisno
soglaša;
10.  veroizpoved,
če begunec oziroma oseba s subsidiarno zaščito s tem pisno soglaša;
11.  naslov
stalnega prebivališča v Republiki Sloveniji;
12.  naslov
začasnega prebivališča v Republiki Sloveniji;
13.  izobrazba
in poklic;
14.  številko,
datum izdaje in vrsto osebnega dokumenta;
15.  številko
in datum izdaje potnega lista za begunca oziroma osebo s subsidiarno zaščito;
16.  osebna
imena in naslove stalnega ali začasnega prebivališča družinskih članov v
Republiki Sloveniji;
17.  podatke
o zdravstvenem stanju, če begunec oziroma oseba s subsidiarno zaščito s tem
pisno soglaša;
18.  podatke
o šolanju, izobraževanju in pridobljeni izobrazbi v Republiki Sloveniji;
19.  podatke
o zaposlitvi, dohodkih in drugih prejemkih ter premoženju;
20.  EMŠO;
21.  podatke
o obiskovanju tečaja slovenskega jezika;
22.  podatke
o obiskovanju tečaja spoznavanja kulture; zgodovine in ustavne ureditve
Republike Slovenije;
23.  podatke
o vključitvi v sistem socialnega varstva;
24.  podatke
o opravljanju preizkusa znanja iz slovenskega jezika;
25.  podatke
o vključitvi v sistem zdravstvenega zavarovanja.
121. člen
(črtan)
122. člen
(zbiranje podatkov)
Ministrstvo zbira podatke iz 119. in 120. člena tega zakona neposredno od prosilcev, oseb s priznano mednarodno zaščito, od drugih
oseb ali iz že obstoječih osebnih ali drugih zbirk podatkov.
123. člen
(podatki za izdajo izkaznice prosilca)
Za izdajo izkaznice prosilca se uporabijo
podatki iz prve, tretje, četrte, pete in šeste točke drugega odstavka
119. člena tega zakona, EMŠO in naslov prebivališča v Republiki Sloveniji.
123.a člen
(podatki za izdajo dovoljenja za
prebivanje)
(1) V postopku izdaje dovoljenja za
prebivanje osebi, ki ji je priznana mednarodna zaščita, se uporabijo podatki iz
1., 3., 4., 6. in 8. točke 120. člena tega zakona.
(2) Oseba s priznano mednarodno zaščito
mora v postopku izdaje dovoljenja za prebivanje priložiti fotografijo
predpisane velikosti v fizični ali digitalni obliki, ki kaže njeno pravo podobo
in dati dva prstna odtisa za digitalni zajem. Oseba, mlajša od šestih let, in
oseba, ki iz zdravstvenih razlogov ne more dati nobenega prstnega odtisa, ne da
prstnih odtisov. Oseba, ki iz zdravstvenih razlogov lahko da samo en prstni
odtis, da en prstni odtis.
(3) V evidenci iz 37. točke 118. člena tega
zakona vodi ministrstvo podatke iz prvega in drugega odstavka tega člena ter
podatke o podobi obraza in prstnih odtisih ter roki in prstu prstnega odtisa
imetnika dovoljenja za prebivanje v digitalni obliki. V evidenci o dovoljenjih
za prebivanje vodi pristojni organ tudi podatke o veljavnosti in serijski
številki dovoljenja, o prenehanju dovoljenja in o ukradenih ali pogrešanih
dovoljenjih.
(4) Prstna odtisa oziroma prstni odtis se
hrani do vročitve dovoljenja za prebivanje.
(5) Zaradi zagotovitve varnosti pravnega
prometa in odkrivanja ukradenih ali pogrešanih dovoljenjih za prebivanje se o
ukradenih in pogrešanih dovoljenjih za prebivanje podatki o pristojnem organu,
ki je izdal dovoljenje, datumu izdaje, veljavnosti in serijski številki
dovoljenja ter datumu prijave pogrešitve dovoljenja javno objavijo na enotnem
državnem portalu e‑uprave.
124. člen
(črtan)
125. člen
(črtan)
126. člen
(podatki za izdajo potnega lista za
begunca)
(1) Za izdajo potnega lista za begunca se
uporabijo podatki iz 1., 3., 4., 6., 8., 11. in 20. točke 120. člena tega zakona.
(2) Begunec mora k vlogi za izdajo potnega
lista za begunca priložiti fotografijo predpisane velikosti v fizični ali
digitalni obliki, ki kažeta njegovo pravo podobo in dati dva prstna odtisa za
njun digitalni zajem. Begunec, mlajši od 12 let, in begunec, ki iz
zdravstvenih razlogov ne more dati nobenega prstnega odtisa, ne da prstnih
odtisov. Begunec, ki iz zdravstvenih razlogov lahko da samo en prstni odtis, da
en prstni odtis.
(3) V evidenci potnih listov za begunca
vodi ministrstvo podatke o:
-      
številki in datumu izdaje odločbe oziroma vrsti potnega lista,
-      
registrski in serijski številki potnega lista,
-      
veljavnosti in datumu izdaje potnega lista,
-      
fotografijo imetnika v digitalni obliki,
-      
prstna odtisa oziroma prstni odtis in podatek o roki in prstu prstnega
odtisa,
-      
ukradenih in pogrešanih potnih listih.
(4) Prstna odtisa oziroma prstni odtis se
hrani do vročitve potnega lista.
(5) Potni list za begunca vsebuje tudi
pomnilniški medij, na katerem so podoba obraza in prstna odtisa imetnika
obdelani in shranjeni kot biometrični podatek.
127. člen
(podatki v evidencah)
(1) Pri vodenju evidenc iz 118. člena
tega zakona se uporabljajo vsi podatki iz drugega in tretjega odstavka
119. člena tega zakona.
(2) Vse evidence iz prvega odstavka
118. člena tega zakona, razen evidence iz prve točke 118. člena tega
zakona, vsebujejo tudi podatke o naslovu prebivališča v Republiki Sloveniji.
(3) Evidenca iz tretje točke prvega
odstavka 118. člena tega zakona vsebuje tudi podatke o opravljanju
vzdrževalnih del iz 82. člena, dodatnem obsegu zdravstvenih storitev iz
84. člena, delu prosilca iz 85. člena, osnovnošolskem izobraževanju
iz 86. člena ter humanitarni pomoči iz 87. člena tega zakona.
(4) Evidenca iz pete točke prvega odstavka
118. člena tega zakona vsebuje tudi podatke o prejeti finančni pomoči iz
83. člena, dodatnem obsegu zdravstvenih storitev iz 84. člena, delu
prosilca iz 85. člena, osnovnošolskem izobraževanju iz 86. člena ter
humanitarni pomoči iz 87. člena tega zakona.
XVI. POGLAVJE
VARSTVO OSEBNIH PODATKOV
128. člen
(zbiranje, obdelava in posredovanje
osebnih podatkov)
(1) Organi, pristojni za izvajanje tega
zakona, lahko zbirajo osebne in druge splošne podatke od prosilcev in od oseb s
priznano mednarodno zaščito v Republiki Sloveniji v obsegu, potrebnem za
opravljanje svojih nalog, določenih s tem zakonom.
(2) Državni in drugi organi in
organizacije, ki razpolagajo s podatki, ki se nanašajo na osebe iz prejšnjega
odstavka, so dolžni te podatke posredovati pristojnim organom za izvajanje tega
zakona, na njihovo zahtevo.
(3) Na podlagi razlogov, določenih z
zakonom, lahko organi, pristojni za izvajanje tega zakona, drugim državnim
organom za osebe iz prvega odstavka tega člena posredujejo osebne podatke,
fotografije in podatke, pridobljene z daktiloskopiranjem.
(4) Zbiranje, obdelava in posredovanje
podatkov iz prvega, drugega in tretjega odstavka tega člena morajo biti v
skladu s predpisi, ki urejajo varstvo osebnih podatkov.
(5) Podatki,
pridobljeni z daktiloskopiranjem in fotografije prosilca, se za izvajanje
Uredbe 2003/343/ES posredujejo državi članici Evropske unije in državi
pristopnici k tej uredbi.
129. člen
(posredovanje podatkov)
(1) Vse podatke, ki jih prosilec in oseba s
priznano mednarodno zaščito v Republiki Sloveniji poda v postopku po tem
zakonu, morajo pristojni organi za izvajanje tega zakona, drugi državni organi, organizacije in posamezniki varovati pred organi njegove izvorne države. Zainteresirani
javnosti se lahko posredujejo le na podlagi soglasja prosilca.
(2) Za odstranitev osebe, katere prošnja je
bila zavrnjena ali zavržena in je bila odrejena njena prisilna odstranitev v
izvorno državo, se tujim organom lahko posreduje le naslednje podatke:
-      
ime in priimek, rojstne podatke, spol, državljanstvo, podatke o
dokumentih, ki jih je izdala izvorna država in zadnji naslov v tej državi;
-      
po potrebi prstne odtise in fotografije.
130. člen
(črtan)
131. člen
(varstvo osebnih podatkov pri izdelavi
listin)
Osebne podatke iz 112., 113., 114. in 115. člena tega zakona sme uporabljati pooblaščeno podjetje ali organ za izdelavo
izkaznice prosilca, izkaznice begunca, izkaznice o subsidiarni zaščiti, potnega
lista za begunca in za potrebe vpisa podatkov na obrazce navedenih listin in
jih mora v 30 dneh po uporabi uničiti.
132. člen
(hramba dokumentarnega gradiva)
(1) Evidence in osebni podatki, ki so bili
zbrani na podlagi 118. člena in drugega odstavka 119. člena tega
zakona, predstavljajo dokumentarno gradivo.
(2) Pristojni organ dokumentarno gradivo iz
118., drugega odstavka 119. in 120. člena tega zakona hrani kot trajno
gradivo, podatke iz 121. člena tega zakona pa se hrani deset let.

Zakon o mednarodni zaščiti – ZMZ (Uradni list RS, št. 111/07) vsebuje naslednje prehodne in končne
določbe:
»XVII. POGLAVJE
PREHODNE IN KONČNE DOLOČBE
133. člen
(1) Določbe predpisov s področja zdravstva
in zdravstvenega zavarovanja, ki se nanašajo na zdravstveno varstvo oseb s
priznano mednarodno zaščito, se uskladijo z določbami tega zakona v enem letu
po uveljavitvi tega zakona.
(2) Tretji odstavek 94. člena tega
zakona se prične uporabljati z dnem uveljavitve predpisov iz prejšnjega
odstavka tega člena.
(3) Določbe predpisov s področja socialnega
varstva, ki se nanašajo na socialno varstvo oseb s priznano mednarodno zaščito,
se uskladijo z določbami tega zakona v enem letu po uveljavitvi tega zakona.
(4) Določbe predpisov s področja
družinskega skrbstva, ki se nanašajo na družinsko skrbstvo oseb s priznano
mednarodno zaščito, se uskladijo z določbami tega zakona v enem letu po
uveljavitvi tega zakona.
134. člen
(1) Podzakonski akti iz petega odstavka
13. člena, četrtega odstavka 43. člena, tretjega odstavka
78. člena, tretjega odstavka 80. člena, drugega odstavka
81. člena, drugega odstavka 89. člena ter četrtega odstavka
92. člena tega zakona se izdajo v enem letu po uveljavitvi tega zakona.
(2) Do izdaje podzakonskih predpisov na
podlagi tega zakona se uporabljajo naslednji predpisi, kolikor niso v nasprotju
z določbami tega zakona:
-      
Navodilo o postopku in načinu ravnanja s tujci, ki vstopijo v Republiko
Slovenijo in želijo vložiti prošnjo za azil, ter o sprejemanju, vsebini in
ravnanju z vloženimi prošnjami za azil oziroma izjavami, sprejetimi na zapisnik
(Uradni list RS, št. 65/00),
-      
Pravilnik o nagrajevanju in povračilu stroškov svetovalcem za begunce
(Uradni list RS, št. 74/06),
-      
Pravilnik o načinih in pogojih zagotavljanja pravic prosilcem za azil
(Uradni list RS, št. 121/06) in
-      
Uredba o pravicah in dolžnostih beguncev v Republiki Sloveniji (Uradni
list RS, št. 33/04 in 129/04).
(3) Listine iz 112., 113., 114. in 115. člena tega zakona se pričnejo izdajati v šestih mesecih po uveljavitvi podzakonskih
aktov iz tretjega odstavka 78. člena in drugega odstavka 89. člena
tega zakona.
(4) Do začetka izdajanja listin iz
prejšnjega odstavka, se izdajajo listine v skladu z Zakonom o azilu (Uradni
list RS, št. 51/06 – uradno prečiščeno besedilo in 134/06 – odločba US).
135. člen
(1) Podzakonski akt iz četrtega odstavka
58. člena tega zakona se izda v šestih mesecih po vzpostavitvi ustreznih
nastanitvenih zmogljivosti na letališču oziroma v pristanišču.
(2) Podzakonski akt iz četrtega odstavka
70. člena tega zakona se izda v dveh letih po uveljavitvi tega zakona.
136. člen
(1) Evidence iz XV. poglavja tega zakona se
vzpostavijo v roku enega leta po uveljavitvi tega zakona.
(2) Do vzpostavitve evidenc iz prejšnjega
odstavka se vodijo evidence iz VI.A poglavja Zakona o azilu (Uradni list RS,
št. 51/06 – uradno prečiščeno besedilo in 134/06 – odločba US), če niso v
nasprotju z določbami tega zakona.
137. člen
Organizacije, ki delujejo v imenu Visokega
komisariata v Republiki Sloveniji, pristojni organ v šestih mesecih po
uveljavitvi tega zakona informirajo o prenosu nalog in načinu ter obsegu
delovanja v imenu Visokega komisariata v Republiki Sloveniji.
138. člen
Javni razpis za svetovalce za begunce se
objavi v šestih mesecih po uveljavitvi tega zakona. Do objave seznama
svetovalcev za begunce na spletni strani ministrstva delo svetovalcev za
begunce opravljajo že izbrani svetovalci za begunce.
139. člen
Javni razpis za tolmače se objavi v šestih
mesecih po uveljavitvi tega zakona. Do objave seznama tolmačev na spletni
strani ministrstva tolmačenje opravljajo tolmači, s katerimi ima pristojni
organ sklenjene pogodbe.
140. člen
(1) Postopki, začeti po Zakonu o azilu
(Uradni list RS, št. 51/06 – uradno prečiščeno besedilo in 134/06 – odločba
US), se nadaljujejo in končajo po določbah tega zakona.
(2) Osebe s priznano subsidiarno zaščito po
Zakonu o azilu (Uradni list RS, št. 51/06 – uradno prečiščeno besedilo in
134/06 – odločba US) obdržijo pravico do stalnega prebivanja v Republiki
Sloveniji.
(3) Pogoji za razselitev se osebam, ki so
bile razseljene na podlagi Zakona o azilu (Uradni list RS, št. 51/06 – uradno
prečiščeno besedilo in 134/06 – odločba US), ponovno preverijo v skladu s pogoji,
določenimi v 83. členu tega zakona. Če pogojev ne izpolnjujejo, se
nastanijo v azilnem domu oziroma njegovi izpostavi.
141. člen
Z dnem uveljavitve tega zakona preneha
veljati Zakon o azilu (Uradni list RS, št. 51/06 – uradno prečiščeno besedilo
in 134/06 – odločba US).
142. člen
Ta zakon začne veljati trideseti dan po
objavi v Uradnem listu Republike Slovenije.«.

Odločba o
ugotovitvi, da je bila prva alineja drugega odstavka 45.b člena Zakona o azilu
v neskladju z Ustavo, da je prva alineja drugega odstavka Zakona o mednarodni
zaščiti v neskladju z Ustavo in o zavrtnitvi ustavne pritožbe
(Uradni list RS, št. 111/08),
določa: 
»[…]
2. Prva alineja drugega odstavka 83. člena
Zakona o mednarodni zaščiti (Uradni list RS, št. 111/07) je v neskladju z
Ustavo, v preostalem delu drugi odstavek 83. člena tega zakona ni v neskladju z
Ustavo.
3. Državni zbor mora neskladje iz prejšnje
točke odpraviti v roku desetih mesecev po objavi te odločbe v Uradnem listu
Republike Slovenije.
4. Do odprave neskladja iz 2. točke tega
izreka pristojni organ ne sme zavrniti namestitve prosilca na zasebnem naslovu
zgolj zato, ker lahko zagotovi njegovo namestitev v azilnem domu ali v njegovi
izpostavi.
[…]«.

Zakon o spremembah in dopolnitvah Zakona o mednarodni zaščiti – ZMZ-A (Uradni list RS, št. 58/09) vsebuje naslednjo prehodno in končno
določbo:
»PREHODNA IN KONČNA DOLOČBA
8. člen
Minister, pristojen za notranje zadeve,
uskladi Pravilnik o pravicah prosilcev za mednarodno zaščito (Uradni list RS,
št. 67/08) in Pravilnik o nagrajevanju in povračilu stroškov svetovalcem za
begunce (Uradni list RS, št. 34/09), z določbami tega zakona v šestih mesecih
od njegove uveljavitve.
9. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o mednarodni zaščiti – ZMZ-B (Uradni list RS, št. 99/10) vsebuje naslednje prehodne in končne
določbe:
»PREHODNE IN KONČNE DOLOČBE
99. člen
Postopki, začeti po Zakonu o mednarodni
zaščiti (Uradni list RS, št. 111/07 in 58/09), se nadaljujejo in končajo po
določbah tega zakona.
Če se osebi, ki ji je bil priznan azil iz
humanitarnih razlogov na podlagi Zakona o azilu (Uradni list RS, št. 134/03 –
uradno prečiščeno besedilo) oziroma ji je bila priznana subsidiarna zaščita na
podlagi Zakona o azilu (Uradni list RS, št. 51/06 – uradno prečiščeno
besedilo), ugodi prošnja za združevanje družine iz 17. člena zakona, družinski
člani te osebe pridobijo pravico do stalnega prebivanja v Republiki Sloveniji.
100. člen
Minister uskladi Pravilnik o pravicah prosilcev
za mednarodno zaščito (Uradni list RS, št. 67/08), Pravilnik o obliki, vsebini
in načinu sprejema prošnje za mednarodno zaščito (Uradni list RS, št. 68/08),
Hišni red azilnega doma in Hišni red nastanitvenih zmogljivosti ministrstva,
namenjenih nastanitvi oseb s priznano mednarodno zaščito z določbami tega
zakona v šestih mesecih od njegove uveljavitve.
101. člen
Minister izda predpis iz desetega odstavka
112.a člena zakona v enem letu od uveljavitve tega zakona.
Do uveljavitve predpisa iz prejšnjega odstavka
se uporabljata izkaznica za begunca in izkaznica osebe s subsidiarno zaščito,
izdani v skladu z določbami Zakona o mednarodni zaščiti (Uradni list RS, št.
111/07 in 58/09).
102. člen
Minister izda predpis iz šestega odstavka
115. člena zakona v enem letu od uveljavitve tega zakona.
Do uveljavitve predpisa iz prejšnjega
odstavka se uporablja potni list za begunca, izdan v skladu z določbami Zakona
o mednarodni zaščiti (Uradni list RS, št. 111/07 in 58/09).
103. člen
Minister, v soglasju z ministrom, pristojnim
za delo, družino in socialne zadeve, izda predpis iz petega odstavka 16. člena
zakona v enem letu od uveljavitve tega zakona.
Do vzpostavitve seznama iz četrtega
odstavka 16.a člena zakona centri za socialno delo imenujejo zakonite
zastopnike na podlagi določb Zakona o mednarodni zaščiti (Uradni list RS, št.
111/07 in 58/09).
104. člen
Minister, pristojen za pravosodje, izda
predpis iz desetega odstavka 13. člena zakona v enem letu od uveljavitve tega
zakona.
105. člen
Minister izda predpis iz tretjega odstavka
13.b člena zakona v enem letu od uveljavitve tega zakona.
106. člen
Ministrstvo, pristojno za pravosodje, v
roku enega leta od uveljavitve tega zakona prevzame od ministrstva vso
dokumentacijo v zvezi z imenovanji in razrešitvami svetovalcev za begunce ter
začne izvajati pristojnosti iz 13. člena zakona.
Ministrstvo, pristojno za pravosodje, mora
javni razpis za svetovalce za begunce pod pogoji ki jih določa ta zakon,
objaviti najpozneje v enem letu od uveljavitve tega zakona.
Podpora in pravna pomoč prosilcem v zvezi s
postopkom pridobitve mednarodne zaščite na prvi stopnji se začne zagotavljati z
dnem imenovanja svetovalcev za begunce na podlagi četrtega odstavka 13. člena
zakona.
107. člen
Svetovalcem za begunce, imenovanim na
podlagi določb Zakona o mednarodni zaščiti (Uradni list RS, št. 111/07 in
58/09), funkcija ne preneha, če izpolnjujejo pogoje imenovanja za svetovalca za
begunce na podlagi določb tega zakona.
108. člen
Vlada Republike Slovenije uskladi Uredbo o
načinih in pogojih za zagotavljanje pravic osebam z mednarodno zaščito (Uradni
list RS, št. 67/08) z določbami tega zakona v šestih mesecih od njegove
uveljavitve.
109. člen
Vlada Republike Slovenije izda predpis iz
četrtega odstavka 70. člena zakona v šestih mesecih od uveljavitve tega zakona.
110. člen
Listine, izdane osebam s priznano
mednarodno zaščito na podlagi 113., 114., 124. in 125. člena Zakona o mednarodni zaščiti (Uradni list RS, št. 111/07 in 58/09), ostanejo v
veljavi do začetka izdaje dovoljenja za prebivanje kot samostojne listine,
razen izkaznice za begunca, ki se lahko uporablja še eno leto od začetka
izdajanja dovoljenja za prebivanje kot samostojne listine, v tem roku pa mora
ministrstvo beguncu po uradni dolžnosti zamenjati izkaznico za samostojno
listino.
111. člen
Pristojnost izdaje listin iz 116. člena
zakona se iz upravnih enot prenese na ministrstvo v roku enega leta od
uveljavitve tega zakona.
112. člen
Evidenci iz dvaintridesete in
štiriintridesete alineje 118. člena Zakona o mednarodni zaščiti (Uradni list
RS, št. 111/07 in 58/09) se hranita še pet let po prenehanju veljavnosti
listin, nato pa se uničita.
113. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o
spremembah in dopolnitvah Zakona o mednarodni zaščiti – ZMZ-C (Uradni list RS, št. 83/12) vsebuje naslednje prehodne in končne
določbe:
»PREHODNE IN KONČNE DOLOČBE
16. člen
(1) Svetovalci za begunce, imenovani na
podlagi Zakona o mednarodni zaščiti (Uradni list RS, št. 11/11 – uradno
prečiščeno besedilo in 98/11 – odločba US), nadaljujejo delo po določbah
zakona.
(2) Svetovalci za begunce, ki so nudili
pravno pomoč in podporo v postopkih na prvi stopnji, začetimi pred uveljavitvijo
tega zakona, v teh postopkih nadaljujejo z nudenjem brezplačne pravne pomoči in
podpore na prvi stopnji, vendar najdlje do vročitve odločitve v tem postopku.
17. člen
Postopki na podlagi 44.a člena zakona se
lahko uporabljajo tudi v postopkih mednarodne zaščite, začetih pred
uveljavitvijo tega zakona.
18. člen
(1) Minister, pristojen za notranje zadeve,
uskladi Pravilnik o načinu dostopa prosilcev za mednarodno zaščito do
svetovalcev za begunce ter nagrajevanju in povračilu stroškov svetovalcem za
begunce (Uradni list RS, št. 3/12) ter Pravilnik o postopku s tujcem, ki izrazi
namen podati prošnjo za mednarodno zaščito v Republiki Sloveniji ter postopku
sprejema prošnje za mednarodno zaščito (Uradni list RS, št. 64/11) z določbami
tega zakona v šestih mesecih od njegove uveljavitve.
(2) Minister, pristojen za pravosodje,
uskladi Pravilnik o usposabljanju in opravljanju preverjanja znanj svetovalcev
za begunce (Uradni list RS, št. 101/11) z določbami tega zakona v šestih
mesecih od njegove uveljavitve.
19. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o
spremembah in dopolnitvah Zakona o mednarodni zaščiti – ZMZ-D (Uradni list RS, št. 111/13) vsebuje naslednje prehodne in končne
določbe:
»PREHODNE IN KONČNE DOLOČBE
38. člen
Vsi postopki, začeti po Zakonu o mednarodni
zaščiti (Uradni list RS, št. 11/11 − uradno prečiščeno besedilo, 98/11 −
odločba US in 83/12), se nadaljujejo in končajo po določbah tega zakona, razen
postopkov, začetih po 17. členu Zakona o mednarodni zaščiti (Uradni list RS,
št. 11/11 − uradno prečiščeno besedilo, 98/11 − odločba US in 83/12), ki se
nadaljujejo in končajo po določbah Zakona o mednarodni zaščiti (Uradni list RS,
št. 11/11 − uradno prečiščeno besedilo, 98/11 − odločba US in 83/12).
39. člen
Do uveljavitve določb, ki urejajo
združevanje družine oseb s priznano mednarodno zaščito, v zakonu, ki ureja
vstop, prebivanje in zapustitev tujcev, se v zvezi z združevanjem družine oseb
s priznano mednarodno zaščito uporabljajo druga alineja drugega odstavka 1.
člena, 16.b člen, 17. člen, drugi in tretji odstavek 92. člena, 93. člen ter
30., 31., in 32. točka 118. člena Zakona o mednarodni zaščiti (Uradni list RS,
št. 11/11 − uradno prečiščeno besedilo, 98/11 − odločba US in 83/12).
40. člen
Minister uskladi Pravilnik o pravicah
prosilcev za mednarodno zaščito (Uradni list RS, št. 68/11 in 42/12) in
Pravilnik o načinu izvajanju zakonitega zastopanja mladoletnikov brez spremstva
ter načinu zagotavljanja ustrezne nastanitve, oskrbe in obravnave mladoletnikov
brez spremstva zunaj azilnega doma ali njegove izpostave (Uradni list RS, št.
6/12) z določbami tega zakona v šestih mesecih od njegove uveljavitve.
41. člen
Vlada Republike Slovenije uskladi Uredbo o
načinih in pogojih za zagotavljanje pravic osebam s priznano mednarodno zaščito
(Uradni list RS, št. 55/11) z določbami tega zakona v šestih mesecih od njegove
uveljavitve.
42. člen
Ta zakon začne veljati petnajsti dan po
objavi v Uradnem listu Republike Slovenije.«.