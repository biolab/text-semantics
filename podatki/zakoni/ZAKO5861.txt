I. SPLOŠNE DOLOČBE
1. člen
(vsebina zakona)
Ta zakon določa pravico do minimalne plače, njeno višino in
pogoje, pod katerimi se lahko izplačuje prehodni znesek minimalne plače ter
način njenega določanja in objave.
2. člen
(opredelitev pravice do minimalne plače)
(1) Delavka oziroma delavec (v nadaljevanju besedila:
delavec), ki pri delodajalcu v Republiki Sloveniji dela poln delovni čas, ima
pravico do plačila za opravljeno delo najmanj v višini minimalne plače, določene
v skladu s tem zakonom.
(2) Minimalna plača je mesečna plača za delo opravljeno v
polnem delovnem času.
(3) Dodatki, določeni z zakoni in drugimi predpisi ter s
kolektivnimi pogodbami, del plače za delovno uspešnost in plačilo za poslovno
uspešnost, dogovorjeno s kolektivno pogodbo ali pogodbo o zaposlitvi, se ne
vštevajo v minimalno plačo.
(4) Delavec, ki dela krajši delovni čas, ima pravico do
sorazmernega dela minimalne plače.
3. člen
(določitev minimalne plače)
(1) Minimalna plača se določi kot seštevek zneska minimalnih
življenjskih stroškov, povišanih za 20 % ter zneska davkov in obveznih
prispevkov za socialno varnost za delavca, ki v davčnem letu, v katerem se
določi višina minimalne plače, ne uveljavlja olajšav za vzdrževane družinske
člane skladno z zakonom, ki ureja dohodnino, in ki razen minimalne plače in
regresa, določenega z zakonom, nima drugih obdavčljivih dohodkov, ki bi vplivali
na višino splošne olajšave.
(2) Upoštevaje rast cen življenjskih potrebščin, gibanje plač,
gospodarske razmere oziroma gospodarsko rast in gibanje zaposlenosti se lahko
minimalna plača določi v znesku, ki je višji od zneska iz prejšnjega odstavka.
(3) Znesek iz prejšnjega odstavka ne sme biti višji od
seštevka zneska minimalnih življenjskih stroškov, povišanih za 40 % ter
zneska davkov in obveznih prispevkov za socialno varnost za delavca, ki v
davčnem letu, v katerem se določi višina minimalne plače, ne uveljavlja olajšav
za vzdrževane družinske člane skladno z zakonom, ki ureja dohodnino, in ki
razen minimalne plače in regresa, določenega z zakonom, nima drugih
obdavčljivih dohodkov, ki bi vplivali na višino splošne olajšave.
4. člen
(višina minimalne plače)
Višino minimalne plače na podlagi prejšnjega člena zakona
določi ministrica oziroma minister, pristojen za delo, in ga objavi v Uradnem
listu Republike Slovenije najkasneje v roku treh mesecev po spremembi zneska
minimalnih življenjskih stroškov, določenega z zakonom, ki ureja
socialnovarstvene prejemke.
5. člen
(redno usklajevanje minimalne plače)
(1) Minimalna plača se enkrat letno uskladi najmanj z rastjo
cen življenjskih potrebščin. Za uskladitev minimalne plače se uporabi uradni
podatek Statističnega urada Republike Slovenije o medletni rasti cen
življenjskih potrebščin decembra preteklega leta glede na december
predpreteklega leta.
(2) Znesek minimalne plače, določen po prejšnjem odstavku,
velja za plačilo dela, opravljenega od 1. januarja tekočega leta dalje.
6. člen
(pristojnost določanja zneska minimalne plače in način
objave)
Znesek minimalne plače v skladu z drugim odstavkom 3. člena
in 5. členom tega zakona določi ministrica oziroma minister, pristojen za delo,
po predhodnem posvetu s socialnimi partnerji in ga objavi v Uradnem listu
Republike Slovenije najkasneje do 31. januarja tekočega leta.
7. člen
(nadzor)
Nadzor nad izvajanjem določb tega zakona opravlja Inšpektorat
Republike Slovenije za delo (v nadaljevanju besedila: inšpektorat za delo).
II. KAZENSKE DOLOČBE
8. člen
(kazenske določbe)
(1) Z globo od 3.000 eurov do 20.000 eurov se kaznuje
delodajalec:
-       
ki delavcu ne izplača plače v skladu s 4. in 5. členom tega zakona,
razen v primeru postopnega prehoda na določeno višino minimalne plače na
podlagi sklenjenega sporazuma v skladu z 9. in 10. členom tega zakona;
-       
ki v primeru postopnega prehoda na določeno višino minimalne plače na
podlagi sklenjenega sporazuma ne izplača plače v skladu z 9. in 10. členom tega
zakona.
(2) Ne glede na prejšnji odstavek se manjši delodajalec, ki
zaposluje deset ali manj delavcev in stori prekršek iz prejšnjega odstavka,
kaznuje z globo od 1.500 eurov do 8.000 eurov.
(3) Z globo od 1.000 eurov do 2.000 eurov se kaznuje
odgovorna oseba delodajalca – pravne osebe ter odgovorna oseba v državnem
organu ali samoupravni lokalni skupnosti, ki stori prekršek iz prvega odstavka
tega člena.

Zakon o minimalni plači – ZMinP (Uradni list
RS, št. 13/10) vsebuje naslednje prehodne in
končne določbe:
»III. PREHODNE IN KONČNE DOLOČBE
9. člen
(pogoji za postopen prehod
na določeno višino minimalne plače)
(1) Delodajalec, pri katerem bi izplačevanje minimalne plače,
v višini določeni v skladu s tem zakonom, povzročilo velike izgube in ogrozilo
obstoj podjetja ali imelo za posledico odpovedi pogodb o zaposlitvi iz
poslovnih razlogov večjemu številu delavcev, lahko v prehodnem obdobju, ki ne
sme trajati dlje kot do 31. 12. 2011, postopno preide na izplačilo minimalne
plače v višini, določeni v skladu s tem zakonom.
(2) O postopnem prehodu, z določitvijo natančne dinamike
prehoda, se je delodajalec iz prejšnjega odstavka v roku dveh mesecev po
uveljavitvi tega zakona dolžan posvetovati in skleniti pisni sporazum s
sindikatom pri delodajalcu, kot je opredeljen v zakonu, ki ureja delovna
razmerja, če tega ni, pa s svetom delavcev ali z delavci na zboru delavcev.
(3) Z namero sklenitve sporazuma in s sklenjenim sporazumom
mora delodajalec seznaniti inšpektorat za delo.
10. člen
(način prehoda na določeno
višino minimalne plače)
(1) V primeru sklenitve pisnega sporazuma v skladu z drugim
odstavkom prejšnjega člena, je dolžan delodajalec upoštevati, da plačilo ne sme
biti nižje od prehodnega zneska minimalne plače, ki je:
-       
za delo opravljeno od prvega dne naslednjega meseca po uveljavitvi tega
zakona dalje, 654,69 eurov;
-       
za delo opravljeno od 1. januarja 2011 dalje pa 685,25 eurov, povečanih
za rast cen življenjskih potrebščin v letu 2010, po podatkih Statističnega
urada Republike Slovenije.
(2) V času posvetovanja v skladu z drugim odstavkom
prejšnjega člena, vendar ne dlje kot dva meseca po uveljavitvi tega zakona,
mora delodajalec pri izplačilu plač upoštevati prehodni znesek minimalne plače,
najmanj v višini, določeni v prvi alineji prejšnjega odstavka.
(3) Znesek iz druge alineje prvega odstavka tega člena,
določi ministrica oziroma minister, pristojen za delo, po predhodnem
posvetovanju s socialnimi partnerji in ga objavi v Uradnem listu Republike
Slovenije najkasneje do 31. januarja 2011.
11. člen
(prenehanje veljavnosti)
Z dnem uveljavitve tega zakona preneha veljati Zakon o
določitvi minimalne plače (Uradni list RS, št. 114/06 in 36/08), razen 4.
člena, ki velja do spremembe predpisa, ki ureja pokojninsko in invalidsko
zavarovanje.
12. člen
(veljavnost)
Ta zakon začne veljati naslednji dan po objavi v Uradnem
listu Republike Slovenije.«.

Zakon o dopolnitvi Zakona o minimalni plači –
ZMinP-A (Uradni list RS, št. 92/15) vsebuje naslednjo prehodno in
končno določbo:
»PREHODNA IN KONČNA DOLOČBA
2. člen
(začetek obračunavanja
minimalne plače)
Minimalna plača se začne obračunavati v skladu s tem zakonom
za plačilo dela, opravljenega od 1. januarja 2016.
3. člen
(veljavnost zakona)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah Zakona o minimalni plači –
ZMinP-B (Uradni list RS, št. 83/18) vsebuje naslednje prehodne in
končno določbo:
»PREHODNE IN KONČNA DOLOČBA
5. člen
(višina minimalne plače v
prehodnem obdobju)
(1) Minimalna plača se začne obračunavati v skladu s tretjim
odstavkom 2. člena zakona za plačilo dela, opravljenega od
1. januarja 2020 dalje.
(2) Minimalna plača znaša:
-       
za plačilo dela, opravljenega od 1. januarja 2019 do
31. decembra 2019, 886,63 evrov,
-       
za plačilo dela, opravljenega od 1. januarja 2020 do 31. decembra
2020, 940,58 evrov,
-       
za plačilo dela, opravljenega od 1. januarja 2021 dalje, kot določa
3. člen zakona.
6. člen
(kazenske določbe v
prehodnem obdobju)
(1) Z globo od 3.000 eurov do 20.000 eurov se kaznuje
delodajalec, ki delavcu ne izplača plače v skladu s prejšnjim členom.
(2) Ne glede na prejšnji odstavek se manjši delodajalec, ki
zaposluje deset ali manj delavcev in stori prekršek iz prejšnjega odstavka,
kaznuje z globo od 1.500 eurov do 8.000 eurov.
(3) Z globo od 1.000 eurov do 2.000 eurov se kaznuje
odgovorna oseba delodajalca – pravne osebe ter odgovorna oseba v državnem
organu ali samoupravni lokalni skupnosti, ki stori prekršek iz prvega odstavka
tega člena.
7. člen
(podaljšanje uporabe
zakona)
Do uveljavitve tega zakona se uporabljajo določbe Zakona o
minimalni plači (Uradni list RS, št. 13/10 in 92/15).
8. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.«.