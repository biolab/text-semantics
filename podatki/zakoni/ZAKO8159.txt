I. SPLOŠNE DOLOČBE
1. člen
(vsebina zakona)
(1) Ta zakon ureja sistem in obveznost plačevanja davka od
prometa motornih vozil.
(2) S tem zakonom se v pravni red Republike Slovenije prenaša
Direktiva Sveta 83/182/EGS z dne 28. marca 1983 o davčnih oprostitvah znotraj
Skupnosti za določena prevozna sredstva, začasno uvožena iz ene države članice
v drugo (UL L št. 105 z dne 23. 4. 1983, str. 59), zadnjič spremenjena z
Direktivo Sveta 2013/13/EU z dne 13. maja 2013 o prilagoditvi nekaterih
direktiv na področju obdavčitve zaradi pristopa Republike Hrvaške (UL L št. 141
z dne 28. 5. 2013, str. 30), v delu, ki se nanaša na obdavčitev motornih vozil
z davkom na motorna vozila.
2. člen
(izrazi)
Izrazi, uporabljeni v tem zakonu, pomenijo:
1.     
»pridobitev motornega vozila iz druge države članice« je pridobitev
motornega vozila iz druge države članice Evropske unije (v nadaljnjem besedilu:
država članica), ki je kot pridobitev blaga znotraj Evropske unije opredeljena
v zakonu, ki ureja davek na dodano vrednost;
2.     
»uvoznik« je carinski dolžnik, določen v skladu s carinsko zakonodajo
oziroma prejemnik motornega vozila;
3.     
»novo motorno vozilo« je motorno vozilo, ki v trenutku opravljenega
prometa motornih vozil iz 6. člena tega zakona še ni bilo registrirano v
Republiki Sloveniji, drugi državi članici ali tretji državi. Šteje se, da
motorno vozilo še ni bilo registrirano, če je bilo prvič registrirano z
registrskimi tablicami za namene uvoza ali pridobitve v Republiko Slovenijo,
vendar za največ 30 dni;
4.     
»rabljeno motorno vozilo« je vsako drugo motorno vozilo, ki ni novo
motorno vozilo in motorno vozilo, vneseno iz druge države članice ali uvoženo
iz tretje države, ki v trenutku opravljenega prometa motornih vozil iz 6. člena
tega zakona še ni bilo registrirano v drugi državi članici ali tretji državi,
ker registracija po predpisih države, iz katere je vozilo vneseno ali uvoženo,
ni potrebna, in se to vozilo prvič registrira v Republiki Sloveniji;
5.     
»carinski organ« je organ v skladu s točko (1) 5. člena Uredbe (EU) št.
952/2013 Evropskega parlamenta in Sveta z dne 9. oktobra 2013 o carinskem
zakoniku Unije (UL L št. 269 z dne 10. 10. 2013, str. 1), zadnjič spremenjene z
Uredbo (EU) 2019/632 Evropskega parlamenta in Sveta z dne 17. aprila 2019 o
spremembi Uredbe (EU) št. 952/2013 zaradi podaljšanja prehodne uporabe drugih
načinov obdelave podatkov poleg tehnik elektronske obdelave podatkov, določenih
v carinskem zakoniku Unije (UL L št. 111 z dne 25. 4. 2019, str. 54).
3. člen
(pripadnost davka)
Prihodki od davka na motorna vozila pripadajo proračunu
Republike Slovenije.
II. PREDMET OBDAVČITVE IN DAVČNI ZAVEZANCI
4. člen
(predmet obdavčitve)
(1) Davek na motorna vozila se plačuje od motornih vozil iz
tarifnih oznak 8703 (razen 8703 10) in 8711 kombinirane nomenklature carinske
tarife iz Uredbe Sveta (EGS) št. 2658/87 z dne 23. julija 1987 o tarifni in
statistični nomenklaturi ter skupni carinski tarifi (UL L št. 256 z dne 7. 9.
1987, str. 1), zadnjič spremenjene z Izvedbeno uredbo Komisije (EU) 2020/1577 z
dne 21. septembra 2020 o spremembi Priloge I k Uredbi Sveta (EGS) št. 2658/87 o
tarifni in statistični nomenklaturi ter skupni carinski tarifi (UL L št. 361 z
dne 30. 10. 2020, str. 1) (v nadaljnjem besedilu: kombinirana nomenklatura), ki
morajo biti v skladu s predpisi, ki urejajo registracijo motornih vozil, za
udeležbo v cestnem prometu registrirana v Republiki Sloveniji.
(2) Davek na motorna vozila se plačuje od motornih vozil iz
prejšnjega odstavka, ki se dajo prvič v promet ali se prvič registrirajo na
ozemlju Republike Slovenije.
(3) Ne glede na prejšnji odstavek se davek na motorna vozila
plačuje tudi od motornih vozil, ki se naknadno predelajo v motorna vozila iz
prvega odstavka tega člena. Šteje se, da je motorno vozilo predelano, kadar je
v skladu s predpisi, ki urejajo motorna vozila, potrebna posamična odobritev
predelanega vozila.
5. člen
(davčni zavezanec)
(1) Zavezanec ali zavezanka za davek na motorna vozila (v
nadaljnjem besedilu: davčni zavezanec) je oseba, ki pridobi motorno vozilo iz
druge države članice, uvoznik motornega vozila, oseba, ki vnese motorno vozilo
iz druge države članice zaradi prenosa prebivališča, oziroma proizvajalec
motornega vozila, namenjenega za registracijo na ozemlju Republike Slovenije.
(2) Davčni zavezanec je tudi lastnik motornega vozila, ki se
predela v motorno vozilo iz prvega odstavka prejšnjega člena in je vozilo
namenjeno za registracijo na ozemlju Republike Slovenije, od katerega še ni bil
plačan davek na motorno vozilo v Republiki Sloveniji.
III. NASTANEK OBVEZNOSTI ZA OBRAČUN DAVKA
6. člen
(nastanek obveznosti za obračun davka)
(1) Obveznost za obračun davka na motorna vozila nastane, ko
je opravljen promet motornih vozil.
(2) Šteje se, da je promet motornih vozil opravljen, ko:
1.     
je izdan račun o prodaji motornega vozila;
2.     
pri uvozu: ko nastane carinski dolg ali bi nastal, če ne bi bila
predpisana oprostitev plačila carine oziroma določena carinska stopnja prosto;
3.     
se motorno vozilo vzame za lastno rabo;
4.     
se motorno vozilo izroči, če se odtuji brezplačno;
5.     
je motorno vozilo pridobljeno iz druge države članice;
6.     
se motorno vozilo predela v motorno vozilo iz prvega odstavka 4. člena
tega zakona;
7.     
lastnik motorno vozilo zaradi prenosa prebivališča vnese v Republiko
Slovenijo;
8.     
se za motorno vozilo prvič zahteva registracija v Republiki Sloveniji.
7. člen
(prodaja motornega vozila pred prvo registracijo)
Ne glede na prejšnji člen obveznost za obračun davka na
motorno vozilo ne nastane, če proizvajalec motornega vozila pred prvo registracijo
proda motorno vozilo neposredno za izvoz ali iznos iz Republike Slovenije.
Proizvajalec je dolžan voditi evidenco o takšnih motornih vozilih, datumu
prodaje motornega vozila in datumu izvoza ali iznosa iz Republike Slovenije ter
jo skupaj z dokazili o izvozu ali iznosu motornega vozila iz Republike
Slovenije na zahtevo Finančne uprave Republike Slovenije (v nadaljnjem
besedilu: finančna uprava) v osmih dneh predložiti.
IV. DAVČNA OSNOVA, IZRAČUN DAVKA IN DAVČNE STOPNJE
8. člen
(osnova za davek)
(1) Osnova za davek na motorna vozila (v nadaljnjem besedilu:
davčna osnova) se določi glede na vrsto motornega vozila (tarifno oznako).
Merila za določitev davčne osnove glede na vrsto posameznega motornega vozila
so: vrsta goriva, ki se uporablja za pogon, izpust CO2 pri
kombinirani vožnji (v nadaljnjem besedilu: izpust CO2), izražen v
g/km, moč motorja, izražena v kilovatih (kW), in okoljevarstvena kategorija, ki
opredeljuje emisijski standard EURO (v nadaljnjem besedilu: emisijski standard
EURO).
(2) Podatki za določitev davčne osnove iz prejšnjega odstavka
so določeni v potrdilu o skladnosti, v evidenci registriranih vozil
ministrstva, pristojnega za promet, ki jo predpisuje zakon, ki ureja motorna
vozila, v evidenci motornih vozil finančne uprave iz 29. člena tega zakona ali
v drugem verodostojnem dokumentu, v katerem so podatki za določitev davčne
osnove.
(3) Pri določitvi davka glede na izpust CO2 se
upošteva podatek o izpustu CO2 po globalno usklajenem preskusnem
postopku za vozila (WLTP). Za motorna vozila, ki nimajo podatka o izpustu CO2
po WLTP, se upošteva pretvornik iz 11. člena tega zakona.
9. člen
(davek na motorna vozila)
(1) Davek na motorna vozila iz tarifne oznake 8703, razen:
-       
motornih vozil iz tarifne oznake 8703 10,
-       
bivalnih vozil,
-       
trikoles in štirikoles,
-       
motornih vozil, izključno na električni pogon (tarifna oznaka 8703 80),
-       
drugih motornih vozil brez izpusta CO2 in
-       
motornih vozil, katerih moč motorja ne presega 4 kW niti ne presegajo
največje hitrosti 25 km/h,
je določen kot seštevek obveznosti glede na
izpust CO2 in vrsto goriva, ki se uporablja za pogon motornega
vozila in obveznosti glede na emisijski standard EURO ter vrsto goriva, ki se
uporablja za pogon motornega vozila.
(2) Davek na bivalna vozila, trikolesa in štirikolesa iz tarifne
oznake 8703 ter motorna vozila iz tarifne oznake 8711, razen motornih vozil
izključno na električni pogon (tarifna oznaka 8703 80 in 8711 60) in drugih
motornih vozil brez izpusta CO2 ter motornih vozil, katerih moč
motorja ne presega 4 kW niti ne presegajo največje hitrosti 25 km/h, je določen
kot seštevek obveznosti glede na moč motorja in obveznosti glede na emisijski
standard EURO in vrsto goriva, ki se uporablja za pogon motornega vozila.
(3) Davek na motorna vozila iz tarifne oznake 8703 in 8711, katerih
moč motorja ne presega 4 kW niti ne presegajo največje hitrosti 25 km/h, je
določen glede na moč motorja.
(4) Davek na motorna vozila izključno na električni pogon
(tarifna oznaka 8703 80 in 8711 60) in druga motorna vozila iz tarifne oznake
8703 in 8711 brez izpusta CO2 je določen glede na moč motorja.
10. člen
(obveznost glede na izpust CO2 in vrsto goriva)
(1) Obveznost v eurih glede na
izpust CO2 in vrsto goriva, ki se uporablja za pogon motornega
vozila iz prvega odstavka prejšnjega člena, znaša:


izpust CO2 (v g/km)

pribitek za bencin (za vsak g/km izpusta CO2 nad
  spodnjo mejo)

minimalna obveznost za bencin (v eurih)

pribitek za dizel (za vsak g/km izpusta CO2 nad
  spodnjo mejo)

minimalna obveznost za dizel (v eurih)


nad 50 do 100

0,4

0

0,5

0


nad 100 do 140

0,7

20

0,8

25


nad 140 do 190

5

48

6

57


nad 190 do 230

30

298

36

357


nad 230

50

1.498

60

1.797


(2) Za motorno vozilo iz prvega odstavka prejšnjega člena z
izpustom CO2 do 50 g/km je obveznost 0 eurov ne glede na vrsto
goriva, ki ga uporablja za pogon. Za motorno vozilo z izpustom CO2,
večjim od 50 g/km, se obveznost določi kot seštevek minimalne obveznosti za
razred, v katerega se uvršča, in pribitka za vsak g/km izpusta CO2,
ki presega spodnjo mejo razreda, glede na vrsto goriva, ki ga uporablja za
pogon.
(3) Za motorna vozila iz prvega odstavka prejšnjega člena, ki
za pogon ne uporabljajo izključno bencinskega ali dizelskega motorja oziroma
kombinacije bencinskega ali dizelskega motorja z drugo vrsto pogona, se
obveznost iz prvega odstavka tega člena določi z upoštevanjem lestvice, ki
velja za motorna vozila na bencinski pogon.
(4) Za motorna vozila iz prvega odstavka prejšnjega člena, ki
nimajo podatka o izpustu CO2, se obveznost za motorna vozila na
bencinski ali drug pogon, razen dizelskega, določi v višini 1,5 kratnika
minimalne obveznosti brez pribitka za najvišji razred za motorna vozila na bencinski
pogon ter za motorna vozila s pogonom na dizelsko gorivo v višini 1,5 kratnika
minimalne obveznosti brez pribitka za najvišji razred za motorna vozila na
dizelski pogon.
11. člen
(pretvornik za določitev višine izpusta CO2)
(1) Za motorna vozila iz prvega
odstavka 9. člena tega zakona, ki imajo samo podatek o izpustu CO2
po evropskem voznem ciklu (NEDC), se višina izpusta CO2 določi tako,
da se podatek pomnoži s pretvornikom:


gorivo

pretvornik


bencin in druga goriva (razen dizla)

1,22


dizel (tudi kombinacija dizel in druga goriva)

1,20


(2) Podatki o izpustu CO2, izračunani na podlagi
pretvornika iz tega člena, se zaokrožijo na najbližjo vrednost brez decimalnih
mest.
12. člen
(davek na motorna vozila izključno na električni pogon in
druga motorna vozila brez izpusta CO2)
Davek na motorna vozila izključno na električni pogon
(tarifna oznaka 8703 80 in 8711 60) in druga motorna vozila iz tarifne oznake
8703 in 8711 brez izpusta CO2 znaša 0 eurov.
13. člen
(obveznost glede na moč motorja)
(1) Obveznost v eurih glede na moč motorja motornega vozila
iz drugega odstavka 9. člena tega zakona znaša za bivalna vozila (razen
motornih vozil iz tarifne oznake 8703 80) 40 eurov za vsak kW moči motorja.
(2) Obveznost v eurih glede na
moč motorja motornega vozila iz drugega odstavka 9. člena tega zakona, razen
bivalnih vozil, znaša:


moč motorja (v kW)

pribitek za vsak Kw (nad spodnjo mejo)

minimalna obveznost (v eurih)


nad 0 do 20

1

0


nad 20 do 40

2

20


nad 40 do 60

5

60


nad 60

7

160


(3) Za motorna vozila iz prejšnjega odstavka se davek določi
kot seštevek minimalne obveznosti za razred, v katerega se uvršča, in pribitka
za vsak kW moči motorja, ki presega spodnjo mejo razreda.
(4) Davek na motorna vozila iz tarifne oznake 8703 in 8711,
katerih moč motorja ne presega 4 kW niti ne presegajo največje hitrosti 25
km/h, znaša 0 eurov.
14. člen
(obveznost glede na emisijski standard EURO in vrsto goriva)
(1) Obveznost v eurih glede na
emisijski standard EURO in vrsto goriva, ki se uporablja za pogon motornega
vozila iz prvega in drugega odstavka 9. člena tega zakona, razen trikolesa,
štirikolesa iz tarifne oznake 8703 in motorna vozila iz tarifne oznake 8711,
znaša:


emisijski standard EURO

obveznost za bencin (v eurih)

obveznost za dizel (v eurih)


EURO 0, 1, 2, 3,

500

1000


EURO 4

400

800


EURO 5, 5a, 5b

150

225


EURO 6, 6a, 6b

75

112


EURO 6c

50

75


EURO 6d

30

45


višji od EURO 6d

10

15


(2) Če motorno vozilo za pogon ne uporablja izključno
bencinskega ali dizelskega motorja oziroma kombinacije bencinskega ali dizelskega
motorja z drugo vrsto pogona, se obveznost iz prejšnjega odstavka določi z
upoštevanjem lestvice, ki velja za motorna vozila na bencinski pogon.
(3) Obveznost v eurih glede na
emisijski standard EURO, ki se uporablja za pogon motornih vozil iz drugega odstavka
9. člena tega zakona, razen bivalnih vozil, znaša:


emisijski standard EURO

obveznost (v eurih)


EURO 0, 1, 2, 3

150


EURO 4

100


EURO 5, 5a, 5b

30


EURO 6, 6a, 6b

15


višji od EURO 6b

5


(4) Za motorna vozila iz tega člena, ki nimajo podatka o emisijskem
standardu EURO, se upošteva obveznost v eurih za emisijski standard EURO 0.
15. člen
(motorna vozila, za katera se davek zniža)
(1) Za motorna vozila iz 9. člena tega zakona, ki imajo poleg
voznikovega še najmanj sedem sedežev, se davek zniža za 30 %.
(2) Za motorna vozila iz 9. člena tega zakona, ki so
konstruirana za prevoz ljudi in blaga (osebna večnamenska vozila) in se
štejejo, da so namenjena prevozu blaga ali tovora ter jih proizvajalci
homologirajo kot tovorna vozila, uvrščajo pa se pod tarifno oznako 8703, se
davek zniža za 30 %, če kumulativno izpolnjujejo naslednje pogoje:
-       
razmerje med maso potnikov in maso tovora mora biti v korist tovora.
Razmerje se ugotovi po formuli:
P – (M + (N x 68))
> N x 68,
pri čemer je:
P –    največja tehnično dovoljena masa
obremenjenega vozila v kg,
M –   masa vozila, pripravljenega za vožnjo,
v kg,
N –    število sedežev razen voznikovega;
-       
stranske okenske odprtine v prostoru, ki je namenjen prevozu tovora, ne
smejo biti zastekljene, temveč fiksno zaprte s pločevino ali drugim ustreznim
materialom;
-       
tovorni prostor mora biti od potniškega ločen s pregrado (pločevina ali
kovinska mreža) po vsej višini in širini in
-       
vozilo je opremljeno z napravo za zvočni opozorilni signal pri vzvratni
vožnji.
(3) Če motorno vozilo izpolnjuje pogoje za znižanje davka po
prvem in drugem odstavku tega člena, se davek zniža največ za 30 %.
16. člen
(višina davka za rabljena motorna vozila)
(1) Za rabljena motorna vozila
iz 9. člena tega zakona se izračunani davek plača v predpisanem odstotku,
določenem glede na starost motornega vozila. Določitev odstotka je odvisna od
obdobja od prve registracije motornega vozila v drugi državi članici ali tretji
državi do nastanka obveznosti za obračun davka na motorno vozilo v Republiki
Sloveniji. Če datuma prve registracije ni mogoče nedvoumno ugotoviti ali
registracija po predpisih države, iz katere je vozilo vneseno ali uvoženo, ni
potrebna, se šteje, da je datum prve registracije motornega vozila datum izdaje
potrdila o skladnosti proizvajalca.


obdobje uporabe oziroma registracije motornega vozila v
  drugi državi članici ali tretji državi

odstotek davka na motorna vozila


do 1 leta

91 %


nad 1 letom

83 %


nad 2 letoma

76 %


nad 3 leti

70 %


nad 4 leti

64 %


nad 5 let

58 %


nad 6 let

53 %


nad 7 let

48 %


nad 8 let

43 %


nad 9 let

38 %


nad 10 leti

33 %


(2) Pri odmeri davka na motorna vozila iz petega odstavka 18.
člena, trinajstega odstavka 19. člena, tretjega odstavka 20. člena, tretjega
odstavka 21. člena in 22. člena tega zakona ter ob upoštevanju predpisanega
odstotka davka, določenega glede na starost motornega vozila iz prejšnjega
odstavka, se za obdobje uporabe teh motornih vozil šteje obdobje od datuma prve
registracije motornega vozila v Republiki Sloveniji, v drugi državi članici ali
tretji državi do nastanka obveznosti za obračun.
V. OPROSTITVE
17. člen
(oprostitve davka)
Davek na motorna vozila se ne plačuje:
1.     
od motornih vozil, ki se pred prvo registracijo na ozemlju Republike
Slovenije izvozijo ali dobavijo v drugo državo članico;
2.     
od motornih vozil, ki imajo v skladu s predpisi o motornih vozilih
status starodobnega vozila;
3.     
od športnih motornih vozil, ki niso prirejena za vožnjo v cestnem
prometu in so namenjena samo za uporabo na tekmovališčih;
4.     
od intervencijskih reševalnih vozil, ki so posebej prirejena za prevoz
ponesrečencev in bolnikov;
5.     
od posebnih specialnih vozil, prilagojenih za prevoz pokojnikov, ki se
uporabljajo izključno za te namene;
6.     
od motornih vozil, ki so po obliki nadgradnje in namenu uporabe ter v
skladu s predpisanimi oznakami in predpisanimi standardi gasilska vozila ter
motornih vozil enot, označenih z znakom civilne zaščite Republike Slovenije in
drugimi predpisanimi oznakami, ki so po obliki nadgradnje vozila za posebne
namene in se po namenu uporabljajo v skladu z 74. in 76. členom Zakona o
varstvu pred naravnimi in drugimi nesrečami (Uradni list RS, št. 51/06 – uradno
prečiščeno besedilo, 97/10 in 21/18 – ZNOrg).
18. člen
(oprostitev davka od motornih vozil, nabavljenih za prevoz
velikih družin)
(1) Davek na motorna vozila se ne plačuje od motornih vozil,
ki so nabavljena za prevoz velikih družin, ki imajo tri ali več otrok, in sicer
največ od enega motornega vozila, ki ima poleg voznikovega še štiri ali več
sedežev in moč motorja do vključno 150 kW, ki ga največ enkrat v treh letih
kupi eden izmed staršev v družini, ki ima na dan nakupa, prenosa prebivališča v
Republiko Slovenijo ali uvoza motornega vozila, po predpisih o prijavi
prebivališča prijavljen isti naslov stalnega prebivališča kot trije ali več
otrok, ki še niso dopolnili 18 let ali še niso pred 18. letom pridobili popolno
poslovno sposobnost.
(2) Oprostitev iz prejšnjega odstavka lahko uveljavlja eden
od staršev na podlagi prijavljenega istega naslova stalnega prebivališča
družinskih članov v Republiki Sloveniji, ob vložitvi napovedi za odmero davka
na motorna vozila ali ob vložitvi carinske deklaracije za sprostitev v prosti
promet ali ob vložitvi zahtevka za vračilo plačanega davka pri finančni upravi
v treh mesecih od nakupa ali prenosa prebivališča v Republiko Slovenijo, v
primeru uvoza pa v treh mesecih od uvoza.
(3) Oprostitev iz prvega odstavka tega člena lahko pod
enakimi pogoji uveljavlja tudi druga oseba, ki neguje in varuje otroka na
podlagi veljavnega izvršilnega naslova v skladu s predpisi, ki urejajo družinska
razmerja, ali skrbnik, ki svojega varovanca dejansko neguje in varuje, če ima
družina tri ali več otrok, ki niso nujno iz iste družine. Ne glede na prvi
odstavek tega člena mora imeti upravičenec iz tega odstavka na dan nakupa,
prenosa prebivališča v Republiko Slovenijo ali uvoza motornega vozila, po
predpisih o prijavi naslova prebivališča prijavljen isti naslov stalnega
prebivališča kot trije ali več otrok, ki še niso dopolnili 18 let ali še niso
pred 18. letom pridobili popolno poslovno sposobnost. Pogoj stalnega
prebivališča ne velja za rejnika, ki izvaja rejniško dejavnost v skladu s
predpisi, ki urejajo izvajanje rejniške dejavnosti in uveljavlja oprostitev iz
prvega odstavka tega člena tudi za otroka, ki ga varuje in neguje na podlagi
veljavnega izvršilnega naslova.
(4) V prometno dovoljenje motornega vozila se vpiše
informacija, da je za motorno vozilo uveljavljena oprostitev, in datum, do
katerega ni mogoča odtujitev motornega vozila brez plačila davka.
(5) Če oseba iz drugega in tretjega odstavka tega člena
motorno vozilo, za katero je uveljavljena oprostitev, proda ali ga brezplačno
ali kako drugače odtuji v Republiki Sloveniji pred potekom triletnega roka od
dneva nakupa, prenosa prebivališča v Republiko Slovenijo ali uvoza, plača davek
v višini, ki ga finančna uprava ugotovi na dan odtujitve motornega vozila ob
upoštevanju predpisanega odstotka davka, določenega glede na starost motornega
vozila iz 16. člena tega zakona. Ob izpolnjevanju osnovnih pogojev se pravica
do oprostitve davka na novo vzpostavi dan po takšnem plačilu davka.
(6) Če je bilo motorno vozilo poškodovano v prometni nesreči
za več kot 70 % tržne vrednosti motornega vozila na dan nesreče, se sme
poškodovano motorno vozilo prodati, ne da bi bil plačan davek.
19. člen
(oprostitev davka od motornih vozil za prevoz invalidov)
(1) Davek na motorna vozila se ne plačuje od motornih vozil,
ki so nabavljena za prevoz invalidov, in sicer največ od enega motornega vozila
z močjo motorja do vključno 150 kW, niti od motornega vozila, posebej
prirejenega za prevoz invalidov na invalidskem vozičku, ki ga največ enkrat v
petih letih kupijo invalidske organizacije in invalidi, ki imajo vozniško
dovoljenje ali jim je potrebna pomoč drugih oseb, ki imajo vozniško dovoljenje.
(2) Za invalide po tem členu se štejejo:
-       
osebe, pri katerih je nastala najmanj 80 % telesna okvara zaradi izgube,
okvare ali paraliziranosti spodnjih okončin ali medenice;
-       
osebe, ki so popolnoma izgubile vid na obeh očesih;
-       
osebe, ki jim je priznan status invalida v skladu z zakonom, ki ureja
socialno vključevanje invalidov, in
-       
otroci, ki potrebujejo posebno nego in varstvo.
(3) Oprostitev po prvi in drugi alineji prejšnjega odstavka
se uveljavlja po predpisih o pokojninskem in invalidskem zavarovanju na podlagi
odločbe, izdane na podlagi mnenja izvedenskega organa Zavoda za pokojninsko in
invalidsko zavarovanje Slovenije oziroma odločbe, izdane ob upoštevanju izvida
in mnenja pristojne zdravniške komisije.
(4) Oprostitev po tretji alineji drugega odstavka tega člena
se uveljavlja na podlagi odločbe o priznanem statusu invalida v skladu s
predpisom iz te alineje.
(5) Oprostitev po četrti alineji drugega odstavka tega člena
se uveljavlja na podlagi odločbe centra za socialno delo o upravičenosti do
dodatka za nego otroka, ki potrebuje posebno nego in varstvo, izdane na podlagi
mnenja pristojne zdravniške komisije, v skladu z zakonom, ki ureja starševsko
varstvo in družinske prejemke.
(6) Oprostitev za invalidske organizacije se uveljavlja na
podlagi potrdila o statusu invalidske organizacije, ki ga izda ministrstvo,
pristojno za invalide.
(7) Oprostitev se uveljavlja ob vložitvi napovedi za odmero
davka na motorna vozila ali vložitvi carinske deklaracije za sprostitev v
prosti promet ali ob vložitvi zahtevka za vračilo plačanega davka pri finančni
upravi v treh mesecih od nakupa ali prenosa prebivališča v Republiko Slovenijo,
v primeru uvoza pa v treh mesecih od uvoza.
(8) V prometno dovoljenje motornega vozila se vpiše
informacija, da je za motorno vozilo uveljavljena oprostitev, in datum, do
katerega ni mogoča odtujitev motornega vozila brez plačila davka.
(9) Oprostitev za polnoletno osebo se lahko uveljavlja za eno
motorno vozilo, registrirano na ime te osebe ali njenega starša, zakonca,
zunajzakonskega partnerja ali njegovega polnoletnega otroka, s katerim živi na
istem naslovu stalnega prebivališča.
(10) Za osebo, ki ji je odvzeta poslovna sposobnost,
oprostitev plačila davka za eno motorno vozilo, registrirano na njeno ime,
uveljavlja njen zakoniti zastopnik.
(11) Za mladoletno osebo oprostitev plačila davka za eno
motorno vozilo, registrirano na njeno ime ali na njenega starša, uveljavljajo
njeni starši, s katerimi ima ta oseba isto stalno prebivališče. Če je otrok
zaupan v varstvo in vzgojo drugi osebi, s katero imata isto stalno
prebivališče, ta uveljavlja oprostitev plačila davka na motorna vozila.
(12) Če upravičenec po tem členu ni voznik, lahko v njegovem
imenu motorno vozilo vozijo starši ali skrbnik, ali osebe, ki imajo pisno
pooblastilo upravičenca, njegovih staršev ali skrbnika, ali njegov polnoletni
otrok, s katerim živi na istem naslovu stalnega prebivališča, brez obvezne
navzočnosti invalida v motornem vozilu.
(13) Če invalidska organizacija, invalid, njegovi starši ali
skrbnik ali njegov polnoletni otrok prodajo motorno vozilo ali ga brezplačno
ali kako drugače odtujijo v Republiki Sloveniji pred potekom petletnega roka od
dneva nakupa, prenosa prebivališča v Republiko Slovenijo ali uvoza, plačajo
davek v višini, ki ga finančna uprava ugotovi na dan odtujitve motornega vozila
ob upoštevanju predpisanega odstotka davka, določenega glede na starost
motornega vozila iz 16. člena tega zakona. Ob izpolnjevanju osnovnih pogojev se
pravica do oprostitev davka na novo vzpostavi dan po takšnem plačilu.
(14) Če je bilo motorno vozilo poškodovano v prometni nesreči
za več kot 70 % tržne vrednosti motornega vozila na dan nesreče, se sme
poškodovano motorno vozilo prodati, ne da bi bil plačan davek.
(15) Če invalid umre pred potekom petletnega roka od dneva
nakupa, prenosa prebivališča v Republiko Slovenijo ali uvoza motornega vozila,
smejo dediči registrirati ali prodati motorno vozilo, ki so ga podedovali, ne
da bi plačali davek.
(16) Vojni invalid prve skupine, ki uveljavi pravico do
doplačila k stroškom tehničnega pripomočka – osebnega motornega vozila po
zakonu, ki ureja vojne invalide, nima pravice do oprostitve davka iz tega
člena.
20. člen
(oprostitev davka od motornih vozil za potrebe diplomatskih
predstavništev, konzulatov, mednarodnih organizacij in njihovih predstavništev
v Republiki Sloveniji ter agencij in organov Evropske unije s predstavništvom v
Republiki Sloveniji)
(1) Davek na motorna vozila se ne plačuje od motornih vozil
za:
-       
službene potrebe diplomatskih predstavništev in konzulatov v Republiki
Sloveniji ter za osebne potrebe tujega osebja diplomatskih in konzularnih
predstavništev, vključno z njihovimi družinskimi člani, razen častnih
konzularnih funkcionarjev in njihovih družinskih članov;
-       
službene potrebe mednarodnih organizacij in predstavništev mednarodnih
organizacij med njihovim delovanjem v Republiki Sloveniji in za osebne potrebe
tujega osebja mednarodnih organizacij in predstavništev mednarodnih
organizacij, vključno z njihovimi družinskimi člani, če to določajo mednarodne
pogodbe, ki obvezujejo Republiko Slovenijo;
-       
službene potrebe agencij in organov Evropske unije s predstavništvom v
Republiki Sloveniji, za katere velja Protokol (št. 7) o privilegijih in
imunitetah Evropske unije (UL C št. 326 z dne 26. 10. 2012, str. 266), in sicer
v okvirih in pod pogoji iz tega protokola in sporazumov o njegovem izvajanju
ali sporazumov o sedežu,
ob pogoju, da so ta motorna vozila oproščena
davka na dodano vrednost.
(2) Upravičenost do oprostitve davka na motorna vozila se
lahko dokazuje z obrazcem, določenim v predpisu, ki ureja oprostitev davkov za
diplomatska predstavništva, konzulate, agencije in organe Evropske unije ter
mednarodne organizacije v skladu z mednarodnimi pogodbami, ki zavezujejo
Republiko Slovenijo.
(3) Če upravičenec do oprostitve iz prvega odstavka tega
člena proda motorno vozilo ali ga brezplačno ali kako drugače odtuji v
Republiki Sloveniji pred potekom treh let od dneva nakupa, prenosa prebivališča
v Republiko Slovenijo ali uvoza, plača davek v višini, ki ga finančna uprava
ugotovi na dan odtujitve motornega vozila ob upoštevanju predpisanega odstotka
davka, določenega glede na starost motornega vozila iz 16. člena tega zakona.
(4) Ne glede na prejšnji odstavek se davek ne plača, če je
odtujitev posledica uradnega predčasnega odpoklica ali smrti upravičenca ali če
motorno vozilo odtuji družinski član upravičenca, ki preneha bivati v Republiki
Sloveniji zaradi predčasnega odpoklica ali smrti upravičenca. Davek se ne plača
niti, če je bilo motorno vozilo, ki se odtujuje, poškodovano v prometni nesreči
za več kakor 70 % tržne vrednosti motornega vozila na dan nesreče.
(5) Če ministrstvo, pristojno za zunanje zadeve, ugotovi, da
je treba zaradi spoštovanja pogoja vzajemnosti v zvezi nastankom obveznosti
plačila davka zaradi predčasne odtujitve pred potekom roka iz tretjega odstavka
tega člena upoštevati drugačen rok, izda upravičencu o tem ustrezno potrdilo.
21. člen
(oprostitev davka od motornih vozil, ki se začasno uvozijo
ali vnesejo v Republiko Slovenijo)
(1) Davek na motorna vozila se ne plačuje od motornih vozil,
ki se začasno uvozijo, če so popolnoma oproščena plačila uvoznih dajatev v
skladu s carinsko zakonodajo, in od motornih vozil, ki se vnesejo v Republiko
Slovenijo iz druge države članice zaradi začasne preselitve lastnika, ki nima
stalnega prebivališča v Republiki Sloveniji, vendar le, če od teh motornih
vozil v skladu z zakonom, ki ureja davek na dodano vrednost, ni treba
obračunati davka na dodano vrednost.
(2) V prometno dovoljenje motornega vozila se vpiše, da je za
motorno vozilo uveljavljena oprostitev.
(3) Če upravičenec do oprostitve iz prvega odstavka tega
člena proda motorno vozilo ali ga brezplačno ali kako drugače odtuji v
Republiki Sloveniji, plača davek v višini, ki ga finančna uprava ugotovi na dan
odtujitve motornega vozila ob upoštevanju predpisanega odstotka davka,
določenega glede na starost motornega vozila iz 16. člena tega zakona.
22. člen
(finančni najem)
Oprostitev plačila davka na motorna vozila po tem zakonu se
lahko uveljavlja tudi pri finančnem najemu vozila. Če je finančni najem
prekinjen ali končan in se ne izvede prenos lastništva, upravičenec, ki je
uveljavil oprostitev ali vračilo plačila davka, plača v skladu s 16. členom
tega zakona davek v višini, ki ga finančna uprava ugotovi na dan odtujitve
motornega vozila.
23. člen
(prepoved registracije motornega vozila)
Organ, pristojen za registracijo motornih vozil, ali za
registracijo vozil pooblaščena organizacija, ne sme registrirati motornega
vozila, za katero je bil upravičenec oproščen davka, na drugo osebo, preden
poteče predpisani rok, do katerega ni mogoča odtujitev motornega vozila brez
plačila davka, razen če upravičenec predloži dokazila finančne uprave, da je
bil davek plačan v skladu s tem zakonom, ali če ta zakon določa drugače.
VI. OBVEZNOST OBRAČUNA DAVKA
24. člen
(davčni zavezanec za obračun, obračun, podatki v evidencah
davčnega zavezanca in plačilo davka)
(1) Proizvajalec motornih vozil ali oseba, ki zaradi
opravljanja dejavnosti trgovine z motornimi vozili iz druge države članice
pridobi motorno vozilo, ki še ni bilo predhodno začasno ali trajno registrirano
v drugi državi in katerega tip je bil homologiran v skladu s predpisi o
ES-homologaciji ter je bilo zanj izdano potrdilo o skladnosti tipa SA, obračuna
za koledarski mesec (v nadaljnjem besedilu: davčno obdobje) davčno obveznost z
obračunom.
(2) Davčni zavezanec v svojih evidencah zagotovi naslednje
podatke za zadevno motorno vozilo: vrsta, znamka, tip, varianta in izvedenka,
identifikacijska številka (VIN-številka), število sedežev, vrsta goriva, ki se
uporablja za pogon, izpust CO2, moč motorja, če se upošteva pri
odmeri davka, okoljevarstvena kategorija (emisijski standard EURO), datum
izdaje potrdil o skladnosti, država dobave, datum pridobitve, obveznosti glede
na izpust CO2, vrsto goriva, ki se uporablja za pogon, emisijski
standard EURO in moč motorja ter znesek obračunanega davka.
(3) Davčni zavezanec sestavi na podlagi evidenc iz prejšnjega
odstavka mesečni obračun davka in ga finančni upravi predloži do 25. dne
naslednjega meseca po poteku davčnega obdobja, v katerem je nastala obveznost
za obračun davka na motorno vozilo.
(4) Davčni zavezanec finančni upravi predloži obračun davka
ne glede na to, ali je za davčno obdobje, za katero predloži obračun, dolžan
plačati davek ali ne.
(5) Davčni zavezanec obračunani davek plača do zadnjega
delovnega dne naslednjega meseca po poteku davčnega obdobja, v katerem je
nastala davčna obveznost.
25. člen
(predložitev obračuna davka in njegova vsebina)
(1) Obračun davka na motorna vozila iz prejšnjega člena
predloži davčni zavezanec v skladu z zakonom, ki ureja davčni postopek, v
elektronski obliki preko informacijskega sistema finančne uprave.
(2) Obračun iz prejšnjega odstavka vsebuje naslednje podatke
za zadevno motorno vozilo:
-       
identifikacijske podatke davčnega zavezanca,
-       
davčno obdobje,
-       
vrsto,
-       
znamko,
-       
tip, varianto in izvedenko,
-       
identifikacijsko številko (VIN-številko),
-       
število sedežev,
-       
vrsto goriva, ki se uporablja za pogon,
-       
izpust CO2,
-       
moč motorja,
-       
okoljevarstveno kategorijo (emisijski standard EURO),
-       
datum izdaje potrdila o skladnosti,
-       
država dobave,
-       
datum pridobitve,
-       
obveznosti glede na izpust CO2, vrsto goriva, ki se uporablja
za pogon, emisijski standard EURO in moč motorja,
-       
znesek obračunanega davka,
-       
pravno podlago za oprostitev ali vračilo ali znižanje davka (na primer
člen zakona, odstavek, alineja).
26. člen
(davčni zavezanec za napoved, napoved, odmera in plačilo
davka)
(1) Davčnemu zavezancu, ki ni dolžan obračunavati davka v
skladu s 24. členom tega zakona in se davek ne obračuna v skladu s 27. členom
tega zakona, odmeri davek finančna uprava na podlagi napovedi za odmero davka
na motorna vozila, ki jo davčni zavezanec predloži najpozneje v 15 dneh od
dneva nastanka obveznosti za obračun davka iz 6. člena tega zakona.
(2) Napoved za odmero davka na motorna vozila predloži davčni
zavezanec v skladu z zakonom, ki ureja davčni postopek, v elektronski obliki
preko informacijskega sistema finančne uprave.
(3) Napoved iz prejšnjega odstavka vsebuje naslednje podatke:
-       
identifikacijske podatke davčnega zavezanca,
-       
trenutek nastanka davčne obveznosti,
-       
identifikacijsko številko motornega vozila (VIN-številka),
-       
identifikacijske podatke dobavitelja vozila,
-       
pravno podlago za oprostitev ali znižanje davka (na primer člen zakona,
odstavek, alineja).
Napovedi se priloži tudi kopija dokazila o
prometu motornega vozila (na primer račun, kupoprodajna pogodba, dokazilo o
predelavi motornega vozila).
(4) Finančna uprava pridobi iz evidence registriranih vozil
ministrstva, pristojnega za promet, ki jo predpisuje zakon, ki ureja motorna
vozila, podatke o motornem vozilu na podlagi identifikacijske številke
motornega vozila (VIN-številka), in sicer:
-       
podatke o znamki, tipu, varianti in izvedenki motornega vozila,
-       
datum prve registracije motornega vozila ali datume izdaje potrdil o
skladnosti motornega vozila, kategorijo in vrsto motornega vozila, podatke o
predelavi motornega vozila, obliki nadgradnje motornega vozila, dodatnem opisu
nadgradnje motornega vozila, podatke o hitrosti motornega vozila, moči motorja,
vrsti goriva, ki se uporablja za pogon motornega vozila, številu sedežev,
izpustu CO2 in emisijskem standardu EURO.
(5) Davčni zavezanec na zahtevo finančne uprave v osmih dneh
predloži ustrezne listine in dokazila glede na okoliščine posameznega primera,
kot je na primer izvirnik računa o nakupu vozila, iz katerega je razviden datum
pridobitve, ali druga listina, ki dokazuje prenos lastništva.
(6) Davčni zavezanec, ki v napovedi za odmero davka
uveljavlja oprostitev plačila davka, k napovedi priloži dokazila, predpisana s
tem zakonom.
(7) Organ, pristojen za registracijo, ali za registracijo
vozil pooblaščena organizacija ne sme registrirati motornega vozila, če motorno
vozilo ni vpisano v evidenco motornih vozil finančne uprave iz 29. člena tega
zakona.
(8) Davčni zavezanec davek plača v 30 dneh po vročitvi
odločbe o odmeri davka.
27. člen
(obračunavanje, plačevanje in zavarovanje plačila davka pri
uvozu)
(1) Pri uvozu motornih vozil obračunava davek na motorna
vozila carinski organ, davek pa se plačuje kot bi bil uvozna dajatev.
(2) Oseba, ki plača davek pri uvozu blaga, davek plača v
roku, ki je s carinsko zakonodajo določen za plačilo carinskega dolga, sicer
tečejo zamudne obresti.
(3) Če carinski organ v skladu s carinsko zakonodajo ob uvozu
zahteva predložitev instrumenta zavarovanja za plačilo nastalega carinskega
dolga ali bi ga lahko zahteval, če ne bi bila za zadevno motorno vozilo
predpisana carinska stopnja »prosto«, predloženi instrument zavaruje tudi
plačilo davka na motorno vozilo.
VII. VRAČILO DAVKA
28. člen
(upravičenec za vračilo davka in postopek uveljavljanja
vračila davka)
(1) Oseba, ki motorno vozilo, od katerega je bil plačan
davek, izvozi, dobavi ali zaradi selitve prenese v drugo državo članico in ga
zato odjavi iz evidence registriranih vozil v Republiki Sloveniji, ima pravico
do vračila sorazmernega dela plačanega davka na motorno vozilo v skladu s
sedmim odstavkom tega člena.
(2) Lastnik motornega vozila, ki naknadno predela motorno
vozilo iz prvega odstavka 4. člena tega zakona v motorno vozilo, ki ni predmet
obdavčitve po tem zakonu, in je bil davek na motorno vozilo plačan, ima pravico
do vračila sorazmernega dela plačanega davka na motorno vozilo v skladu s sedmim
odstavkom tega člena. Vračilo se lahko uveljavi na podlagi predložitve dokazil,
da je bilo motorno vozilo predelano v motorno vozilo, ki ni predmet obdavčitve
po tem zakonu, in je bila zanj v skladu s predpisi, ki urejajo motorna vozila,
potrebna posamična odobritev predelanega vozila.
(3) Zahtevek za vračilo davka na motorno vozilo se predloži v
skladu z zakonom, ki ureja davčni postopek, v elektronski obliki preko
informacijskega sistema finančne uprave.
(4) Zahtevek iz prejšnjega odstavka vsebuje naslednje
podatke:
-       
identifikacijske podatke davčnega zavezanca,
-       
identifikacijsko številko motornega vozila (VIN-številka),
-       
datum izvoza ali iznosa iz Republike Slovenije ali datum predelave
motornega vozila,
-       
pravna podlaga za vračilo davka (na primer člen zakona, odstavek,
alineja).
(5) Upravičenec iz prvega odstavka tega člena lahko uveljavi
vračilo šele po odjavi vozila iz evidence registriranih motornih vozil.
Upravičenec lahko uveljavi vračilo plačanega davka na podlagi predložitve
dokazil, da je motorno vozilo zapustilo ozemlje Republike Slovenije.
(6) Kot dokazilo o tem, da je motorno vozilo zapustilo
ozemlje Republike Slovenije, se glede na okoliščine primera štejejo predvsem:
-       
dokazilo o izvozu, ki ga izda ali potrdi carinski organ in iz katerega
je razvidno, da je motorno vozilo zapustilo carinsko območje Evropske unije,
-       
dokazilo o registraciji motornega vozila v državi članici ali drugi
državi,
-       
dokazilo o dejanski dobavi ali prenosu motornega vozila v drugo državo
članico,
-       
račun, izdan kupcu v drugi državi članici,
-       
dokazilo o selitvi v drugo državo članico.
(7) Znesek vračila davka se obračuna in vrne na podlagi
podatka o dejansko plačanem davku v Republiki Sloveniji in podatka o obdobju
uporabe motornega vozila v Republiki Sloveniji, in sicer tako, da se za vsako
začeto leto uporabe motornega vozila v Republiki Sloveniji znesek dejansko
plačanega davka vrne zmanjšan za 10 %. Pri tem se kot začeto leto uporabe
motornega vozila v Republiki Sloveniji šteje datum prve registracije motornega
vozila v Republiki Sloveniji.
(8) Ne glede na prejšnji odstavek se za motorna vozila, ki so
bila izvožena ali dobavljena v drugo državo članico in niso bila registrirana v
Republiki Sloveniji ter je bil zanje davek plačan, in za motorna vozila, ki so
bila v Republiki Sloveniji največ 30 dni registrirana zaradi izvoza ali dobave
v drugo državo članico, znesek vračila določi v višini 100 % zneska dejansko
plačanega davka.
(9) Ne glede na peti odstavek tega člena lahko upravičenec,
ki obračunava davčno obveznost za koledarski mesec, vračilo davka za motorna
vozila, za katera so izpolnjeni pogoji za vračilo v mesecu obračuna davka,
vračilo davka uveljavi v okviru mesečnega obračuna davka.
(10) Ne glede na tretji, četrti, sedmi in osmi odstavek tega
člena se davek ne vrača, če bi bil znesek vračila davka manjši od 10 eurov.
(11) Če se motorno vozilo, za katero je bil vrnjen davek v
skladu s tem členom, ponovno uvozi ali vnese na ozemlje Republike Slovenije,
velja, da za namene 4. člena tega zakona v Republiki Sloveniji še ni bilo registrirano
v Republiki Sloveniji.
(12) Upravičenec lahko zahteva vračilo davka pri finančni
upravi v treh mesecih od dneva, ko so nastopile okoliščine za vračilo davka.
(13) Upravičenec, ki oprostitev plačila davka iz 17., 18.,
19., 20. in 21. člena tega zakona uveljavlja na način vračila davka, lahko
predloži zahtevek za vračilo davka z dokazili, predpisanimi s tem zakonom in na
način ter z vsebino iz tretjega in četrtega odstavka tega člena.
(14) Finančna uprava pridobi iz evidence registriranih vozil
ministrstva, pristojnega za promet, ki jo predpisuje zakon, ki ureja motorna
vozila, podatke o motornem vozilu na podlagi identifikacijske številke
motornega vozila (VIN-številka), in sicer:
-       
podatek o registraciji motornega vozila v Republiki Sloveniji,
-       
podatek o odjavi motornega vozila iz registra registriranih vozil v
Republiki Sloveniji,
-       
podatek o vrsti registracije oziroma registrski tablici motornega vozila
v Republiki Sloveniji.
VIII. EVIDENCE
29. člen
(evidenca motornih vozil finančne uprave)
(1) Finančna uprava vodi elektronsko evidenco motornih vozil
(v nadaljnjem besedilu: evidenca), ki so predmet obdavčitve po tem zakonu in za
katera je bil plačan davek v skladu s tem zakonom ali je bila uveljavljena
oprostitev plačila davka.
(2) Evidenca vsebuje naslednje podatke v zvezi z zadevnim
motornim vozilom:
-       
znamko, tip, varianto in izvedenko,
-       
kategorijo in vrsto,
-       
identifikacijsko številko (VIN-številko),
-       
vrsto goriva, ki se uporablja za pogon,
-       
izpust CO2 (za motorna vozila iz tarifne oznake 8711,
trikolesa, štirikolesa in bivalna vozila, če je na razpolago),
-       
moč motorja,
-       
okoljevarstveno kategorijo (emisijski standard EURO),
-       
število sedežev,
-       
državo uvoza ali dobave,
-       
podatke o dobavitelju,
-       
podatke o davčnem zavezancu (osebno ime ali naziv, naslov prebivališča
ali sedeža in davčna ali matična številka),
-       
znesek davka,
-       
datum prve registracije vozila,
-       
datum izdaje potrdil o skladnosti,
-       
datum plačila davka,
-       
številko odločbe o odmeri davka,
-       
podatke o zavarovanju izpolnitve davčne obveznosti,
-       
znesek vračila davka,
-       
pravno podlago za oprostitev ali vračilo ali znižanje davka (na primer
člen zakona, odstavek, alineja),
-       
datum, do katerega ni mogoča odtujitev motornega vozila brez plačila
davka,
-       
podatke o predelavi, obliki nadgradnje, dodatnem opisu nadgradnje,
-       
vrsto ali tarifno oznako motornega vozila (motorno kolo, osebno vozilo,
8703 80, 8711 in podobno).
30. člen
(povezave evidenc in pridobivanje podatkov)
(1) Finančna uprava ima pri izvajanju nalog iz tega zakona
pravico do brezplačne povezave svoje evidence motornih vozil z evidenco
registriranih vozil ministrstva, pristojnega za promet, ki jo predpisuje zakon,
ki ureja motorna vozila.
(2) Organ, pristojen za registracijo, ali za registracijo
vozil pooblaščena organizacija za namene izvajanja 23. člena tega zakona in
sedmega odstavka 26. člena tega zakona brezplačno pridobiva iz evidence
motornih vozil finančne uprave podatke o tem, ali je bil davek za motorno
vozilo plačan oziroma ali je bila uveljavljena oprostitev plačila davka, in v
primerih, kjer zakon to določa, tudi datum, do katerega ni mogoča odtujitev
motornega vozila brez plačila davka. Ministrstvo, pristojno za promet, lahko za
namen pridobivanja podatkov iz prejšnjega stavka s povezovalnim znakom
identifikacijska številka (VIN številke) svojo evidenco registriranih vozil
poveže z evidenco motornih vozil finančne uprave, ki vsebuje podatke, naštete v
tem odstavku.
IX. NADZOR NAD IZVAJANJEM DOLOČB TEGA ZAKONA
31. člen
(nadzor)
Izvajanje določb tega zakona nadzoruje finančna uprava v
skladu s tem zakonom, zakonom, ki ureja davčni postopek, in zakonom, ki ureja
finančno upravo, pri uvozu pa tudi v skladu s carinsko zakonodajo, kot da bi
bil davek na motorna vozila uvozna dajatev.
X. KAZENSKE DOLOČBE
32. člen
(davčni prekrški)
(1) Z globo od 1.200 do 15.000 eurov se kaznuje za prekršek
pravna oseba, če se po zakonu, ki ureja gospodarske družbe, šteje za srednjo
ali veliko gospodarsko družbo, pa z globo od 3.200 do 30.000 eurov, če:
1.     
ne vodi predpisanih evidenc ali v evidencah ne zagotavlja predpisanih
podatkov (7. člen, drugi odstavek 24. člena);
2.     
registrira motorno vozilo v nasprotju s 23. členom ali sedmim odstavkom
26. člena tega zakona.
(2) Z globo od 800 do 10.000 eurov se za prekršek iz
prejšnjega odstavka kaznuje samostojni podjetnik posameznik ali posameznik, ki
samostojno opravlja dejavnost.
(3) Z globo od 600 do 4.000 eurov se za prekršek iz prvega
odstavka tega člena kaznuje odgovorna oseba pravne osebe, če se pravna oseba po
zakonu, ki ureja gospodarske družbe, šteje za srednjo ali veliko gospodarsko
družbo, pa se odgovorna oseba pravne osebe kaznuje z globo od 800 do 4.000
eurov.
(4) Z globo od 400 do 4.000 eurov se za prekršek iz prvega
odstavka tega člena kaznuje odgovorna oseba samostojnega podjetnika posameznika
ali odgovorna oseba posameznika, ki samostojno opravlja dejavnost.
(5) Z globo od 400 do 4.000 eurov se za prekršek iz 2. točke
prvega odstavka tega člena kaznuje odgovorna oseba organa, pristojnega za
registracijo, in odgovorna oseba pooblaščene organizacije za registracijo
vozil.
(6) Z globo od 250 do 400 eurov se za prekršek iz 1. in 2.
točke prvega odstavka tega člena kaznuje posameznik.
33. člen
(hujši davčni prekrški)
(1) Z globo od 4.000 do 75.000 eurov se kaznuje za prekršek
pravna oseba, če se po zakonu, ki ureja gospodarske družbe, šteje za srednjo
ali veliko gospodarsko družbo, pa z globo od 10.000 do 125.000 eurov, če:
1.     
finančni upravi ne predloži obračuna ali napovedi za odmero davka, ali
ne predloži obračuna ali napovedi v predpisanem roku, ali ne predloži obračuna
ali napovedi na predpisan način, ali v predloženem obračunu ali napovedi navede
nepopolne, nepravilne ali neresnične podatke (tretji in četrti odstavek 24.
člena, prvi in drugi odstavek 25. člena, prvi, drugi in tretji odstavek 26.
člena);
2.     
ne plača davka ali ne plača davka v predpisanem roku (peti odstavek 24.
člena, osmi odstavek 26. člena);
3.     
na zahtevo finančne uprave v osmih dneh ne predloži zahtevanih listin
ali dokazov (peti odstavek 26. člena);
4.     
v postopku za vračilo davka navede nepopolne, neresnične ali nepravilne
podatke (28. člen).
(2) Z globo od 3.000 do 50.000 eurov se za prekršek iz
prejšnjega odstavka kaznuje samostojni podjetnik posameznik ali posameznik, ki
samostojno opravlja dejavnost.
(3) Z globo od 1.000 do 10.000 eurov se za prekršek iz prvega
odstavka tega člena kaznuje odgovorna oseba pravne osebe, če se pravna oseba po
zakonu, ki ureja gospodarske družbe, šteje za srednjo ali veliko gospodarsko
družbo, pa se odgovorna oseba pravne osebe kaznuje z globo od 1.200 do 10.000
eurov.
(4) Z globo od 800 do 10.000 eurov se za prekršek iz prvega
odstavka tega člena kaznuje odgovorna oseba samostojnega podjetnika posameznika
ali odgovorna oseba posameznika, ki samostojno opravlja dejavnost.
(5) Z globo od 400 do 5.000 eurov se za prekršek iz prvega
odstavka tega člena kaznuje posameznik.
34. člen
(pooblastilo za izrek globe v razponu)
Za prekrške iz tega zakona se sme v hitrem postopku izreči
globa tudi v znesku, ki je višji od najnižje predpisane globe, določene s tem
zakonom.
XI. POSEBNE DOLOČBE
35. člen
(uporaba drugih predpisov)
(1) Glede vprašanj postopka in pristojnosti finančne uprave,
ki niso urejena s tem zakonom, se uporablja zakon, ki ureja davčni postopek, in
zakon, ki ureja finančno upravo, glede vseh vprašanj v zvezi z uvozom in
izvozom motornih vozil pa carinska zakonodaja.
(2) Za uvrstitev motornih vozil, ki so predmet tega zakona,
se uporablja kombinirana nomenklatura.
(3) V primeru dvoma o pravilni uvrstitvi motornega vozila
določi tarifno oznako finančna uprava, v skladu s predpisi in temeljnimi
pravili, ki veljajo za uvrščanje blaga v kombinirano nomenklaturo.
(4) Sklicevanje na tarifne oznake kombinirane nomenklature
velja tudi za vse njihove posodobitve, ki se sprejmejo enkrat na leto na
podlagi členov 9(1) in 12(1) kombinirane nomenklature.
XII. PREHODNE IN KONČNE DOLOČBE
36. člen
(prehodna ureditev)
Pri prometu motornih vozil, za katere je obveznost za obračun
davka na motorna vozila nastala v skladu z Zakonom o davku na motorna vozila
(Uradni list RS, št. 72/06 – uradno prečiščeno besedilo, 9/10 in 40/12 – ZUJF),
se davek obračuna, napove in plača v skladu z Zakonom o davku na motorna vozila
(Uradni list RS, št. 72/06 – uradno prečiščeno besedilo, 9/10 in 40/12 – ZUJF).
37. člen
(začetek uporabe določb glede predelanih vozil)
Drugi odstavek 5. člena in drugi odstavek 28. člena tega
zakona se uporabljata za motorna vozila, ki so prvič registrirana v Republiki
Sloveniji od vključno 1. januarja 2021.
38. člen
(rok za vzpostavitev povezave evidenc in predložitev
napovedi v fizični obliki)
(1) Povezavi iz 30. člena tega zakona se zagotovita do 31.
decembra 2021.
(2) Ne glede na drugi odstavek 26. člena tega zakona lahko
davčni zavezanec, ki je fizična oseba, predloži napoved davka na motorna vozila
v fizični obliki do 31. decembra 2021.
39. člen
(prenehanje veljavnosti)
(1) Z dnem uveljavitve tega zakona preneha veljati Zakon o
davku na motorna vozila (Uradni list RS, št. 52/99, 2/04 – ZPNNVSM, 42/04,
47/06, 72/06 – uradno prečiščeno besedilo, 114/06 – ZUE, 9/10 in 40/12 – ZUJF).
(2) Z dnem uveljavitve tega zakona preneha veljati Pravilnik
o obrazcu za obračun davka na motorna vozila in dodatnega davka na motorna
vozila (Uradni list RS, št. 53/12).
(3) Ne glede na prvi odstavek tega člena se zakon iz prvega
odstavka tega člena uporablja do začetka uporabe tega zakona.
(4) Ne glede na drugi odstavek tega člena se pravilnik iz
drugega odstavka tega člena uporablja do začetka uporabe tega zakona.
40. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije, uporabljati pa se začne 1. januarja 2021.
Št. 434-04/20-8/23
Ljubljana, dne 17. decembra 2020
EPA 1491-VIII
Državni zbor
Republike Slovenije
Igor Zorčič
predsednik