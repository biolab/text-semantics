I. SPLOŠNE DOLOČBE
1. člen
(vsebina zakona)
Ta zakon zagotavlja pogoje za izvedbo strateške investicije
na razvojnem območju v Občini Hoče-Slivnica, določa razvojno območje v Občini
Hoče-Slivnica, ureja njegov obseg in lokacijo, opredeljuje strateško
investicijo, namenjeno izvedbi na tem območju in postopek ugotavljanja
ustreznosti strateške investicije, ureja določena vprašanja v zvezi s
prostorskim načrtovanjem razvojnega območja ter pridobivanjem nepremičnin v
zvezi z izvedbo strateške investicije in izvajanjem posegov v prostor v
razvojnem območju.
2. člen
(razmerja z drugimi predpisi in uporaba zakona)
Za vprašanja, ki jih ta zakon ne ureja, se uporabljajo
predpisi s področja urejanja prostora za izvedbo prostorskih ukrepov, predpisi
s področja graditve objektov za izdajo dovoljenj za gradnjo in poseg v prostor
ter predpisi s področja prostorskega načrtovanja.
II. RAZVOJNO OBMOČJE IN STRATEŠKA INVESTICIJA
3. člen
(razvojno območje v Občini Hoče-Slivnica)
(1) Razvojno območje v Občini Hoče-Slivnica je območje
proizvodne cone v Občini Hoče-Slivnica (v nadaljnjem besedilu: razvojno
območje), na katerem se izvaja strateška investicija iz 5. člena tega
zakona, ki zasleduje razvojne, socialne, prostorske, logistične, prometne in
druge cilje.
(2) Z zagotovitvijo pogojev za izvedbo strateške investicije
na razvojnem območju se dosegajo cilji, določeni z:
-       
Zakonom o spodbujanju skladnega regionalnega razvoja (Uradni list RS,
št. 20/11, 57/12 in 46/16), Uredbo o izvajanju ukrepov endogene regionalne
politike (Uradni list RS, št. 16/13 in 78/15), na njuni podlagi sprejetega
Sklepa o dodatnih začasnih ukrepih razvojne podpore za problemska območja z
visoko brezposelnostjo (Uradni list RS, št. 36/16 in 64/16) in Programa
spodbujanja konkurenčnosti Maribora s širšo okolico v obdobju 2013 do 2018,
sprejetega s sklepom Vlade Republike Slovenije št. 30200-1/2013 z dne
10. 10. 2013, št. 30301-3/2016/3 z dne 23. 6. 2016 in
št. 30301-3/2016/10 z dne 13. 10. 2016,
-       
Odlokom o strategiji prostorskega razvoja Slovenije (Uradni list RS,
št. 76/04) v delu, ki ureja prostorsko usklajeni razvoj širšega mestnega
območja mesta Maribor, kot središča nacionalnega pomena,
-       
Strategijo razvoja prometa v Republiki Sloveniji, ki je bila sprejeta s
sklepom Vlade Republike Slovenije št. 37000-3/2015/8 z dne 29. 7.
2015, ki določa ustreznost geostrateške lokacije kot koridor jedrnega
vse-evropskega Baltsko-Jadranskega prometnega TEN-T omrežja, katerega del je
mariborsko vozlišče, vključno z območjem Hoče-Slivnica z vso infrastrukturo na
tej lokaciji (letališče Edvarda Rusjana, avtocesta in železnica), ki je kot
vozlišče v celovitem delu TEN-T omrežja.
(3) Zagotovitev pogojev za izvedbo strateške investicije na
razvojnem območju je v javnem interesu.
4. člen
(lokacija razvojnega območja)
Lokacija in obseg razvojnega območja se določi v občinskem
prostorskem načrtu Občine Hoče-Slivnica, na način in po postopku, kot ga
določajo predpisi, ki urejajo prostorsko načrtovanje, razen če ta zakon določa
drugače.
5. člen
(strateška investicija)
(1) Strateška investicija je investicija, ki:
-       
v vrednosti presega 100.000.000 eurov,
-       
ustvarja najmanj 1000 delovnih mest na območju Občine Hoče-Slivnica, ki
predstavlja širšo okolico Maribora,
-       
zagotavlja dolgoročno ohranitev investicijskega projekta in proizvodnje
v Republiki Sloveniji v trajanju najmanj 10 let od sklenitve pogodbe o izvedbi
strateške investicije na razvojnem območju in v tem obdobju ustvari zahtevano
število delovnih mest,
-       
je zaradi prostorskih, tehnoloških in logističnih potreb primerna za
umestitev v razvojno območje in pospešuje gospodarsko rast in zaposlovanje ter
skladen regionalni razvoj.
(2) Zainteresirani investitor mora biti finančno sposoben za
izvedbo financiranja investicijskega projekta.
6. člen
(javna korist)
Izvedba strateške investicije na razvojnem območju je v javno
korist zaradi pospeševanja gospodarske rasti in zaposlovanja, ustvarjanja novih
delovnih mest in zagotavljanja skladnega regionalnega razvoja.
III. UGOTAVLJANJE USTREZNOSTI STRATEŠKE INVESTICIJE
7. člen
(vloga)
(1) Zainteresirani investitor (v nadaljnjem besedilu:
vložnik) na ministrstvo, pristojno za gospodarstvo (v nadaljnjem besedilu:
ministrstvo), vloži vlogo za ugotovitev izpolnjevanja pogojev iz 5. člena
tega zakona za izvedbo strateške investicije na razvojnem območju (v nadaljnjem
besedilu: vloga).
(2) Vloga vsebuje naslednjo dokumentacijo:
-       
splošne podatke o vložniku in gospodarski družbi,
-       
opis celotnega investicijskega projekta s strateškim, poslovnim in
finančnim načrtom investicije, vključno z roki začetka in dokončanja celotnega
investicijskega projekta,
-       
navedbo nepremičnin z zemljiškimi parcelami na razvojnem območju, ki so
potrebne za izvedbo njegove investicijske namere,
-       
vrednost investicije,
-       
število in trajanje novo ustvarjenih delovnih mest,
-       
pričakovano dodano vrednost in dodano vrednost na zaposlenega,
ustvarjeno z investicijo,
-       
predvideni obseg poslovanja za obdobje 10 let od sklenitve pogodbe o
izvedbi strateške investicije na razvojnem območju,
-       
dokaz o finančni sposobnosti za izvedbo financiranja investicijskega
projekta s strani finančnih institucij.
(3) Vložnik k vlogi poleg dokumentacije iz prejšnjega
odstavka priloži še dokumentacijo, ki jo zagotovi Občina Hoče-Slivnica:
-       
vpliv in prispevek investicije na pospeševanje gospodarske rasti,
zaposlovanja in razvoja regije,
-       
prispevek investicije k razvoju človeškega kapitala v Republiki
Sloveniji in v manj razvitih statističnih regijah,
-       
elaborat z utemeljitvijo javne koristi.
(4) Elaborat z utemeljitvijo javne koristi mora vsebovati:
-       
izvleček iz občinskega prostorskega načrta Občine Hoče-Slivnica,
-       
parcelacijski načrt z mejo na razvojnem območju,
-       
navedbo nepremičnin z zemljiškimi parcelami na razvojnem območju s
površinami in podatki o njihovih lastnikih in imetnikih drugih stvarnih pravic,
-       
obrazložitev javne koristi.
8. člen
(postopek ugotavljanja ustreznosti strateške investicije za
umestitev v razvojno območje)
(1) Izpolnjevanje pogojev za strateško investicijo na
razvojnem območju na podlagi vloge iz 7. člena tega zakona ugotavlja
posebna komisija, ki jo sestavljajo predsednik in najmanj štirje člani, s
področja regionalnega razvoja, spodbujanja podjetništva, spodbujanja
neposrednih investicij ter predstavnik agencije, pristojne za tuje investicije,
tehnološki razvoj, podjetništvo in internacionalizacijo (v nadaljnjem besedilu:
komisija). Po predhodni pridobitvi pisnih izjav kandidatov za predsednika in
člane komisije o interesni nepovezanosti z vložnikom minister, pristojen za
gospodarstvo (v nadaljnjem besedilu: minister), s sklepom imenuje komisijo za
ocenjevanje vloge iz 7. člena tega zakona. Komisija pripravi mnenje o
izpolnjevanju pogojev za izvedbo strateške investicije na razvojnem območju.
(2) Če je vloga nepopolna oziroma ne vsebuje vse
dokumentacije, na podlagi katere bi lahko komisija vlogo ocenila, komisija
pozove vložnika, da v 15 dneh dopolni vlogo. Če v tem času vloga ni dopolnjena,
minister na predlog komisije s sklepom zavrže vlogo.
(3) Če ministrstvo prejme več vlog različnih vložnikov, se
kasnejša vloga ne obravnava, dokler ni dokončno odločeno o prvo prispeli vlogi.
(4) Po pripravi mnenja komisije o izpolnjevanju pogojev
vložnika za strateško investicijo iz 5. člena tega zakona na razvojnem
območju ministrstvo predlaga Vladi Republike Slovenije (v nadaljnjem besedilu:
vlada), da sprejme sklep o ugotovitvi izpolnjevanja pogojev za strateško
investicijo na razvojnem območju, ki vsebuje:
-       
splošne podatke o investitorju,
-       
izpolnjevanje pogojev strateške investicije iz 5. člena tega
zakona,
-       
seznam nepremičnin z zemljiškimi parcelami na razvojnem območju, na
katerih je gradnja predvidena v javno korist, in
-       
rok za izvedbo strateške investicije na razvojnem območju.
(5) Če investitor ne začne izvajati strateške investicije v
petih letih od izdaje sklepa o ugotovitvi izpolnjevanja pogojev za strateško
investicijo na razvojnem območju, sklep preneha veljati.
9. člen
(pogodba o izvedbi strateške investicije na razvojnem
območju)
(1) Republika Slovenija, Občina Hoče-Slivnica in investitor
po sprejetju sklepa vlade iz četrtega odstavka 8. člena tega zakona
sklenejo pogodbo o izvedbi strateške investicije na razvojnem območju.
(2) Pogodba o izvedbi strateške investicije na razvojnem
območju vsebuje:
-       
ureditev medsebojnih pravic in obveznosti pogodbenih strank,
-       
zavezo investitorja, da bo strateška investicija na razvojnem območju
realizirana vsaj v predvidenem obsegu vrednosti strateške investicije, s
predvidenimi novimi ustvarjenimi delovnimi mesti in v roku, opredeljenem s
sklepom vlade iz četrtega odstavka 8. člena tega zakona, ter
-       
opredelitev posledic neizpolnitve ali delne neizpolnitve pogodbenih
obveznosti investitorja.
(3) Investitor pogodbi o izvedbi strateške investicije na
razvojnem območju predloži bančno garancijo za dobro izvedbo pogodbenih
obveznosti na prvi poziv ali drugo primerno zavarovanje.
IV. PRIDOBIVANJE IN RAZPOLAGANJE Z NEPREMIČNINAMI NA
RAZVOJNEM OBMOČJU
10. člen
(postopek sporazumevanja za odkup nepremičnin)
(1) Po izdaji sklepa vlade iz četrtega odstavka 8. člena
tega zakona o ugotovitvi izpolnjevanja pogojev za strateško investicijo na
razvojnem območju Občina Hoče-Slivnica lastnikom nepremičnin, ki so določeni s
sklepom vlade iz četrtega odstavka 8. člena tega zakona, poda zavezujočo
ponudbo za sklenitev prodajne pogodbe za odkup njihove nepremičnine, v
vrednosti, ki jo oceni pooblaščeni ocenjevalec vrednosti nepremičnin, ki je
imenovan na podlagi zakona, ki ureja revidiranje, ali zakona, ki ureja sodišča
(v nadaljnjem besedilu: pooblaščeni cenilec), z rokom 30 dni za sprejem
ponudbe.
(2) Ponudba se vroči lastniku nepremičnine. V ponudbi se
lastnika nepremičnine seznani s potekom postopka sporazumevanja za odkup po tem
zakonu in opozori na pravne posledice, če ponudbe ne sprejme. Ponudbi se
priloži cenitev pooblaščenega cenilca.
(3) Če se lastnik nepremičnine strinja s ponudbo in o tem
pisno obvesti Občino Hoče-Slivnica v danem roku 30 dni, se nemudoma pristopi k
sklenitvi prodajne pogodbe. Vse stroške v zvezi s pogodbo nosi Občina
Hoče-Slivnica.
(4) Če lastnik nepremičnine ne poda pisne izjave o sprejemu
ponudbe v roku 30 dni od prejema ponudbe iz prvega odstavka, se šteje, da
Občina Hoče-Slivnica ni uspela pridobiti nepremičnine s sklenitvijo prodajne
pogodbe, zato predlaga pristojnemu organu postopek razlastitve v skladu z
zakonom, ki ureja prostor in razlastitev nepremičnin, če ta zakon ne ureja
drugače.
(5) Za vročanje ponudb in dopisov po določbah tega člena se
uporabljajo predpisi, ki določajo način vročanja v upravnem postopku, v
primeru, da vročitve ponudbe za odkup nepremičnine ni mogoče opraviti, ker
prebivališče lastnika nepremičnine ni znano, se uporabljajo pravila o skrbniku
za posebne primere iz 19. člena tega zakona.
11. člen
(razlastitev)
(1) Za namen gradnje objektov za izvedbo strateške
investicije iz 5. člena tega zakona se lahko nepremičnine, navedene v
sklepu vlade iz četrtega odstavka 8. člena tega zakona na razvojnem
območju razlastijo.
(2) Šteje se, da je javna korist za nepremičnine iz
prejšnjega odstavka izkazana, če so predvidene v občinskem prostorskem načrtu
Občine Hoče-Slivnica in navedene v sklepu vlade iz četrtega odstavka
8. člena tega zakona.
(3) V primeru neuspeha postopka sporazumevanja za odkup
nepremičnin vloži Občina Hoče-Slivnica kot razlastitveni upravičenec zahtevo za
razlastitev lastnika te nepremičnine.
(4) Postopek razlastitve se izvede kot nujni postopek po
pravilih razlastitvenega postopka, urejenega v Zakonu o urejanju prostora
(Uradni list RS, št. 110/02, 8/03 – popr., 58/03 – ZZK-1, 33/07 – ZPNačrt
in 108/09 – ZGO-1C in 80/10 – ZUPUDPP; v nadaljnjem besedilu: ZUreP-1), če ta
zakon ne določa drugače.
(5) Ne glede na določbe prvega odstavka 100. člena
ZUreP-1 se postopek razlastitve za nepremičnine ne uvede z odločbo, temveč
upravni organ, pristojen za razlastitev, po prejemu popolne zahteve za
razlastitev izda sklep o začetku razlastitvenega postopka. Zoper ta sklep ni
pritožbe. Pristojni organ pošlje sklep o začetku razlastitvenega postopka
zemljiškoknjižnemu sodišču, ki v skladu z zakonom, ki ureja zemljiško knjigo,
odloči o zaznambi razlastitvenega postopka.
12. člen
(obremenitve ali odtujitve nepremičnin)
(1) Nepremičnine, potrebne zaradi gradnje objektov v
razvojnem območju, ki jih je Občina Hoče-Slivnica pridobila v last na podlagi
prodajne, menjalne ali druge pogodbe, sklenjene zaradi izvedbe strateške
investicije ali razlastitve na podlagi 11. člena tega zakona, se ne smejo
odtujiti ali zastaviti, razen v primerih, določenih s tem zakonom. Pogodbe,
sklenjene v nasprotju s to določbo, so nične.
(2) Občina Hoče-Slivnica na nepremičninah iz prejšnjega
odstavka ustanovi služnost v korist investitorja, če je to potrebno za izvedbo
strateške investicije na razvojnem območju.
13. člen
(prodaja nepremičnin)
(1) Ne glede na določbe zakona, ki ureja stvarno premoženje
države in samoupravnih lokalnih skupnosti, lahko Občina Hoče-Slivnica
nepremičnine iz prvega odstavka 12. člena tega zakona proda z neposredno
pogodbo po ocenjeni vrednosti pooblaščenega cenilca investitorju, ki bo izvedel
strateško investicijo na razvojnem območju.
(2) Kupnino v višini zneska denarnih sredstev, ki jo
Republika Slovenija nameni za pridobivanje nepremičnin, mora Občina
Hoče-Slivnica ob morebitni prodaji vrniti v Proračun Republike Slovenije v 30
dneh od prejema kupnine. Pravice in obveznosti v zvezi z vrnitvijo dela zneska
denarnih sredstev, ki jih je Republika Slovenija namenila za pridobivanje
nepremičnin, dogovorita Republika Slovenija in Občina Hoče-Slivnica s posebno
pogodbo.
14. člen
(stavbna pravica)
(1) Ne glede na določbe zakona, ki ureja stvarno premoženje
države in samoupravnih lokalnih skupnosti, lahko Občina Hoče-Slivnica za
nepremičnine iz prvega odstavka 12. člena tega zakona sklene neposredno
pogodbo o ustanovitvi stavbne pravice z investitorjem, ki bo izvedel strateško
investicijo na razvojnem območju.
(2) Občina Hoče-Slivnica lahko obremeni nepremičnine z
ustanovitvijo stavbne pravice pod pogojem, da se del nadomestila, ki ga
investitor kot imetnik stavbne pravice plača Občini Hoče-Slivnica, nameni v
Proračun Republike Slovenije. Pravice in obveznosti v zvezi z ustanovitvijo
stavbne pravice na nepremičninah in namenitvijo dela nadomestila iz naslova
stavbne pravice v Proračun Republike Slovenije dogovorita Republika Slovenija
in Občina Hoče-Slivnica s posebno pogodbo.
(3) Ob prenehanju stavbne pravice Občina Hoče-Slivnica za
nepremičnine iz prvega odstavka 12. člena tega zakona investitorju kot
imetniku stavbne pravice ne plača nadomestila.
15. člen
(neodplačen prenos nepremičnin)
(1) Ne glede na določbe zakona, ki ureja stvarno premoženje
države in samoupravnih lokalnih skupnosti, zakona, ki ureja spodbujanje
skladnega regionalnega razvoja, zakona, ki ureja Sklad kmetijskih zemljišč in
gozdov Republike Slovenije, zakona, ki ureja vode in zakona, ki ureja Družbo za
avtoceste v Republiki Sloveniji, lahko vlada za namen izvedbe strateške
investicije na razvojnem območju s pogodbo o brezplačnem prenosu nepremičnin na
Občino Hoče-Slivnica v last prenese nepremičnine, navedene v sklepu vlade iz
četrtega odstavka 8. člena tega zakona, ki so v lasti Republike Slovenije.
(2) Če se strateška investicija, ugotovljena v sklepu vlade
iz četrtega odstavka 8. člena tega zakona na razvojnem območju, ne začne
izvajati v petih letih od izdaje sklepa o ugotovitvi izpolnjevanja pogojev za
strateško investicijo na razvojnem območju, mora Občina Hoče-Slivnica
nepremičnine pridobljene na podlagi prejšnjega odstavka brezplačno prenesti v
last Republike Slovenije.
V. IZVAJANJE POSEGOV V PROSTOR
16. člen
(pristojnost za izdajo dovoljenja)
Gradbeno dovoljenje za gradnjo objektov in posege v prostor
na razvojnem območju, za katere je potrebno gradbeno dovoljenje v skladu s
predpisi, ki urejajo graditev objektov, razen za nezahtevne objekte, izda
ministrstvo, pristojno za graditev.
17. člen
(gradnja objektov)
(1) Ne glede na 69. člen Zakona o varstvu okolja (Uradni
list RS, št. 39/06 – uradno prečiščeno besedilo, 49/06 – ZMetD, 66/06 –
odl. US, 33/07 – ZPNačrt, 57/08 – ZFO-1A, 70/08, 108/09, 108/09 – ZPNačrt-A,
48/12, 57/12, 92/13, 56/15, 102/15 in 30/16) lahko investitor na lastno
odgovornost začne z gradnjo objektov za namen izvedbe strateške investicije na
razvojnem območju pred pridobitvijo pravnomočnega okoljevarstvenega dovoljenja
ali pravnomočne odločbe o njegovi spremembi.
(2) Investitor prične z gradnjo po predpisih o graditvi
objektov z namenom izvedbe strateške investicije na razvojnem območju in
pridobi pravnomočno okoljevarstveno dovoljenje ali pravnomočno odločbo o
njegovi spremembi pred začetkom obratovanja naprave, v kateri se bo opravljala
dejavnost, ki lahko povzroči onesnaževanje okolja večjega obsega.
18. člen
(dokazilo o pravici graditi)
(1) Za dokazilo o pravici graditi po določbah Zakona o
graditvi objektov (Uradni list RS, št. 102/04 – uradno prečiščeno
besedilo, 14/05 – popr., 92/05 – ZJC-B, 93/05 – ZVMS, 111/05 – odl. US, 126/07,
108/09, 61/10 – ZRud-1, 20/11 – odl. US, 57/12, 101/13 – ZDavNepr, 110/13 in
19/15; v nadaljnjem besedilu: ZGO-1) se poleg dokazil, ki so navedena v
56. členu ZGO-1, štejejo tudi naslednje listine:
-       
potrdilo pristojnega organa, da postopki o kmetijskih
prostorsko-ureditvenih operacijah po predpisih o kmetijskih zemljiščih niso
dokončani;
-       
potrdilo pristojnega organa, da niso dokončani postopki po Zakonu o
denacionalizaciji (Uradni list RS, št. 27/91-I, 56/92 – odl. US, 13/93 –
odl. US, 31/93, 24/95 – odl. US, 20/97 – odl. US, 23/97 – odl. US, 65/98, 76/98
– odl. US, 66/00, 66/00 – ORZDen27, 11/01 – odl. US in 18/05 – odl. US);
-       
potrdilo pristojnega sodišča, da niso dokončani zapuščinski postopki po
Zakonu o dedovanju (Uradni list SRS, št. 15/76 in 23/78 ter Uradni list
RS, št. 17/91-I – ZUDE, 13/94 – ZN, 40/94 – odl. US, 82/94 – ZN-B, 117/00
– odl. US, 67/01, 83/01 – OZ, 73/04 – ZN-C, 114/06 – ZUE, 31/13 – odl. US in 63/16)
oziroma po Zakonu o dedovanju kmetijskih gospodarstev (Uradni list RS,
št. 70/95, 54/99 – odl. US in 30/13);
-       
potrdilo pristojnega organa, da niso dokončani postopki vračanja
premoženja po Zakonu o zadrugah (Uradni list RS, št. 97/09 – uradno
prečiščeno besedilo);
-       
zemljiškoknjižni izpisek, da je nepremičnina vknjižena kot javno dobro,
grajeno javno dobro, družbena lastnina v splošni rabi ali splošno ljudsko
premoženje, ne glede na upravljavca;
-       
potrdilo pristojnega organa, da je vložen predlog za razglasitev
lastnika nepremičnine za mrtvega oziroma, da je sprožen postopek za dokazovanje
smrti na podlagi predpisov, ki urejajo nepravdni postopek;
-       
potrdilo pristojnega sodišča, da niso dokončani postopki za ugotovitev
lastninske pravice po Stvarnopravnem zakoniku (Uradni list RS, št. 87/02
in 91/13);
-       
potrdilo pristojnega organa, da je vložena zahteva za razlastitev.
(2) Po končanju vsakega izmed postopkov, ki so navedeni v
alinejah iz prejšnjega odstavka, izvede Občina Hoče-Slivnica z lastnikom
nepremičnine postopek za pridobitev lastninske pravice v skladu s tem zakonom
in predpisi, ki urejajo razlastitev.
19. člen
(skrbnik za posebne primere)
(1) Če Občina Hoče-Slivnica za namen iz tega zakona ne uspe
pridobiti podatkov iz uradnih evidenc, ker ti podatki ne obstajajo ali ker
organi, ki vodijo uradne evidence, s podatki ne razpolagajo, in lastnik ni
znan, posreduje Občina Hoče-Slivnica centru za socialno delo predlog za
postavitev skrbnika za poseben primer.
(2) Center za socialno delo v 30 dneh imenuje skrbnika za
poseben primer, ki z Občino Hoče-Slivnica sklene ustrezno pogodbo.
VI. PREVLADA JAVNE KORISTI TER POSTOPEK PROMETA S KMETIJSKIMI
ZEMLJIŠČI, GOZDOVI ALI KMETIJAMI
20. člen
(prevlada javne koristi)
(1) Če med državnimi nosilci urejanja prostora kljub usklajevanju
ni mogoče oblikovati vsestransko strokovno sprejemljive in ustrezne rešitve v
postopku priprave občinskega prostorskega načrta Občine Hoče-Slivnica, se lahko
uporabi institut prevlade ene javne koristi, določene s tem zakonom, nad drugo
javno koristjo, določeno s področnim zakonom državnega nosilca urejanja
prostora.
(2) Prevlada ene javne koristi nad drugo se lahko uporabi pod
pogoji:
-       
da gre za uresničevanje javne koristi, določene s tem zakonom,
-       
da ni drugih strokovno sprejemljivih in ustreznih rešitev za
uresničevanje te javne koristi, ki ne bi škodovale drugim zakonsko izkazanim
javnim koristim,
-       
da je predvideni učinek javne koristi, ki prevlada, bistveno večji od
škodljivih posledic za javno korist, ki je bila prevladana,
-       
da so bili predhodno izvedeni postopki usklajevanja interesov javnih
koristi.
(3) Postopek prevlade javne koristi vodi ministrstvo,
pristojno za prostor.
(4) O prevladi ene javne koristi nad drugo odloči vlada s
sklepom na zaprosilo pripravljavca občinskega prostorskega načrta Občine
Hoče-Slivnica ali državnega nosilca urejanja prostora, ki sodeluje v postopku,
če ta oceni, da je prišlo do strokovno nerešljive kolizije interesov javnih
koristi med nosilci urejanja prostora. V postopku se predhodno pridobi mnenje
ministrstva, katerega javna korist je predlagana za prevlado. Odločitev o
prevladi javne koristi se opravi na podlagi vrednotenja in skrbnega tehtanja
udeleženih javnih koristi.
(5) Sklep vlade o prevladi ene javne koristi nad drugo je
zavezujoč za vse organe, ki sodelujejo v postopku priprave prostorskega načrta
ali prostorskega akta.
21. člen
(kmetijska zemljišča)
(1) Če se strateška investicija, ugotovljena v sklepu vlade
iz četrtega odstavka 8. člena tega zakona na razvojnem območju ne začne
izvajati v petih letih od izdaje sklepa o ugotovitvi izpolnjevanja pogojev za
strateško investicijo na razvojnem območju, mora Občina Hoče-Slivnica
pristopiti k spremembi občinskega prostorskega načrta, s katerim se
nepremičnine na razvojnem območju, ki so bile namenjene izvedbi strateške
investicije, vrnejo nazaj v kmetijsko namensko rabo.
(2) Za nakup kmetijskega zemljišča, gozda ali kmetije na
razvojnem območju, predvidenem v osnutku priprave sprememb in dopolnitev
občinskega prostorskega načrta Občine Hoče-Slivnica s strani Občine
Hoče-Slivnica, se določbe zakona, ki ureja kmetijska zemljišča, o prometu s
kmetijskimi zemljišči, gozdovi ali kmetijami, ne uporabljajo.
(3) Lastniki nepremičnin, ki so prodali nepremičnine Občini
Hoče-Slivnica iz prejšnjega odstavka ali so prodali nepremičnine na podlagi
10. člena tega zakona ali bili razlaščeni na podlagi 11. člena tega
zakona, lahko v petih letih od uveljavitve tega zakona kupijo ali zakupijo
kmetijska zemljišča na območju Upravne enote Maribor največ do površine, ki je
bila prodana po prejšnjem odstavku ali na podlagi 10. člena tega zakona
ali so bili razlaščeni na podlagi 11. člena tega zakona, na način, da
Upravna enota Maribor v skladu z zakonom, ki ureja kmetijska zemljišča, izda
odločbo, da odobritev pravnega posla ni potrebna. Lastnik nepremičnin, ki je
prodal nepremičnine po prejšnjem odstavku ali na podlagi 10. člena tega
zakona ali je bil razlaščen na podlagi 11. člena tega zakona, mora Upravni
enoti Maribor priložiti prodajno pogodbo ali odločbo o razlastitvi z namenom dokazovanja
izpolnjevanja pogoja po tem odstavku.
(4) Zaradi spremljanja skupne površine kupljenih in
zakupljenih površin kmetijskih zemljišč po posameznem lastniku Upravna enota
Maribor vodi seznam nakupov in zakupov zemljišč na območju Upravne enote Maribor
zaradi odkupa zemljišč na razvojnem območju v Občini Hoče-Slivnica (v
nadaljnjem besedilu: seznam). Seznam vsebuje naslednje podatke posameznika, ki
je upravičen kupiti ali zakupiti kmetijsko zemljišče pod pogoji iz prejšnjega
odstavka:
-       
ime in priimek,
-       
enotno matično številko občana,
-       
podatke o prebivališču,
-       
podatke o kmetijskih zemljiščih, katerih lastnik je bil posameznik pred
uveljavitvijo tega zakona (parcelne številke zemljišč ter njihova velikost),
-       
podatke o nakupu ali zakupu zemljišč pod pogoji iz prejšnjega odstavka
(parcelne številke zemljišč ter njihova velikost).
(5) Osebni podatki iz prejšnjega odstavka se hranijo dve leti
po prenehanju pravice iz tretjega odstavka tega člena in se nato arhivirajo.
VII. KONČNA DOLOČBA
22. člen
(uveljavitev zakona)
Ta zakon začne veljati naslednji dan po objavi v Uradnem
listu Republike Slovenije.
Št. 800-01/16-7/18
Ljubljana, dne 15. decembra 2016
EPA 1616-VII
Državni zbor
Republike Slovenije
dr. Milan Brglez l.r.
Predsednik