I. SPLOŠNE DOLOČBE
1. člen
Uradni list Republike Slovenije (v nadaljnjem besedilu:
uradni list) je uradno glasilo, v katerem se objavljajo državni predpisi in
drugi akti, kadar je z zakonom ali drugim predpisom tako določeno.
V uradnem listu se objavljajo tudi predpisi in drugi akti
lokalnih skupnosti, če tako določajo njihovi statuti.
Uradni list izhaja v elektronski obliki, ki se varno
elektronsko podpiše in objavi na spletnih straneh javnega podjetja Uradni list
Republike Slovenije.
Elektronska izdaja uradnega lista je dostopna brezplačno.
2. člen
Uradni list izdaja služba vlade, pristojna za zakonodajo (v
nadaljnjem besedilu: služba).
3. člen
Založnik uradnega lista je javno podjetje Uradni list
Republike Slovenije, ki se ustanovi v skladu s tem zakonom (v nadaljnjem
besedilu: javno podjetje).
4. člen
Uradni list izhaja praviloma enkrat tedensko, na dan, ki ga
določi predstojnik službe.
Na zahtevo državnega zbora, vlade ali predstojnika službe
izide uradni list tudi večkrat tedensko.
Kot dan izida posamezne številke uradnega lista se šteje dan,
ko je ta objavljena. Ta dan mora biti jasno označen.
5. člen
Direktor javnega podjetja odredi, v kateri številki in v
kakšnem vrstnem redu se bodo objavili predpisi in drugi akti, ki so v skladu s
tem zakonom pravilno predloženi v objavo.
Direktor javnega podjetja odgovarja za redno in pravočasno
izhajanje uradnega lista.
6. člen
Vsak državni organ, ki ima določene uradne ure za poslovanje
s strankami, mora med uradnimi urami omogočati brezplačen vpogled v elektronsko
izdajo uradnega lista.
Upravne enote in splošne knjižnice zagotavljajo posameznikom
poleg brezplačnega vpogleda v elektronsko izdajo uradnega lista tudi brezplačen
vpogled v natis elektronske izdaje uradnega lista.
Javno podjetje zagotavlja posameznikom po tržnih cenah na
podlagi njihovega naročila dostavo natisa elektronske izdaje uradnega lista.
Vlada podrobneje določi način zagotavljanja vpogleda iz
prvega in drugega odstavka tega člena ter način zagotavljanja natisa
elektronske izdaje uradnega lista iz prejšnjega odstavka.
II. VSEBINA OBJAVLJANJA
7. člen
V uradnem listu se objavljajo:
-       
ustava, zakoni in drugi akti državnega zbora;
-       
ratificirane mednarodne pogodbe in obvestila o začetku in prenehanju
njihove veljavnosti;
-       
akti državnega sveta;
-       
akti predsednika republike;
-       
odločbe in sklepi ustavnega sodišča;
-       
predpisi in drugi akti vlade in ministrov ter, če zakon tako določa,
akti predstojnikov organov v sestavi ministrstev;
-       
splošni akti, izdani za izvrševanje javnih pooblastil;
-       
predpisi in drugi akti lokalnih skupnosti, če tako določajo njihovi
statuti;
-       
drugi akti, katerih objavo v uradnem listu določa zakon ali drug
predpis.
V uradnem listu se objavljajo tudi javni razpisi, javni
natečaji, vpisi v registre, preklici in druge objave, ki se morajo po zakonu
ali drugem predpisu objaviti v uradnem listu.
8. člen
(črtan)
III. NAČIN OBJAVLJANJA
9. člen
Predpisi in drugi akti, ki se po tem zakonu objavljajo v
uradnem listu, se objavijo po odredbi organa, ki je izdal takšen akt.
Predpisi in drugi akti iz prejšnjega odstavka se praviloma
objavijo v prvi naslednji številki uradnega lista, če so v objavo predloženi
pravočasno in pravilno.
Prednostni vrstni red objav in način ter pogoje objavljanja v
uradnem listu podrobneje določi vlada.
10. člen
Če predstojnik službe meni, da predpis ministra, predstojnika
organa v sestavi ministrstva ali nosilca javnega pooblastila ni v skladu z
ustavo, zakonom ali drugim predpisom državnega zbora ali predpisom vlade,
opozori na to ministra, predstojnika organa v sestavi ministrstva ali nosilca
javnega pooblastila. Če minister, predstojnik organa v sestavi ministrstva ali
nosilec javnega pooblastila vztraja pri objavi, predstojnik službe obvesti o
tem predsednika vlade in predlaga zadržanje objave predpisa.
11. člen
Odredbe za objavo popravkov ustave, zakonov in drugih aktov
državnega zbora, ki so potrebni zaradi napake, nastale v državnem zboru, daje
generalni sekretar državnega zbora.
Odredbe za objavo popravkov predpisov in drugih aktov vlade
in ministrov daje generalni sekretar vlade oziroma minister, ki je akt izdal.
Odredbe za objavo popravkov drugih aktov, ki se po tem zakonu objavljajo v
uradnem listu, daje pooblaščeni predstavnik organa, ki je izdal akt.
Odredbe za objavo popravkov besedil mednarodnih pogodb daje, na
predlog ministrstva, pristojnega za zunanje zadeve, generalni sekretar
državnega zbora oziroma generalni sekretar vlade, če je pogodbo ratificirala
Vlada Republike Slovenije.
Odredbe za objavo popravkov predpisov in drugih aktov, ki so
potrebni zaradi napak, nastalih v javnem podjetju, daje direktor javnega
podjetja.
III.a PRAVNO-INFORMACIJSKI SISTEM REPUBLIKE SLOVENIJE
11.a člen
Služba upravlja, vodi in koordinira Pravno-informacijski
sistem Republike Slovenije (v nadaljnjem besedilu: pravno-informacijski
sistem). Služba lahko, z aktom, s katerim določi način opravljanja nalog,
prenese upravljanje pravno-informacijskega sistema na javno podjetje.
Pravno-informacijski sistem je zbirka podatkov v elektronski
obliki, ki vsebuje register predpisov, objavljenih v uradnem listu, in druge
podatke o pravnem redu Republike Slovenije ter navezavo na predpise Evropske
unije.
Pravno-informacijski sistem je objavljen na spletnih straneh
in je dostopen brezplačno.
Podatki, objavljeni v pravno-informacijskem sistemu, so
informativnega značaja.
Vlada podrobneje predpiše vsebino, način upravljanja in
vodenja pravno-informacijskega sistema ter obveznosti državnih organov in
javnega podjetja v zvezi z njim.
Stroški za obveznosti iz prejšnjega odstavka se zagotavljajo
v državnem proračunu.
Predstojnik službe imenuje uredniški odbor
pravno-informacijskega sistema izmed predstavnikov državnih organov, ki
posredujejo podatke v pravno-informacijski sistem, javnega podjetja in
strokovnjakov s pravnega in informacijskega področja.
Uredniški odbor pravno-informacijskega sistema usmerja in
nadzira razvoj pravno-informacijskega sistema ter sprejema stališča in sklepe
za državne organe in javno podjetje glede njihovih obveznosti iz petega
odstavka tega člena.
III.b REGISTER PRAVNIH AKTOV LOKALNIH SKUPNOSTI
11.b člen
(register pravnih aktov lokalnih skupnosti)
(1) Javno podjetje upravlja, vodi in koordinira register
predpisov in drugih splošnih pravnih aktov lokalnih skupnosti (v nadaljnjem
besedilu: register pravnih aktov lokalnih skupnosti).
(2) Register pravnih aktov lokalnih skupnosti je zbirka
podatkov v elektronski obliki, ki vsebuje podatke o predpisih in drugih aktih
lokalnih skupnosti, objavljenih v uradnem listu ali drugem uradnem glasilu v
skladu s statutom lokalne skupnosti, in druge podatke o normodajni dejavnosti
lokalnih skupnosti.
(3) Lokalne skupnosti in javno podjetje sklenejo dogovore o
zagotavljanju podatkov o objavljenih predpisih in drugih splošnih pravnih aktih
v elektronski obliki ter o zagotavljanju drugih javnih podatkov v zvezi z njihovo
normodajno dejavnostjo.
(4) Register pravnih aktov lokalnih skupnosti je objavljen na
spletnih straneh javnega podjetja in je dostopen brezplačno.
(5) Podatki, objavljeni v registru pravnih aktov lokalnih
skupnosti, so informativnega značaja.
(6) Vlada podrobneje določi vsebino, način upravljanja in
vodenja registra pravnih aktov lokalnih skupnosti ter obveznosti lokalnih
skupnosti in javnega podjetja v zvezi z njim.
(7) Stroški za obveznosti iz prejšnjega odstavka se
zagotavljajo v državnem proračunu.
IV. JAVNO PODJETJE
12. člen
Republika Slovenija je edini lastnik in družbenik javnega
podjetja.
13. člen
Dejavnost javnega podjetja je:
-       
zalaganje uradnega lista, priprava za objavo in objava uradnega lista
ter vzdrževanje spletne strani uradnega lista;
-       
izvajanje prenesenih nalog iz prvega odstavka 11.a člena tega zakona;
-       
upravljanje sistema za elektronsko javno naročanje, kot je opredeljen v
zakonu, ki ureja javno naročanje, in zakonu, ki ureja pravno varstvo v
postopkih javnega naročanja;
-       
izdajanje in prodaja knjig, časopisov, revij in periodike, posnetih
nosilcev zvočnega zapisa ter drugo založništvo;
-       
priprava tiskovnih sestavkov in druge s tiskarstvom povezane storitve;
-       
razmnoževanje in prodaja posnetih nosilcev zapisa: razmnoževanje in
prodaja zvočnih zapisov, razmnoževanje in prodaja videozapisov ter
razmnoževanje in prodaja računalniških zapisov;
-       
organiziranje strokovnih posvetovanj;
-       
druge storitve v zvezi z izdajateljsko-založniško dejavnostjo.
14. člen
Dejavnost iz prve, druge in tretje alinee prejšnjega člena se
opravlja na način kot se opravljajo gospodarske javne službe.
Za vprašanja, ki se nanašajo na položaj javnega podjetja in
jih ne ureja ta zakon, niti zakon o gospodarskih javnih službah, se uporabljajo
določbe o družbi z omejeno odgovornostjo iz zakona o gospodarskih družbah.
15. člen
(prenehal
veljati)
16. člen
(prenehal
veljati)
17. člen
(prenehal
veljati)
18. člen
Poslovanje in delo javnega podjetja vodi direktor.
19. člen
Javno podjetje vodi ločen letni obračun za dejavnost iz prve
in druge alinee 13. člena tega zakona in za druge dejavnosti javnega podjetja.
Računovodski izkazi javnega podjetja se letno revidirajo in
objavljajo v skladu z zakonom o gospodarskih javnih službah.
20. člen
Cene objavljanja predpisov in drugih aktov se oblikujejo po
načelu soodvisnosti med stroški, nastalimi s storitvijo, in gospodarnim
upravljanjem s sredstvi ter kapitalom javnega podjetja. Njihovo oblikovanje
nadzira nadzorni svet javnega podjetja.
Cene za druge proizvode in storitve javnega podjetja se
oblikujejo prosto.
21. člen
Delavci javnega podjetja morajo v primeru stavke redno in
nemoteno izvajati naloge, ki se opravljajo na način javne službe v skladu s tem
zakonom in drugimi predpisi. Neizpolnjevanje te dolžnosti je hujša kršitev
delovne obveznosti, za katero se lahko izreče ukrep prenehanja delovnega
razmerja.
22. člen
Javno podjetje ne more prenehati.
Če je javno podjetje 60 dni plačilno nesposobno ali
prezadolženo, vlada imenuje začasnega upravitelja za finančno reorganizacijo
javnega podjetja.
Z dnem imenovanja začasnega upravitelja prenehajo pooblastila
organov javnega podjetja in preidejo na začasnega upravitelja.
Stroški in nagrada za delo začasnega upravitelja ter sredstva
za finančno reorganizacijo javnega podjetja se poravnajo iz državnega proračuna
in pomenijo povečanje kapitalske udeležbe Republike Slovenije v javnem
podjetju.
V. LASTNINSKO PREOBLIKOVANJE
(črtano)
23. člen
(črtan)
24. člen
(črtan)
25. člen
(črtan)
26. člen
(črtan)
27. člen
(črtan)
28. člen
(črtan)
29. člen
(črtan)
30. člen
(črtan)
31. člen
(črtan)
32. člen
(črtan)
33. člen
(črtan)

Zakon o Uradnem listu Republike Slovenije –
ZUL (Uradni list RS, št. 57/96)
vsebuje naslednje prehodne in končne določbe:
»VI. PREHODNE IN KONČNE DOLOČBE
34. člen
Do ustanovitve javnega podjetja zalaga uradni list Časopisni
zavod Uradni list Republike Slovenije.
Direktor obstoječega časopisnega zavoda Uradni list Republike
Slovenije opravlja svojo funkcijo do poteka mandatne dobe, za katero je
imenovan.
35. člen
Služba začne izdajati register pravnih predpisov, objavljenih
v uradnem listu, 1. 1. 1997. Register vsebuje vse veljavne predpise Republike
Slovenije.
36. člen
Z dnem uveljavitve tega zakona preneha veljati zakon o
objavljanju zakonov, drugih predpisov in aktov ter o časopisni organizaciji
“Časopisni zavod Uradni list Republike Slovenije” (Uradni list SRS, št. 13/81
in 13/89).
37. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
Uradnem listu Republike Slovenije – ZUL-A (Uradni list RS, št. 90/05)
vsebuje naslednje prehodne in končne določbe:
»PREHODNE IN KONČNE DOLOČBE
17. člen
Uradni list v elektronski izdaji po tem zakonu začne izhajati
1. januarja 2006.
Ne glede na določbi drugega odstavka 7. člena in
8. člena zakona se objave iz navedenih določb objavljajo tudi v tiskani
izdaji uradnega lista do 31. 12. 2006.
18. člen
Vlada izda predpis iz petega odstavka 11.a člena zakona ter
uskladi Uredbo o objavljanju v Uradnem listu Republike Slovenije in Uredbo o
informatiziranih zbirkah podatkov o predpisih (Uradni list RS, št. 34/03) z
zakonom v šestih mesecih po uveljavitvi tega zakona. Služba prilagodi
informatizirane zbirke podatkov predpisov in začne objavljati
pravno-informacijski sistem do 1. januarja 2007.
19. člen
Akti javnega podjetja se uskladijo z zakonom v šestih mesecih
po uveljavitvi tega zakona.
20. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
Uradnem listu Republike Slovenije – ZUL-B (Uradni list RS, št. 102/07)
vsebuje naslednji prehodni in končno določbo:
»PREHODNI IN KONČNA DOLOČBA
10. člen
Akti javnega podjetja se uskladijo s tem zakonom najkasneje v
šestih mesecih po uveljavitvi tega zakona.
11. člen
Do imenovanja novega nadzornega sveta v skladu s tem zakonom
nadaljuje delo dosedanji nadzorni svet.
12. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
Uradnem listu Republike Slovenije – ZUL-C (Uradni list RS, št. 109/09)
vsebuje naslednje prehodne in končne določbe:
»PREHODNE IN KONČNE DOLOČBE
9. člen
Uradni list preneha izhajati v tiskani izdaji 1. aprila
2010.
Vlada uskladi podzakonske predpise s tem zakonom do začetka
uporabe tega zakona.
10. člen
Ta zakon začne veljati petnajsti dan po objavi v Uradnem
listu Republike Slovenije, uporabljati pa se začne 1. aprila 2010.
Do začetka uporabe tega zakona se uporabljajo določbe Zakona
o Uradnem listu Republike Slovenije (Uradni list RS, št. 112/05 – uradno
prečiščeno besedilo in 102/07).«.

Zakon o upravljanju kapitalskih naložb Republike
Slovenije – ZUKN (Uradni list RS, št. 38/10)
vsebuje naslednjo končno določbo:
»45. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o pravnem
varstvu v postopkih javnega naročanja – ZPVPJN-B (Uradni list RS, št. 60/17) vsebuje naslednjo končno določbo:
»46. člen
(začetek veljavnosti
zakona)
Ta zakon začne veljati trideseti dan po objavi v Uradnem
listu Republike Slovenije.«.

Zakon o debirokratizaciji – ZDeb (Uradni list
RS, št. 3/22) vsebuje naslednji končni določbi:
»55. člen
(končni določbi)
(1) Ta zakon začne veljati petnajsti dan po objavi v Uradnem
listu Republike Slovenije.
(2) Določbe 16., 20., 21., 22. in 23. člena tega zakona se
začnejo uporabljati šest mesecev po objavi v Uradnem listu Republike Slovenije.«.