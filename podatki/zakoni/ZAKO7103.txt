I. POGLAVJE
SPLOŠNE DOLOČBE
1. člen
(vsebina)
(1) S tem zakonom se določajo temeljna načela in jamstva v
postopkih mednarodne zaščite, postopek za priznanje, podaljšanje in odvzem
mednarodne zaščite, trajanje in vsebina mednarodne zaščite ter obseg pravic in
dolžnosti prosilcev za mednarodno zaščito in oseb, ki jim je priznana
mednarodna zaščita.
(2) Ta zakon v skladu z:
-       
Direktivo 2013/32/EU Evropskega parlamenta in Sveta z dne
26. junija 2013 o skupnih postopkih za priznanje ali odvzem mednarodne
zaščite (prenovitev) (UL L št. 180 z dne 29. 6. 2013, str. 60; v
nadaljnjem besedilu: Direktiva 2013/32/EU) določa postopek za priznanje ali
odvzem mednarodne zaščite;
-       
Direktivo 2013/33/EU Evropskega parlamenta in Sveta z dne
26. junija 2013 o standardih za sprejem prosilcev za mednarodno zaščito
(prenovitev) (UL L št. 180 z dne 29. 6. 2013, str. 96; v nadaljnjem
besedilu: Direktiva 2013/33/EU) določa pravice in obveznosti prosilcev za
mednarodno zaščito;
-       
Direktivo 2011/95/EU Evropskega parlamenta in Sveta z dne
13. decembra 2011 o standardih glede pogojev, ki jih morajo izpolnjevati
državljani tretjih držav ali osebe brez državljanstva, da so upravičeni do
mednarodne zaščite, glede enotnega statusa beguncev ali oseb, upravičenih do
subsidiarne zaščite, in glede vsebine te zaščite (prenovitev) (UL L
št. 337 z dne 20. 12. 2011, str. 9; v nadaljnjem besedilu: Direktiva
2011/95/EU) določa pogoje za pridobitev mednarodne zaščite in njeno vsebino.
(3) Ta zakon za izvajanje:
-       
Uredbe (EU) št. 603/2013 Evropskega parlamenta in Sveta z dne
26. junija 2013 o vzpostavitvi sistema Eurodac za primerjavo prstnih
odtisov zaradi učinkovite uporabe Uredbe (EU) št. 604/2013 o vzpostavitvi
meril in mehanizmov za določitev države članice, odgovorne za obravnavanje
prošnje za mednarodno zaščito, ki jo v eni od držav članic vloži državljan tretje
države ali oseba brez državljanstva, in o zahtevah za primerjavo s podatki iz
sistema Eurodac, ki jih vložijo organi kazenskega pregona držav članic in
Europol za namene kazenskega pregona, ter o spremembi Uredbe (EU)
št. 1077/2011 o ustanovitvi Evropske agencije za operativno upravljanje
obsežnih informacijskih sistemov s področja svobode, varnosti in pravice
(prenovitev) (UL L št 180 z dne 29. 6. 2013, str. 1; v nadaljnjem
besedilu: Uredba 603/2013/EU) določa obveznosti v zvezi z oddajo prstnih odtisov;
-       
Uredbe (EU) št. 604/2013 Evropskega parlamenta in Sveta z dne
26. junija 2013 o vzpostavitvi meril in mehanizmov za določitev države
članice, odgovorne za obravnavanje prošnje za mednarodno zaščito, ki jo v eni
od držav članic vloži državljan tretje države ali oseba brez državljanstva
(prenovitev) (UL L št. 180 z dne 29. 6. 2013, str. 31; v nadaljnjem
besedilu: Uredba 604/2013/EU) določa obveznost osebnega razgovora pred
odločitvijo o prošnji za mednarodno zaščito in rok za odločitev o prošnji za
mednarodno zaščito, kadar se prošnja obravnava po postopku, določenem v Uredbi
604/2013/EU;
-       
Uredbe Sveta (ES) št. 767/2008 Evropskega parlamenta in Sveta z dne
9. julija 2008 o vizumskem informacijskem sistemu (VIS) in izmenjavi
podatkov med državami članicami o vizumih za kratkoročno prebivanje (UL L
št. 218 z dne 13. 8. 2008, str. 60; v nadaljnjem besedilu: Uredba
767/2008/ES) določa obveznost fotografiranja in odvzema prstnih odtisov osebi
pred sprejemom prošnje za mednarodno zaščito;
-       
Uredbe Sveta (ES) št. 2252/2004 z dne 13. decembra 2004 o
standardih za varnostne značilnosti in biometrične podatke v potnih listih in
potovalnih dokumentih, ki jih izdajo države članice (UL L št. 385 z dne
29. 12. 2004, str. 1; v nadaljnjem besedilu: Uredba 2252/2004/ES) določa način
izdaje potnih listov za begunce;
-       
Uredbe Sveta (ES) št. 1030/2002 z dne 13. junija 2002 o enotni
obliki dovoljenja za prebivanje za državljane tretjih držav (UL L št. 157
z dne 15. 6. 2002, str. 1), zadnjič spremenjene z Uredbo Sveta (ES)
št. 380/2008 z dne 18. aprila 2008 o spremembi Uredbe (ES)
št. 1030/2002 o enotni obliki dovoljenja za prebivanje za državljane
tretjih držav (UL L št. 115 z dne 29. 4. 2008, str. 1), (v nadaljnjem
besedilu: Uredba 1030/2002), določa enotno obliko dovoljenj za prebivanje za
državljane tretjih držav.
2. člen
(opredelitev pojmov)
Posamezni izrazi, uporabljeni v tem zakonu, imajo naslednji pomen:
1.     
»mednarodna zaščita« pomeni status begunca in status subsidiarne
zaščite;
2.     
»oseba, ki ji je priznana mednarodna zaščita«, je oseba, ki ji je
priznan status begunca ali status subsidiarne zaščite;
3.     
»begunec ali begunka (v nadaljnjem besedilu: begunec)« je državljan
tretje države ali oseba brez državljanstva, ki ji je priznana zaščita iz
drugega odstavka 20. člena tega zakona;
4.     
»oseba s subsidiarno zaščito« je državljan tretje države ali oseba brez
državljanstva, ki ji je priznana zaščita iz tretjega odstavka 20. člena
tega zakona;
5.     
»Ženevska konvencija« je Konvencija o statusu beguncev, podpisana v
Ženevi 28. julija 1951, in Protokol o statusu beguncev, podpisan v New
Yorku 31. januarja 1967 (Uradni list RS – MP, št. 9/92);
6.     
»prošnja« je prošnja za mednarodno zaščito, s katero državljan tretje
države ali oseba brez državljanstva zaprosi za zaščito po tem zakonu;
7.     
»pristojni organ« je ministrstvo, pristojno za notranje zadeve, ki po
tem zakonu vodi in odloča v postopkih mednarodne zaščite;
8.     
»minister ali ministrica (v nadaljnjem besedilu: minister)« je minister,
pristojen za notranje zadeve;
9.     
»uradna oseba« je oseba, ki je zaposlena pri pristojnem organu;
10.  
»vlagatelj namere« je državljan tretje države ali oseba brez
državljanstva, ki je v Republiki Sloveniji in je pred uradnimi organi izrazil
namen podati prošnjo za mednarodno zaščito;
11.  
»prosilec ali prosilka (v nadaljnjem besedilu: prosilec)« je prosilec za
mednarodno zaščito ali prosilka za mednarodno zaščito, ki je državljan tretje
države ali oseba brez državljanstva in ki je v Republiki Sloveniji podal
prošnjo za mednarodno zaščito;
12.  
»oseba« je stranka v postopkih po tem zakonu;
13.  
»tretja država« je država, ki ni članica Evropske unije;
14.  
»državljan Evropske unije ali državljanka Evropske unije (v nadaljnjem
besedilu: državljan Evropske unije)« je oseba, ki ima državljanstvo vsaj ene od
držav članic Evropske unije;
15.  
»tujec ali tujka (v nadaljnjem besedilu: tujec)« je oseba, kot jo
opredeljuje zakon, ki ureja vstop, zapustitev in bivanje tujcev v Republiki
Sloveniji, razen državljanov Evropske unije, prosilcev in oseb s priznano
mednarodno zaščito;
16.  
»oseba brez državljanstva« je oseba, ki je nobena država v skladu s
svojo zakonodajo ne priznava za svojega državljana;
17.  
»izvorna država« je država, katere državljanstvo ima državljan tretje
države, ali država, v kateri je oseba brez državljanstva imela svoje običajno
prebivališče;
18.  
»običajno prebivališče« je prebivališče, kjer oseba živi vsaj eno leto,
ima središče svojih življenjskih interesov, tam preživlja večino svojega
nočnega počitka in ima tam shranjene svoje osebne stvari;
19.  
»Visoki komisariat Združenih narodov za begunce (UNHCR) (v nadaljnjem
besedilu: Visoki komisariat)« je medvladna organizacija, ki je bila
ustanovljena leta 1950 z namenom zagotavljanja zaščite in iskanja trajnih
rešitev za begunce;
20.  
»mladoletnik ali mladoletnica (v nadaljnjem besedilu: mladoletnik)« je
državljan tretje države ali oseba brez državljanstva, mlajša od 18 let;
21.  
»mladoletnik brez spremstva ali mladoletnica brez spremstva (v
nadaljnjem besedilu: mladoletnik brez spremstva)« je mladoletnik, ki je na
ozemlju Republike Slovenije brez staršev ali zakonitih zastopnikov;
22.  
»ranljiva oseba s posebnimi potrebami« je zlasti mladoletnik, mladoletnik
brez spremstva, invalidna oseba, starejša oseba, nosečnica, starš samohranilec
z mladoletnim otrokom, žrtev trgovanja z ljudmi, oseba z motnjami v duševnem
razvoju, oseba s težavami v duševnem zdravju in žrtev posilstva, mučenja ali
drugih težjih oblik psihičnega, fizičnega in spolnega nasilja;
23.  
»prosilec s posebnimi potrebami glede sprejema ali prosilka s posebnimi
potrebami glede sprejema (v nadaljnjem besedilu: prosilec s posebnimi potrebami
glede sprejema)« je ranljiva oseba s posebnimi potrebami, ki potrebuje posebna
jamstva, da bi lahko uveljavljala pravice in izpolnjevala obveznosti glede
sprejema, določene v tem zakonu;
24.  
»prosilec, ki potrebuje posebna jamstva v postopku mednarodne zaščite, ali
prosilka, ki potrebuje posebna jamstva v postopku mednarodne zaščite (v
nadaljnjem besedilu: prosilec, ki potrebuje posebna jamstva v postopku)«, je
ranljiva oseba s posebnimi potrebami, ki zaradi osebnih okoliščin ne more v
celoti uživati pravic in izpolnjevati obveznosti v zvezi s postopkom mednarodne
zaščite, ki so določene v tem zakonu;
25.  
»družinski člani prosilca« so državljani tretje države ali osebe brez
državljanstva, ki so skupaj s prosilcem v Republiki Sloveniji in so člani
družine, ki je obstajala že pred prihodom v Republiko Slovenijo. To so:
- 
zakonec prosilca, registrirani partner ali partner, s katerim prosilec
živi v dalj časa trajajoči življenjski skupnosti, pri čemer se v poligamni
zvezi za družinskega člana šteje le ena oseba, in sicer tista, ki jo določi
prosilec,
- 
mladoletni otroci prosilca ali osebe iz prejšnje alineje, če so
neporočeni, ne glede na to, ali so bili rojeni v zakonski ali zunajzakonski
skupnosti ali posvojeni,
- 
otrok prosilca, rojen v Republiki Sloveniji,
- 
oče, mati ali druga odrasla oseba, ki je za prosilca odgovorna, če je
prosilec mladoleten in neporočen,
- 
mladoletni sorojenec prosilca, če je neporočen,
- 
drug sorodnik prosilca, če med njima obstoji življenjska skupnost, ki je
v bistvenem podobna primarni družini oziroma ima enako funkcijo, kot jo ima
družina, kar pomeni predvsem pristne družinske vezi med družinskimi člani,
fizično skrb, varstvo, zaščito, čustveno podporo in finančno odvisnost;
26.  
»svetovalec za begunce ali svetovalka za begunce (v nadaljnjem besedilu:
svetovalec za begunce)« je oseba, ki je imenovana za svetovalca za begunce po
določbah tega zakona;
27.  
»azilni dom ali njegova izpostava« je objekt urada Vlade Republike
Slovenije, pristojnega za oskrbo migrantov (v nadaljnjem besedilu: urad),
namenjen nastanitvi prosilcev za mednarodno zaščito;
28.  
»integracijska hiša« je objekt urada, namenjen nastanitvi oseb s
priznano mednarodno zaščito;
29.  
»hudo kaznivo dejanje nepolitične narave« pomeni kaznivo dejanje, za
katero je v Republiki Sloveniji predpisana kazen zapora, daljša od treh let,
predvsem pa takšno kaznivo dejanje zoper življenje in telo, spolno
nedotakljivost, zdravje in premoženje;
30.  
»hudo kaznivo dejanje« pomeni kaznivo dejanje, za katero je v Republiki
Sloveniji predpisana kazen zapora najmanj treh let.
II. POGLAVJE
TEMELJNA NAČELA IN JAMSTVA
1. oddelek
SPLOŠNE DOLOČBE
3. člen
(temeljna načela)
(1) Pristojni organ objektivno in nepristransko ugotavlja:
-       
pogoje za priznanje mednarodne zaščite v enotnem postopku,
-       
razloge za odvzem mednarodne zaščite,
-       
razloge za podaljšanje subsidiarne zaščite.
(2) Postopke po tem zakonu lahko vodijo samo uradne osebe, ki
so ustrezno usposobljene za vodenje postopkov po tem zakonu.
(3) V postopkih po tem zakonu se upoštevajo temeljna
postopkovna jamstva iz 4. člena tega zakona.
(4) Pri delu z mladoletniki se upošteva načelo največje
otrokove koristi.
(5) Pristojni organ pri svojem delu upošteva načelo
ohranjanja enotnosti družine.
4. člen
(temeljna postopkovna jamstva)
V postopkih po tem zakonu je vsaki osebi zagotovljeno:
-       
informiranje,
-       
tolmačenje in prevajanje,
-       
dostop do Visokega komisariata in organizacij, ki zagotavljajo pravno
svetovanje;
-       
prejem odločitve v postopku v pisni obliki in s prevodom bistvenih delov
v jezik, ki ga oseba razume.
5. člen
(informiranje)
(1) V okviru informiranja se vlagatelju namere pred začetkom postopka
sprejema prošnje zagotovijo informacije o postopkih po tem zakonu, pravicah in
dolžnostih prosilcev, možnih posledicah neupoštevanja obveznosti in
nesodelovanja s pristojnim organom, rokih za uveljavljanje pravnih sredstev ter
informacije o svetovalcih za begunce in nevladnih organizacijah, ki delujejo na
področju mednarodne zaščite.
(2) Informacije iz prejšnjega odstavka se zagotovijo v
jeziku, ki ga oseba razume.
(3) Na prošnjo prosilca se v postopkih brezplačno zagotavljajo
vse informacije v zvezi z njegovim postopkom za priznanje mednarodne zaščite.
6. člen
(tolmačenje in prevajanje)
(1) Če oseba ne razume uradnega jezika, se ji za spremljanje postopkov
po tem zakonu zagotovi tolmač za jezik, ki ga razume.
(2) Pomoč tolmača je zagotovljena pri sprejemu prošnje in pri
osebnih razgovorih, v drugih utemeljenih primerih pa po odločitvi pristojnega
organa.
(3) Če oseba pristojnemu organu predloži obsežno listinsko dokumentacijo,
jo lahko pristojni organ pozove, da v določenem roku v predloženi dokumentaciji
označi dele za prevod, ki so po njenem mnenju najbolj bistveni.
(4) Če oseba ne ravna v skladu s pozivom pristojnega organa
iz prejšnjega odstavka, pristojni organ listin ni dolžan upoštevati pri
ugotavljanju dejanskega stanja.
(5) Oseba je v jeziku, ki ga razume, seznanjena z vsebino
pisne odločitve. V ta jezik se prevedejo izrek, bistveni razlogi za odločitev
in pravni pouk.
(6) Osebi se, kadar je to mogoče, na njeno zahtevo zagotovi tolmača
istega spola.
(7) Za tolmača je lahko izbran, kdor izpolnjuje naslednje
pogoje:
-       
je vreden zaupanja,
-       
je poslovno sposoben in ima splošno zdravstveno zmožnost,
-       
poda dokazila o znanju jezika,
-       
se z izjavo zaveže, da ne bo sodeloval z diplomatsko-konzularnim
predstavništvom države, katere jezik tolmači, ali drugače sodeloval z oblastmi
te države na način, ki zbuja sum v nepristranskost in spoštovanje zaupnosti v
postopkih,
-       
ni pravnomočno kaznovan za kaznivo dejanje, za katero se storilec
preganja po uradni dolžnosti in za katero je zagrožena kazen zapora šestih
mesecev ali hujša kazen,
-       
ni v kazenskem postopku za kaznivo dejanje, za katero se storilec
preganja po uradni dolžnosti in za katero je zagrožena kazen zapora šestih
mesecev ali hujša kazen.
(8) Ni vreden zaupanja tisti, za katerega je na podlagi
dosedanjega dela, ravnanja ali obnašanja utemeljeno sklepati, da tolmačenja ne
bo opravljal strokovno, pošteno ali vestno ali da kot tolmač ne bo varoval
ugleda instituta tolmačenja in nepristranskosti ali da bo kršil pravila kodeksa
iz desetega odstavka tega člena.
(9) Tolmač ministrstvo, pristojno za notranje zadeve (v
nadaljnjem besedilu: ministrstvo), takoj obvesti o obstoju možnosti konflikta
interesov, kadar opravlja storitev tolmačenja za druge naročnike na ozemlju
Republike Slovenije ali zunaj njega, zlasti kadar bi to povzročilo kršitev
varovanja osebnih podatkov prosilca pred organi njegove izvorne države.
(10) Tolmač je pri svojem delu zavezan spoštovati pravila
Kodeksa ravnanja tolmačev in prevajalcev v postopkih za priznanje mednarodne
zaščite, ki ga sprejme minister.
(11) Ministrstvo seznani tolmače s pravili in posebnostmi
tolmačenja v postopkih mednarodne zaščite in z njihovo vlogo v teh postopkih.
(12) Ministrstvo lahko za pomoč pri tolmačenju v jezik, za
katerega v Republiki Sloveniji ni mogoče zagotoviti tolmača, zaprosi drugo
državo članico Evropske unije, institucijo Evropske unije ali drugo mednarodno
organizacijo.
(13) Tolmačenje se lahko izvaja tudi prek sodobnih
elektronskih medijev, če je zagotovljen varen prenos podatkov.
(14) Sredstva za izvajanje tolmačenja in prevajanja v
postopkih pred pristojnim organom zagotavlja ministrstvo.
7. člen
(Visoki komisariat)
(1) Osebi, obravnavani po tem zakonu, se ne sme odreči
komunikacija z Visokim komisariatom.
(2) Visoki komisariat pridobiva od pristojnega organa podatke
in informacije o:
-       
stanju na področju mednarodne zaščite v Republiki Sloveniji;
-       
uporabi in izvajanju Ženevske konvencije in drugih mednarodnih aktov v
zvezi z mednarodno zaščito;
-       
zakonih, predpisih in drugih splošnih pravnih aktih, ki veljajo ali so v
pripravi na področju mednarodne zaščite.
(3) Visoki komisariat ima pravico dostopa do:
-       
oseb iz 10. točke 2. člena tega zakona in prosilcev na ozemlju
Republike Slovenije in na meji ter v tranzitnih območjih letališč in pristanišč,
v pogojih, ki spoštujejo zasebnost teh oseb;
-       
podatkov o številu vloženih prošenj;
-       
podatkov o poteku postopkov;
-       
izdanih odločitev v teh postopkih.
(4) Pogoj za izvajanje tretje in četrte alineje prejšnjega
odstavka je podano soglasje prosilca.
(5) Določbe o delovanju Visokega komisariata v Republiki
Sloveniji za izvajanje tega zakona veljajo tudi za organizacije, ki delujejo v
imenu Visokega komisariata na ozemlju Republike Slovenije. O prenosu nalog in
načinu ter obsegu delovanja organizacije v Republiki Sloveniji, Visoki
komisariat obvesti pristojni organ. Visoki komisariat in organizacija lahko o
prenosu nalog in medsebojnih razmerjih delovanja skleneta sporazum.
8. člen
(usposobljenost uslužbencev pristojnega organa)
(1) Uradnim osebam se za delo po tem zakonu zagotavlja redna
usposabljanja, še zlasti glede:
-       
obravnave mladoletnikov in nudenja pomoči pri njihovem učinkovitem
uveljavljanju pravic v skladu s tem zakonom, 
-       
tehnik opravljanja osebnega razgovora, še zlasti glede prepoznavanja znakov,
ki bi lahko negativno vplivali na sposobnost osebe za osebni razgovor,
-       
uporabe Uredbe 604/2013/EU o osebnih razgovorih v skladu s tretjo
alinejo prvega odstavka 46. člena tega zakona,
-       
obravnavanja prošenj ranljivih oseb s posebnimi potrebami,
-       
človekovih pravic in pravnega reda Evropske unije na področju mednarodne
zaščite, vključno s posebnimi pravnimi primeri in primeri sodne prakse,
-       
vprašanj, povezanih s pridobivanjem in uporabo informacij o državah
izvora, in
-       
uporabe izvedenskih zdravstvenih in pravnih poročil v postopkih
mednarodne zaščite.
(2) Za organiziranje in izvedbo rednih usposabljanj iz
prejšnjega odstavka skrbi ministrstvo, drugi državni organi pa lahko
zagotavljajo podporo in strokovno znanje.
9. člen
(svetovalci za begunce)
(1) Svetovalec za begunce daje podporo in zagotavlja pravno
pomoč v postopkih po tem zakonu na Upravnem sodišču Republike Slovenije (v
nadaljnjem besedilu: upravno sodišče) in Vrhovnem sodišču Republike Slovenije
(v nadaljnjem besedilu: vrhovno sodišče).
(2) Minister, pristojen za pravosodje, imenuje svetovalce za
begunce za petletno obdobje. Za postopek imenovanja se smiselno uporabljajo
določbe zakona, ki ureja splošni upravni postopek.
(3) Razpis za svetovalce za begunce objavi ministrstvo,
pristojno za pravosodje, v Uradnem listu Republike Slovenije. Odločba o
imenovanju svetovalca za begunce je dokončna.
(4) Za svetovalca za begunce je lahko imenovan, kdor:
-       
je državljan Republike Slovenije ali druge države članice Evropske unije
ali države članice Evropskega gospodarskega prostora;
-       
je poslovno sposoben in ima splošno zdravstveno zmožnost;
-       
je opravil pravniški državni izpit ali ima v Republiki Sloveniji
zaključeno univerzitetno izobrazbo pravne smeri ali je končal enako raven
izobraževanja v tujini, priznano v skladu z zakonom, ki ureja priznavanje in
vrednotenje izobraževanja, in ima opravljeno preverjanje znanja iz splošnega
upravnega postopka, upravnega spora, prava človekovih pravic in prava
mednarodne zaščite ter aktivno obvlada slovenski jezik;
-       
je vreden zaupanja za opravljanje dela svetovalca za begunce;
-       
je ob prijavi mlajši od 75 let;
-       
je pred imenovanjem opravil osnovno varnostno preverjanje v skladu z
zakonom, ki ureja varovanje tajnih podatkov, in je dobil dovoljenje za dostop
do tajnih podatkov stopnje ZAUPNO;
-       
ni pravnomočno kaznovan za kaznivo dejanje, za katero se storilec
preganja po uradni dolžnosti in za katero je zagrožena kazen zapora šestih
mesecev ali hujša kazen;
-       
ni v kazenskem postopku za kaznivo dejanje, za katero se storilec
preganja po uradni dolžnosti in za katero je zagrožena kazen zapora šestih
mesecev ali hujša kazen;
-       
ni v delovnem ali službenem razmerju z Republiko Slovenijo.
(5) Poleg podatkov iz prejšnjega odstavka kandidati za
svetovalce za begunce v prijavi na razpis navedejo tudi osebno ime, naslov
prebivališča in kontaktne podatke (telefonska številka in naslov elektronske
pošte).
(6) Odvetnikom, vpisanim v imenik odvetnikov po zakonu, ki
ureja odvetništvo, ni treba dokazovati pogojev, navedenih od prve do četrte
alineje četrtega odstavka tega člena.
(7) Za opravljanje nalog svetovalca za begunce ni vreden
zaupanja tisti, za katerega je na podlagi dosedanjega dela, ravnanja ali
obnašanja utemeljeno sklepati, da svojih nalog ne bo opravljal strokovno,
pošteno ali vestno ali da kot svetovalec za begunce ne bo varoval ugleda
instituta svetovanja ter nepristranskosti.
(8) Svetovalci za begunce so dolžni najpozneje v treh mesecih
od imenovanja opraviti usposabljanje na področju prava mednarodne zaščite, ki
ga izvajajo Center za izobraževanje v pravosodju ali drug državni organ,
pooblaščena organizacija ali strokovno združenje. Svetovalci za begunce ne
smejo dajati podpore in pravne pomoči kot svetovalci za begunce po določbah
tega zakona, dokler ne opravijo usposabljanja. Usposabljanje je brezplačno.
Sredstva za izvedbo usposabljanja zagotavlja ministrstvo, pristojno za
pravosodje.
(9) Vsebino in obseg usposabljanja iz prejšnjega odstavka ter
preverjanja znanj iz tretje alineje četrtega odstavka tega člena v okviru
Centra za izobraževanje v pravosodju določi minister, pristojen za pravosodje.
Obveznost usposabljanja ter preverjanja znanj ne velja za svetovalce za
begunce, če imajo najmanj eno leto praktičnih izkušenj s področja mednarodne
zaščite, zlasti, če so že delali kot svetovalci za begunce oziroma kot
odvetniki izvrševali zastopanje oseb po tem zakonu v vsaj treh zadevah pred
sodišči.
(10) Svetovalca za begunce minister, pristojen za pravosodje,
razreši:
-       
če se ugotovi, da ne izpolnjuje več z zakonom predpisanih pogojev, razen
pogoja iz pete alineje četrtega odstavka tega člena, ko funkcija svetovalcu
preneha po samem zakonu,
-       
če je pravnomočno obsojen za kaznivo dejanje, ki se preganja po uradni
dolžnosti, na kazen zapora šestih mesecev ali na hujšo kazen, 
-       
na lastno željo,
-       
če ne opravi usposabljanja iz osmega odstavka tega člena,
-       
ne opravlja funkcije svetovalca za begunce ali če je ne opravlja redno
ali vestno,
-       
če se ugotovi, da mu je znana prava identiteta prosilca, razpolaga s
prosilčevimi identifikacijskimi dokumenti, mu je znana dejanska prosilčeva
starost, v primeru, ko ta zatrjuje, da je mladoletna oseba, ali so mu znana
dejstva, na podlagi katerih prosilec ni upravičen do statusa begunca ali
subsidiarne zaščite, a o tem ne obvesti pristojnega organa.
(11) Šteje se, da svetovalec za begunce ne opravlja svoje
funkcije, če osebam v treh zadevah v enem letu odkloni podporo in pomoč ali če
svetovalec ne obvešča osebe oziroma zakonitega zastopnika o postopku. O
dostopanju oseb do svetovalcev za begunce ministrstvo, pristojno za pravosodje,
upravlja evidenco, v kateri zaradi izvajanja določb prejšnjega odstavka in
prejšnjega stavka tega odstavka poleg osebnih podatkov svetovalca za begunce iz
petega odstavka tega člena obdeluje tudi podatke o zavrnitvi podpore in pomoči
ali nerednem ali nevestnem delu, o katerih ga obvesti ministrstvo, upravno
sodišče ali vrhovno sodišče.
(12) Ministrstvo, pristojno za pravosodje, lahko na podlagi
obrazložene zahteve pridobi potrebne podatke ali informacije o razlogih za
razrešitev svetovalca za begunce od vseh upravljavcev osebnih podatkov, razen
tistih podatkov, glede katerih zakon določa, da so del zaupnega razmerja ali
del poklicne skrivnosti, oziroma da se podatki lahko pridobijo na podlagi
odločbe sodišča samo za uporabo v drugih sodnih postopkih ali za potrebe
predkazenskega postopka.
10. člen
(imenik svetovalcev za begunce)
(1) Ministrstvo, pristojno za pravosodje, za odločanje in
vodenje postopkov po tem zakonu in za zagotavljanje pravne varnosti v postopkih
pred sodišči in upravnimi organi upravlja imenik svetovalcev za begunce, ki
vsebuje naslednje podatke: osebno ime, stalno ali začasno prebivališče,
znanstveni ali strokovni naslov, datum imenovanja, poklic, datum in kraj
rojstva, enotno matično številko občana (EMŠO), za državljane držav članic
Evropske unije ali Evropskega gospodarskega prostora pa tudi številko potnega
lista, poštni naslov, na katerem je svetovalec za begunce dosegljiv, kontaktno
številko telefona, kontaktno številko telefaksa, kontaktni naslov elektronske
pošte in podatke o zaposlitvi ali drugem statusu.
(2) Imenik svetovalcev za begunce je za pravno varnost,
delovanje sodstva in drugih državnih organov v sodnih in drugih postopkih ter
informiranje prosilcev javen v delu, ki obsega naslednje podatke: osebno ime
svetovalca za begunce, znanstveni ali strokovni naslov in kontaktno številko
telefona in telefaksa ter naslov elektronske pošte. Javni del imenika se lahko
objavi na spletni strani ministrstva, pristojnega za pravosodje.
(3) Za potrebe posodabljanja imenika ter vodenja ali
odločanja v postopkih po tem zakonu ali drugih zakonih lahko ministrstvo, pristojno
za pravosodje, pridobiva in obdeluje podatek o stalnem in začasnem prebivališču
svetovalca za begunce od upravljavca centralnega registra prebivalstva vsakih
šest mesecev ali če obstaja dvom, da svetovalec za begunce ministrstvu ni
sporočil točnega podatka. Za namene iz prejšnjega stavka lahko ministrstvo,
pristojno za pravosodje, podatek o vpisu svetovalca za begunce v kazensko
evidenco ali izpisu svetovalca za begunce iz nje glede kaznivih dejanj iz
četrtega odstavka prejšnjega člena pridobi od upravljavca kazenske evidence in
ga obdeluje za ta namen. Za namene iz prvega stavka tega odstavka lahko
ministrstvo, pristojno za pravosodje, pridobiva in obdeluje podatek o datumu
smrti svetovalca za begunce od upravljavca matičnega registra.
(4) Za namene iz prejšnjega odstavka je svetovalec za begunce
dolžan pisno ali po elektronski poti sporočiti ministrstvu, pristojnemu za
pravosodje, vsako spremembo podatkov o poštnem naslovu, na katerem je
dosegljiv, naslovu stalnega ali začasnega prebivališča, kontaktni telefonski
številki oziroma kontaktni številki telefaksa ali naslovu elektronske pošte.
(5) Svetovalec za begunce je dolžan poslati pisno izjavo, da
so vsi podatki, ki jih glede njega upravlja ministrstvo, pristojno za
pravosodje, v imeniku svetovalcev za begunce, točni, in sicer do konca vsakega
prvega meseca v koledarskem letu, če pa gre za spremembo podatkov, pa v roku
enega meseca od nastale spremembe. Če svetovalec za begunce pisne izjave v
navedenem roku ne pošlje, ga ministrstvo, pristojno za pravosodje, izbriše iz
javnega dela imenika, ponovno pa ga v ta del imenika vpiše po prejemu zahtevane
izjave.
11. člen
(plačilo za pravno pomoč)
(1) Svetovalci za begunce imajo pravico do nagrade za
opravljeno delo in do povračila stroškov za opravljeno pravno pomoč v zvezi s
postopki po tem zakonu na upravnem in vrhovnem sodišču, vključno s stroški
storitev tolmača v obsegu največ dveh ur oziroma štirih prevajalskih strani v
okviru priprave pravnega sredstva. Sredstva za izplačilo nagrad in povračilo stroškov
zagotavlja ministrstvo.
(2) Pravica do nagrade za opravljeno delo in povračilo
stroškov svetovalcu za begunce ne pripada, če:
-       
je iz uradnih evidenc pristojnega organa razvidno, da je prosilec
samovoljno zapustil azilni dom ali njegovo izpostavo več kot tri dni pred
vložitvijo tožbe pred upravnim sodiščem ali pred vložitvijo pritožbe pred
vrhovnim sodiščem,
-       
oseba prekliče pooblastilo svetovalcu za begunce, preden je vložena
tožba pred upravnim sodiščem ali pritožba pred vrhovnim sodiščem,
-       
pravnega sredstva ne vloži pravočasno,
-       
je pred njim pravno sredstvo vložil že drug svetovalec za begunce.
(3) Pravica do nagrade za opravljeno delo in povračilo
stroškov svetovalcem za begunce ne pripada v primeru izrednih pravnih sredstev.
(4) Svetovalec za begunce predloži stroškovnik o opravljenem
delu z dokazili o opravljenem delu in nastalih stroških v treh mesecih po
pravnomočnosti odločitve upravnega oziroma vrhovnega sodišča, sicer izgubi
pravico do nagrade in povračila stroškov iz prvega odstavka tega člena.
(5) Ministrstvo od osebe, ki ima zadostna lastna sredstva za
preživljanje, zahteva povrnitev stroškov oziroma sorazmernega dela stroškov iz
prvega odstavka tega člena.
(6) Način dostopa osebe do svetovalca za begunce, merila za
določitev nagrade za opravljeno delo in povračilo stroškov iz prvega odstavka
tega člena ter merila za izračun povrnitve stroškov iz prejšnjega odstavka
določi minister.
2. oddelek
OBRAVNAVA RANLJIVIH OSEB S POSEBNIMI
POTREBAMI
12. člen
(ranljive osebe s posebnimi potrebami)
Ranljivim osebam s posebnimi potrebami se v postopkih po tem
zakonu zagotavlja posebna nega, skrb in obravnava.
13. člen
(identifikacija ranljivih oseb s posebnimi potrebami)
(1) V okviru pregleda iz četrtega odstavka 42. člena
tega zakona se oceni, ali gre za prosilca s posebnimi potrebami glede sprejema
oziroma prosilca, ki potrebuje posebna jamstva v postopku, ter se oceni narava
teh potreb.
(2) Posebne potrebe iz prejšnjega odstavka se lahko ugotovijo
tudi kadar koli pozneje v postopku mednarodne zaščite.
14. člen
(obravnava ranljivih oseb s posebnimi potrebami)
(1) Prosilcem s posebnimi potrebami glede sprejema se
prilagodijo materialni pogoji sprejema, zdravstveno in psihološko svetovanje
ter nega.
(2) Prosilcem, ki potrebujejo posebna jamstva v postopku, se
zagotovi ustrezna podpora, da lahko uživajo pravice in izpolnjujejo obveznosti
v zvezi s postopkom mednarodne zaščite, ki so določene v tem zakonu.
15. člen
(načelo otrokove največje koristi)
(1) Največja korist otroka je primarna skrb pri obravnavi mladoletnikov.
Mladoletnikom je treba zagotoviti življenjski standard, ki je primeren
njihovemu psihičnemu, duševnemu, duhovnemu, moralnemu in družbenemu razvoju.
(2) Pri ocenjevanju največje otrokove koristi se ustrezno
upoštevajo zlasti naslednji dejavniki:
-       
možnost ponovne združitve z družino,
-       
dobro počutje in družbeni razvoj mladoletnika, zlasti ob upoštevanju
okolja, iz katerega mladoletnik izhaja,
-       
vprašanja glede varnosti in zaščite, zlasti kadar obstaja tveganje, da
je mladoletnik žrtev trgovine z ljudmi,
-       
mnenje mladoletnika v skladu z njegovo starostjo in zrelostjo.
(3) Mladoletnikom se zagotovi dostop do prostočasnih
dejavnosti, vključno z igro in rekreativnimi dejavnostmi, ki so primerne
njihovi starosti, v prostorih, kjer so nastanjeni, in do dejavnosti na prostem.
(4) Mladoletnikom, ki so bili žrtve kakršnih koli zlorab,
zanemarjanja, izkoriščanja, mučenja ali krutega, nečloveškega in ponižujočega
ravnanja ali so trpeli zaradi oboroženih spopadov, je treba omogočiti dostop do
rehabilitacije ter zagotoviti, da se po potrebi organizira ustrezno psihološko
zdravljenje in zagotovi strokovno svetovanje.
(5) Mladoletnim prosilcem se zagotovi, da so nastanjeni s
svojimi starši, svojimi neporočenimi mladoletnimi brati ali sestrami ali z
odraslo osebo, ki je zanje odgovorna po zakonu ali praksi, pod pogojem, da je
to v njihovo največjo korist.
16. člen
(mladoletnik brez spremstva, ki je prosilec)
(1) V postopkih, v katerih je prosilec mladoletnik brez
spremstva, se:
-       
čim prej ugotovi njegova istovetnost in začne postopek iskanja njegovih
staršev ali drugih sorodnikov;
-       
mu pred začetkom postopka postavi zakoniti zastopnik.
(2) Mladoletnik brez spremstva v postopku po tem zakonu
sodeluje na način, ki je primeren in prilagojen njegovi starosti ter stopnji
duševnega razvoja.
(3) Zakoniti zastopnik iz prejšnjega odstavka zastopa
mladoletnika brez spremstva v postopku za priznanje mednarodne zaščite in na
področjih varovanja zdravja, izobraževanja, varovanja premoženjskih pravic in koristi
ter v zvezi z uresničevanjem pravic na področju sprejema.
(4) Vlada Republike Slovenije predpiše podrobnejši način
izvajanja pooblastila zakonitega zastopnika, način medsebojnega sodelovanja
zakonitega zastopnika, urada, ministrstva, krajevno pristojnega centra za
socialno delo in ustanove, v kateri je mladoletnik brez spremstva nastanjen,
pri izvajanju skrbi za osebnost, pravice in koristi mladoletnika brez spremstva
ter način oblikovanja in vodenja seznama iz četrtega odstavka 18. člena
tega zakona. V predpisu se določi tudi podrobnejši način zagotavljanja ustrezne
nastanitve iz sedmega odstavka tega člena, oskrbe in obravnave mladoletnika
brez spremstva.
(5) Pred sprejemom prošnje je treba mladoletnika brez
spremstva seznaniti s pravicami in dolžnostmi prosilcev, pri čemer je treba
način pojasnjevanja prilagoditi njegovi starosti in stopnji duševnega razvoja.
(6) Mladoletnik brez spremstva je skupaj s svojim zakonitim zastopnikom
navzoč pri vseh dejanjih v postopkih po tem zakonu.
(7) Urad nastani mladoletnika brez spremstva v institucijo,
ki je namenjena otrokom, kjer sta mu zagotovljeni ustrezna obravnava in oskrba,
po predhodno pridobljenem mnenju centra za socialno delo, ki je krajevno
pristojen za območje, na katerem je nastanjen mladoletnik brez spremstva, glede
ustreznosti nastanitve. Pri izvajanju nastanitve in oskrbe urad sodeluje z
zakonitim zastopnikom.
(8) Določbe glede zakonitega zastopnika se ne uporabljajo za
mladoletnika, starega 15 let ali več, ki je sklenil zakonsko zvezo.
17. člen
(ocena starosti mladoletnika brez spremstva)
(1) Mladoletnika brez spremstva in njegovega zakonitega zastopnika
se pisno obvesti o možnosti ocene starosti z izvedeniškim mnenjem, in sicer v
jeziku, ki ga mladoletnik brez spremstva razume. Obvestilo vključuje podatke o
načinu pregleda in možnih posledicah ocenjene starosti v zvezi z obravnavanjem
njegove prošnje ter o posledicah neutemeljene odklonitve takšnega pregleda.
(2) Če se pri mladoletniku brez spremstva pred podajo prošnje
ali pri obravnavi prošnje za mednarodno zaščito na podlagi mnenja uradnih oseb
oziroma oseb, ki so vključene v delo z mladoletnikom brez spremstva, podvomi o
starosti mladoletnika brez spremstva, pristojni organ lahko odredi pripravo
izvedeniškega mnenja.
(3) Izvedeniško mnenje iz prejšnjega odstavka pripravi
izvedenec medicinske stroke, ki se v okviru priprave mnenja, če je to potrebno,
posvetuje tudi z drugimi relevantnimi strokovnjaki.
(4) Pregled za oceno starosti mladoletnika brez spremstva se
lahko opravi le, če mladoletnik brez spremstva in njegov zakoniti zastopnik v
to pisno privolita.
(5) Če mladoletnik brez spremstva in njegov zakoniti
zastopnik brez utemeljenih razlogov ne privolita v pregled za oceno starosti
mladoletnika brez spremstva, se mladoletnik brez spremstva v zvezi z obravnavo
njegove prošnje šteje za polnoletnega.
(6) Če po pridobitvi izvedeniškega mnenja še vedno obstaja dvom,
ali je prosilec mladoleten ali polnoleten, se šteje, da je prosilec mladoleten.
(7) Odločitev o zavrnitvi prošnje, ki jo je vložil mladoletnik
brez spremstva, ki je odklonil pregled, ne sme temeljiti izključno na tej
odklonitvi.
(8) Stroške izdelave izvedeniškega mnenja krije ministrstvo.
18. člen
(zakoniti zastopnik)
(1) Za zakonitega zastopnika iz 16. člena tega zakona se
smiselno uporabljajo določbe o skrbništvu, kot ga ureja zakon, ki ureja
zakonsko zvezo in družinska razmerja, če ni s tem zakonom določeno drugače.
(2) Zakoniti zastopnik je lahko kdor:
-       
izpolnjuje pogoje za skrbnika, določene z zakonom, ki ureja zakonsko
zvezo in družinska razmerja;
-       
se je udeležil usposabljanja.
Osebo, ki izpolnjuje pogoje za zakonitega
zastopnika, ministrstvo, pristojno za družino in socialne zadeve, uvrsti na
seznam iz četrtega odstavka tega člena.
(3) Zakoniti zastopnik se vsake tri leta udeleži obdobnega
usposabljanja.
(4) Usposabljanje iz drugega in tretjega odstavka tega člena
na podlagi javnega pooblastila izvaja Fakulteta za socialno delo, Univerza v
Ljubljani, ki v ta namen izdaja potrdila o usposobljenosti. Usposabljanje
obsega znanje iz družinskega prava, socialnega dela, psihologije, varstva
otrokovih pravic in dolžnosti, varstva človekovih pravic in temeljnih svoboščin
ter azilnega prava. Podrobnejšo vsebino, način izvedbe, obrazce potrdil,
trajanje usposabljanja in način povrnitve stroškov usposabljanja iz šestega
stavka tega odstavka predpiše Vlada Republike Slovenije v predpisu iz četrtega
odstavka 16. člena tega zakona. Predstojnik urada mora soglašati z izvedbo
vsakega posameznega usposabljanja. Za izvedbo programa usposabljanja se s
posameznim izvajalcem lahko sklene ustrezna pogodba. Sredstva za izvedbo
usposabljanja zagotovi urad. Če zakoniti zastopnik dvakrat zavrne zastopanje,
lahko urad od njega terja povrnitev stroškov usposabljanja. Za nadzor nad
izvajanjem javnega pooblastila je pristojno ministrstvo, pristojno za družino
in socialne zadeve.
(5) Odločbo o imenovanju zakonitega zastopnika mladoletniku brez
spremstva izda center za socialno delo, ki je krajevno pristojen za območje, na
katerem je nastanjen mladoletnik brez spremstva. Zakonitega zastopnika izbere s
seznama zakonitih zastopnikov, ki ga vodi ministrstvo, pristojno za družino in
socialne zadeve.
(6) Zakoniti zastopnik o svojem delu poroča centru za
socialno delo ob izvršljivosti odločbe v postopku priznanja mednarodne zaščite,
vendar najmanj enkrat na leto in na zahtevo centra za socialno delo tudi v
vmesnem obdobju. Center za socialno delo mora pregledati poročilo in po potrebi
ukreniti vse potrebno, da se zavarujejo koristi mladoletnika brez spremstva.
(7) Zakoniti zastopnik lahko uveljavlja povrnitev potrebnih
stroškov in nagrado za opravljeno delo do desetega dne v mesecu za vsa
opravljena zastopanja v preteklem mesecu, sicer izgubi pravico do nagrade in
povračila stroškov. Merila za izračun višine nagrade in stroškov določi
minister, v soglasju z ministrom, pristojnim za družino in socialne zadeve,
sredstva za izplačilo pa zagotovi ministrstvo.
(8) Zakonito zastopanje poleg razlogov iz zakona, ki ureja
zakonsko zvezo in družinska razmerja, preneha tudi z izvršljivostjo odločitve
pristojnega organa v postopku priznanja mednarodne zaščite oziroma z dnem
postavitve mladoletnika brez spremstva pod skrbništvo oziroma imenovanja
skrbnika za posebni primer. Zakonito zastopanje preneha tudi, če se ugotovi, da
je zakonitemu zastopniku znana prava identiteta prosilca, razpolaga s
prosilčevimi identifikacijskimi dokumenti, mu je znana dejanska prosilčeva
starost v primeru, ko ta zatrjuje, da je mladoletna oseba, ali so mu znana
dejstva, na podlagi katerih prosilec ni upravičen do statusa begunca ali
subsidiarne zaščite, a o tem ne obvesti pristojnega organa.
(9) Ministrstvo, pristojno za družino in socialne zadeve,
najmanj enkrat letno preveri, ali zakoniti zastopniki še izpolnjujejo pogoje za
zakonitega zastopnika. Ministrstvo, pristojno za družino in socialne zadeve,
izbriše s seznama zakonitega zastopnika, ki:
-       
ne izpolnjuje več pogojev za skrbnika, določenih z zakonom, ki ureja
družinska razmerja;
-       
je pri opravljanju zakonitega zastopanja malomaren, zlorablja svoje
pravice ali s svojim delom ogroža pravice in koristi varovanca;
-       
kljub večkratnim opozorilom uradnih oseb krši pravila kodeksa, ki ureja
ravnanja uslužbencev urada ali ministrstva, pristojnega za notranje zadeve, ter
vseh ostalih oseb, ki delujejo pri mednarodni zaščiti, do prosilcev za
mednarodno zaščito in oseb s priznano mednarodno zaščito;
-       
ni obvestil pristojnega organa v skladu z drugim stavkom prejšnjega
odstavka;
-       
ni opravil obdobnega usposabljanja iz tretjega odstavka tega člena;
-       
dvakrat neupravičeno zavrne zastopanje;
-       
sam tako želi, vendar pod pogojem, da je po uvrstitvi na seznam že
opravljal naloge zakonitega zastopanja vsaj 12 mesecev oziroma da v 12 mesecih
po uvrstitvi na seznam še ni bil pozvan k zastopanju.
19. člen
(oseba, ki ne more samostojno sodelovati v postopku)
(1) Osebi, ki zaradi začasne ali trajne duševne motnje ali
bolezni ali zaradi drugih razlogov ni sposobna razumeti pomena postopka po tem
zakonu, center za socialno delo, ki je krajevno pristojen za območje, na
katerem je oseba nastanjena, za ta postopek nemudoma postavi zakonitega
zastopnika.
(2) Krajevno pristojni center za socialno delo izda odločbo o
postavitvi zakonitega zastopnika na predlog pristojnega organa in na podlagi
zdravniškega potrdila o zdravstvenem stanju osebe.
(3) Če je oseba iz prvega odstavka tega člena prosilec, ji je
treba zagotoviti vso potrebno zaščito, nego in oskrbo v okviru pravic, ki sicer
pripadajo prosilcem.
III. POGLAVJE
PRIZNANJE MEDNARODNE ZAŠČITE
20. člen
(mednarodna zaščita)
(1) Mednarodna zaščita v Republiki Sloveniji pomeni status begunca
in status subsidiarne zaščite.
(2) Status begunca se prizna državljanu tretje države, ki se
zaradi utemeljenega strahu pred preganjanjem iz razloga pripadnosti določeni
rasi ali etnični skupini, določeni veroizpovedi, narodni pripadnosti,
pripadnosti posebni družbeni skupini ali političnemu prepričanju, nahaja zunaj
države, katere državljan je, in ne more ali zaradi takega strahu noče uživati
varstva te države, ali osebi brez državljanstva, ki se nahaja zunaj države,
kjer je imela običajno prebivališče, in se zaradi utemeljenega strahu ne more
ali noče vrniti v to državo, če ne obstajajo izključitveni razlogi iz prvega
odstavka 31. člena tega zakona.
(3) Status subsidiarne zaščite se prizna državljanu tretje
države ali osebi brez državljanstva, ki ne izpolnjuje pogojev za status
begunca, če obstaja utemeljen razlog, da bi bil ob vrnitvi v izvorno državo ali
državo zadnjega običajnega bivališča, če gre za osebo brez državljanstva,
soočen z utemeljenim tveganjem, da utrpi resno škodo, kot jo določa
28. člen tega zakona, in če ne obstajajo izključitveni razlogi iz drugega
odstavka 31. člena tega zakona.
21. člen
(utemeljevanje prošnje – subjektivni element)
(1) Prosilec mora sam navesti vsa dejstva in okoliščine, ki
utemeljujejo njegov strah pred preganjanjem ali resno škodo.
(2) Prosilec mora predložiti vso dokumentacijo in vse
razpoložljive dokaze, s katerimi utemeljuje svojo prošnjo, do konca osebnega
razgovora oziroma v roku, ki mu ga na osebnem razgovoru postavi uradna oseba.
Na ta rok mora biti prosilec predhodno opozorjen.
(3) Kadar prosilec v postopku ne predloži dokazov za vse
svoje izjave, pristojni organ pri odločitvi o prošnji upošteva, ali so podane
naslednje okoliščine:
-       
prosilec se je kar najbolj potrudil za utemeljitev svoje prošnje,
-       
prosilec je podal utemeljene razloge, zakaj ni mogel predložiti dokazov,
-       
prosilčeve izjave so skladne in verjetne ter ne nasprotujejo dostopnim
specifičnim in splošnim informacijam, ki so povezane z njegovim primerom,
-       
prosilec je zaprosil za mednarodno zaščito, kakor hitro je bilo to
mogoče, razen če lahko izkaže utemeljen razlog, zakaj tega ni storil,
-       
ugotovljena je bila prosilčeva splošna verodostojnost.
22. člen
(preverjanje pristojnega organa – objektivni element)
(1) V postopku pristojni organ preverja izjave prosilca in
informacije o izvorni državi iz osme in devete alineje prvega odstavka
23. člena tega zakona. Z informacijami iz osme in devete alineje prvega
odstavka 23. člena tega zakona se prosilca pred izdajo odločbe seznani
pisno ali ustno. Prosilec se lahko pisno ali ustno izjavi glede predloženih
informacij.
(2) Pristojni organ pridobi točne in ažurne informacije o
izvorni državi iz različnih virov, kot so Evropski azilni podporni urad in
Visoki komisariat ter ustrezne mednarodne organizacije za človekove pravice.
23. člen
(obravnavanje dejstev in okoliščin)
(1) Pri ugotavljanju pogojev za mednarodno zaščito uradna oseba
upošteva predvsem:
-       
podatke iz prošnje;
-       
informacije, pridobljene v osebnem razgovoru;
-       
dokaze, ki jih predloži prosilec;
-       
dokumentacijo, ki jo predloži prosilec, zlasti glede svoje starosti,
spola, porekla, vključno s poreklom sorodnikov, istovetnosti, državljanstva,
krajev, kjer se je pred tem nahajal in kraja običajnega prebivališča, prejšnjih
prošenj, prepotovanih poti, potovalnih dokumentov in razlogov za vložitev
prošnje;
-       
dokaze, ki jih pridobi pristojni organ;
-       
uradne podatke, s katerimi razpolaga pristojni organ;
-       
dokumentacijo, pridobljeno pred vložitvijo prošnje;
-       
splošne informacije o izvorni državi, zlasti o stanju človekovih pravic
in temeljnih svoboščin, družbeno-političnem položaju in sprejeti zakonodaji;
-       
specifične informacije o izvorni državi, ki so podrobne, poglobljene in
povezane s konkretnim primerom, lahko pa vključujejo tudi način izvajanja
zakonov in drugih predpisov izvorne države;
-       
ali so imele dejavnosti prosilca od odhoda iz izvorne države izključni
ali poglavitni namen ustvarjanja potrebnih pogojev za prošnjo za mednarodno
zaščito, da se oceni, ali bi bil prosilec ob vrnitvi v to državo zaradi teh
dejavnosti izpostavljen preganjanju ali resni škodi;
-       
ali se od prosilca lahko utemeljeno pričakuje, da bo izkoristil zaščito
druge države, kjer lahko uveljavlja državljanstvo.
(2) Dejstvo, da je bil prosilec že izpostavljen preganjanju,
kot je določeno v 26. in 27. členu tega zakona, ali da mu je bila že
povzročena resna škoda iz 28. člena tega zakona ali da mu je preganjanje
ali resna škoda neposredno že grozila, je resen znak prosilčevega utemeljenega
strahu pred preganjanjem ali utemeljenim tveganjem resne škode, razen če
obstajajo utemeljeni razlogi za prepričanje, da se takšno preganjanje ali resna
škoda ne bo ponovila ali se grožnje ne bodo uresničile.
24. člen
(subjekti preganjanja ali resne škode)
Subjekti, ki lahko izvajajo preganjanje, kot je določeno v
26. in 27. členu tega zakona, ali povzročijo resno škodo, kot je določena
v 28. členu tega zakona, so:
-       
država;
-       
politične stranke ali organizacije, ki nadzorujejo državo ali bistveni
del njenega ozemlja;
-       
nedržavni subjekti, če je mogoče dokazati, da subjekti iz prejšnjih
alinej, vključno z mednarodnimi organizacijami, niso sposobni ali nočejo nuditi
zaščite pred preganjanjem ali resno škodo, kot je določeno v 26., 27. in
28. členu tega zakona.
25. člen
(subjekti zaščite)
(1) Zaščito pred preganjanjem ali resno škodo lahko daje:
-       
država ali
-       
politične stranke ali organizacije, vključno z mednarodnimi organizacijami,
ki nadzorujejo državo ali bistveni del njenega ozemlja, če so pripravljene in
sposobne zagotavljati zaščito v skladu z drugim odstavkom tega člena.
(2) Zaščita pred preganjanjem ali resno škodo mora biti
dejanska in ne zgolj začasne narave. Šteje se, da je zaščita ustrezna takrat,
ko subjekti iz prejšnjega odstavka sprejmejo razumne ukrepe za preprečitev
preganjanja ali resne škode, med drugim z vodenjem učinkovitega pravnega
sistema za odkrivanje, pregon in kaznovanje dejanj, ki pomenijo preganjanje ali
resno škodo, prosilec pa ima dostop do take zaščite.
26. člen
(lastnosti dejanj preganjanja)
(1) Dejanja preganjanja v skladu s 1. A členom Ženevske konvencije
morajo:
-       
biti dovolj resne narave ali dovolj ponavljajoče se, da predstavljajo
hudo kršitev človekovih temeljnih pravic, zlasti pravic, ki jih v skladu z
drugim odstavkom 15. člena Evropske konvencije o varstvu človekovih pravic
in temeljnih svoboščin ni mogoče omejiti, ali
-       
predstavljati zbir različnih ukrepov, vključno s kršitvami človekovih
pravic, ki so dovolj resne narave ali so dovolj ponavljajoča se, da
predstavljajo hudo kršitev človekovih pravic.
(2) Dejanja preganjanja v skladu s 1. A členom Ženevske
konvencije so predvsem:
-       
dejanja fizičnega ali psihičnega nasilja, vključno z dejanji spolnega
nasilja;
-       
pravni, upravni, policijski ali sodni ukrepi, ki so sami po sebi
diskriminatorni ali izvedeni na diskriminatoren način;
-       
pregon ali kazen, ki je nesorazmerna ali diskriminatorna;
-       
nedostopnost sodnega varstva, ki ima za posledico nesorazmerno ali
diskriminatorno kazen;
-       
pregon ali kazen zaradi zavrnitve služenja vojaškega roka v spopadu, če
bi služenje vojaškega roka vključevalo kazniva dejanja ali dejanja, ki spadajo
med razloge za izključitev iz prvega odstavka 31. člena tega zakona;
-       
dejanja, ki so povezana s spolom ali usmerjena na otroke.
27. člen
(razlogi preganjanja)
(1) Razlogi preganjanja so:
-       
pripadnost določeni rasi ali etnični skupini;
-       
pripadnost določeni veroizpovedi;
-       
narodna pripadnost;
-       
pripadnost posebni družbeni skupini;
-       
politično prepričanje.
(2) Razlog iz prve alineje prejšnjega odstavka obsega zlasti
preganjanje zaradi barve kože, porekla ali pripadnosti etnični skupini.
(3) Razlog iz druge alineje prvega odstavka tega člena obsega
zlasti teistična, neteistična in ateistična prepričanja, sodelovanje ali
nesodelovanje pri zasebnih ali javnih formalnih verskih obredih posamezno ali v
skupnosti drugih oseb, druga verska dejanja ali izraze prepričanja ali oblike
osebnega ali skupnega vedenja, ki temelji na kakršnem koli verskem prepričanju ali
izhaja iz njega.
(4) Razlog iz tretje alineje prvega odstavka tega člena, ki
ni omejen na državljanstvo ali njegovo odsotnost, obsega zlasti pripadnost
skupini, ki jo določa kulturna, etnična ali jezikovna identiteta, skupno
zemljepisno ali politično poreklo ali odnos do prebivalcev druge države.
(5) Na podlagi razloga iz četrte alineje prvega odstavka tega
člena se kot posebna družbena skupina šteje zlasti skupina:
-       
katere članom je skupna prirojena lastnost ali skupno poreklo, ki je
nespremenljivo, ali značilnost ali prepričanje, ki je tako temeljnega pomena za
identiteto ali zavedanje, da se oseba ne sme prisiliti, naj se mu odreče in
-       
ki ima v ustrezni državi različno identiteto, ker jo družba, ki jo
obkroža, dojema kot različno.
(6) Glede na okoliščine v izvorni državi lahko določena
družbena skupina zajema skupino, ki temelji na skupni lastnosti spolne
usmerjenosti. Spolne usmerjenosti se ne razume kot nekaj, kar vključuje
dejanja, ki po nacionalnem pravu Republike Slovenije veljajo za kazniva. Pri
določitvi pripadnosti posebni družbeni skupini ali opredelitvi značilnosti
takšne skupine je treba upoštevati vidike, ki so povezani s spolom, vključno s
spolno identiteto.
(7) Razlog iz pete alineje prvega odstavka tega člena obsega
zlasti imeti mnenje, stališče ali prepričanje o zadevi, povezani s
potencialnimi subjekti preganjanja iz 24. člena tega zakona in z njihovo
politiko ali metodami, ne glede na to, ali je prosilec tudi ravnal v skladu s
tem mnenjem, stališčem ali prepričanjem.
(8) Med razlogi preganjanja in dejanji preganjanja ali
odsotnostjo zaščite pred temi dejanji mora obstajati vzročna zveza.
(9) Pri ocenjevanju dejstva, ali ima prosilec utemeljen strah
pred preganjanjem, ni pomembno, ali prosilec dejansko ima rasne, verske,
nacionalne, družbene ali politične lastnosti, ki se preganjajo, pod pogojem, da
takšne značilnosti prosilcu pripisuje subjekt iz 24. člena tega zakona.
28. člen
(resna škoda)
Resna škoda zajema:
-       
smrtno kazen ali usmrtitev;
-       
mučenje ali nečloveško ali poniževalno ravnanje ali kazen prosilca v
izvorni državi;
-       
resno in individualno grožnjo za življenje ali osebnost civilista zaradi
samovoljnega nasilja v mednarodnih ali notranjih oboroženih spopadih.
29. člen
(notranja zaščita)
(1) V okviru obravnavanja prošnje za mednarodno zaščito pristojni
organ prošnjo v skladu s tretjo alinejo prvega odstavka 49. člena tega
zakona zavrne kot neutemeljeno, če prosilec ne potrebuje mednarodne zaščite,
ker v delu izvorne države:
-       
ni razlogov za utemeljen strah pred preganjanjem ali utemeljeno tveganje
da utrpi resno škodo, ali
-       
ima dostop do zaščite pred preganjanjem ali resno škodo pri subjektih
zaščite, na način, določen v 25. členu tega zakona, in če v ta del države
lahko varno in zakonito potuje ter ima dostop do tega dela države in če se od
njega lahko razumno pričakuje, da se bo v njem nastanil.
(2) Pri ugotavljanju možnosti notranje zaščite pristojni
organ upošteva splošne okoliščine, ki prevladujejo v tem delu države, in osebne
okoliščine prosilca.
30. člen
(potreba po mednarodni zaščiti, ki se pojavi na kraju samem
– »sur place«)
(1) Utemeljen strah pred preganjanjem ali utemeljena
nevarnost, da prosilec utrpi resno škodo, lahko temeljita na dogodkih in
dejavnostih, ki so se zgodili oziroma pri katerih je sodeloval prosilec po
zapustitvi izvorne države. To dejstvo je treba upoštevati zlasti, kadar se
ugotovi, da so te dejavnosti izraz in nadaljevanje prepričanj ali usmeritev, ki
jih je prosilec zagovarjal že v izvorni državi.
(2) Če so imele dejavnosti prosilca od odhoda iz izvorne
države izključni namen ustvarjanja potrebnih pogojev za priznanje mednarodne
zaščite po tem zakonu, v primeru ponovne prošnje priznanje statusa begunca ne
more temeljiti samo na tako ustvarjenih pogojih.
31. člen
(izključitev)
(1) Status begunca se prosilcu ne prizna, če:
-       
že uživa pomoč ali zaščito organov in agencij Združenih narodov, razen
Visokega komisariata;
-       
obstajajo utemeljeni razlogi za sum, da je storil kaznivo dejanje proti
miru, vojni zločin ali zločin proti človeštvu, kot jih določajo mednarodni
akti;
-       
obstajajo utemeljeni razlogi za sum, da je pred vstopom v Republiko
Slovenijo storil hudo kaznivo dejanje nepolitične narave v drugi državi, tudi
če je bilo storjeno zaradi domnevno političnih ciljev;
-       
obstajajo utemeljeni razlogi za sum, da je storil dejanja, ki
nasprotujejo namenom in načelom Združenih narodov, določenim v Preambuli ter v
1. in 2. členu Ustanovne listine Združenih narodov;
-       
obstajajo utemeljeni razlogi, da se ga obravnava kot nevarnega za
varnost ali ozemeljsko celovitost Republike Slovenije, kar se kaže zlasti v
ogrožanju suverenosti, izvrševanja mednarodnih obveznosti in ogrožanju varstva
ustavne ureditve;
-       
po pravnomočni obsodbi za hudo kaznivo dejanje predstavlja nevarnost za
Republiko Slovenijo.
(2) Status subsidiarne zaščite se ne prizna prosilcu, če obstajajo
utemeljeni razlogi za sum, da:
-       
je storil kaznivo dejanje proti miru, vojni zločin ali zločin proti
človeštvu, kot so opredeljeni v mednarodnih pogodbah ali predpisih, ki določajo
takšna kazniva dejanja;
-       
je storil hudo kaznivo dejanje;
-       
je storil dejanja, ki nasprotujejo namenom in načelom Združenih narodov,
določenim v Preambuli ter v 1. in 2. členu Listine Združenih narodov;
-       
predstavlja nevarnost za skupnost ali varnost Republike Slovenije.
(3) Za dejanja, določena v drugi, tretji in četrti alineji
prvega odstavka tega člena, in za dejanja iz prejšnjega odstavka se štejejo
tudi dejanja napeljevanja in druge oblike udeležbe pri teh dejanjih.
(4) Status subsidiarne zaščite se ne prizna prosilcu, ki je
pred sprejemom v Republiko Slovenijo storil eno ali več kaznivih dejanj, za
katere je v Republiki Sloveniji zagrožena zaporna kazen, in je zapustil izvorno
državo izključno zato, da bi se izognil kaznim, ki so posledica teh dejanj.
IV. POGLAVJE
POSTOPKI
1. oddelek
SKUPNE DOLOČBE
32. člen
(pristojni organ)
V postopkih po tem zakonu odloča pristojni organ.
33. člen
(uporaba zakona, ki ureja splošni upravni postopek)
V postopkih po tem zakonu se uporablja zakon, ki ureja
splošni upravni postopek, če s tem zakonom ni določeno drugače.
34. člen
(razmerje do postopkov po predpisih, ki urejajo področje
tujcev)
(1) Prosilec od dneva vložitve prošnje do pravnomočne
odločitve o prošnji ne more zaprositi za dovoljenje za prebivanje v Republiki
Sloveniji po zakonu, ki ureja vstop, zapustitev in bivanje tujcev v Republiki
Sloveniji, ter po zakonu, ki ureja status državljanov drugih držav naslednic
nekdanje Jugoslavije v Republiki Sloveniji.
(2) Po zakonu, ki ureja vstop, zapustitev in bivanje tujcev v
Republiki Sloveniji, se od izvršljivosti odločitve, izdane na podlagi tega
zakona, obravnava oseba:
-       
ki ji ni bila priznana mednarodna zaščita;
-       
ki ji je bilo zavrnjeno podaljšanje subsidiarne zaščite;
-       
ki ji je status mednarodne zaščite prenehal ali ji je bil status
mednarodne zaščite odvzet, razen če ji je ta prenehal zaradi sprejema v
državljanstvo Republike Slovenije.
(3) Po zakonu, ki ureja vstop, zapustitev in bivanje tujcev v
Republiki Sloveniji, se obravnava tudi oseba, ki je podala drugi ali vsak
nadaljnji zahtevek za uvedbo ponovnega postopka po tem, ko ji je bil že izdan
izvršljiv sklep o nedopustnosti prvega zahtevka za uvedbo ponovnega postopka
ali ji je bila izdana izvršljiva odločba o zavrnitvi ponovne prošnje kot
neutemeljene.
(4) Pri ugotavljanju istovetnosti osebe se glede izkazovanja istovetnosti
smiselno uporabljajo določbe zakona, ki ureja vstop, zapustitev in bivanje
tujcev v Republiki Sloveniji.
35. člen
(vstop v Republiko Slovenijo)
Vlagatelj namere, ki izrazi namen, da bi vložil prošnjo za
mednarodno zaščito, in je v Republiko Slovenijo vstopil nezakonito ali je
nezakonito podaljšal svoje prebivanje, mora to storiti v najkrajšem možnem
času. V tem primeru se to ne obravnava kot nezakonit prehod državne meje.
36. člen
(prepoved odstranitve)
(1) Do vložitve prošnje vlagatelj namere ne sme biti
odstranjen iz Republike Slovenije v skladu s predpisi, ki urejajo vstop,
zapustitev in bivanje tujcev v Republiki Sloveniji.
(2) Določbe prejšnjega odstavka ne veljajo za osebo, ki iz
neupravičenih razlogov, nastalih na njeni strani, ne vloži prošnje, čeprav ji
je bilo to omogočeno.
(3) Prepoved odstranitve iz Republike Slovenije ne velja za
osebo, ki je v postopku predaje ali izročitve drugi državi članici ali tretji
državi ali mednarodnim kazenskim sodiščem.
(4) Prosilca se v skladu s prejšnjim odstavkom lahko izroči
le, če odločba o izročitvi ne povzroči vračanja, s katerim bi bile kršene
mednarodne obveznosti Republike Slovenije.
37. člen
(pravila osebnega razgovora)
(1) Uradna oseba vodi osebni razgovor na način, ki omogoča osebi,
da lahko razloge oziroma osebne okoliščine v postopkih po tem zakonu predstavi
celovito. Pri tem upošteva osebne in ostale okoliščine posameznika, vključno z
njegovim kulturnim poreklom, spolom, spolno usmerjenostjo in identiteto ali
ranljivostjo.
(2) Z mladoletnikom, starim 15 let ali več, in z
mladoletnikom brez spremstva se osebni razgovor opravi ob prisotnosti
zakonitega zastopnika.
(3) Po presoji uradne osebe, ki vodi postopek, se osebni
razgovor lahko ob prisotnosti zakonitega zastopnika izjemoma opravi tudi z
mladoletnikom, mlajšim od 15 let.
(4) Pri osebnem razgovoru je javnost vedno izključena.
Izključitev javnosti ne velja za zakonitega zastopnika in pooblaščenca. Uradna
oseba, ki vodi osebni razgovor, lahko ob soglasju osebe, s katero se opravlja
osebni razgovor, dovoli, da je pri osebnem razgovoru navzoč tudi predstavnik
Visokega komisariata, druga uradna oseba ali uslužbenec pristojnega organa ter
znanstveni delavci, študenti in javni uslužbenci, če je njihova navzočnost
pomembna za znanstveno delo in ustanovo.
(5) Na predlog uradne osebe, ki vodi osebni razgovor, se za
zakonitega zastopnika mladoletnika v primeru navzkrižja interesov lahko določi
skrbnika za poseben primer. Skrbnika za poseben primer določi center za
socialno delo, ki je krajevno pristojen za območje, na katerem je nastanjen
mladoletnik.
(6) Kadar je to mogoče, se osebi zagotovi, da razgovor vodi
oseba istega spola, če oseba to zahteva.
(7) O osebnem razgovoru se piše zapisnik. Osebni razgovor se
lahko zabeleži tudi z elektronskimi napravami za zvočno ali slikovno snemanje.
V tem primeru pristojni organ zagotovi, da je tak posnetek priloga zapisniku, v
katerega se evidentira snemanje.
(8) V izjemnih primerih se lahko osebni razgovor opravi tudi
prek sodobnih elektronskih medijev, če je zagotovljen varen prenos podatkov.
(9) Kadar se osebni razgovor zabeleži z elektronskimi
napravami za zvočno ali slikovno snemanje v skladu s sedmim odstavkom tega
člena, prosilcu ni treba potrditi vsebine osebnega razgovora.
(10) Prosilcu kakršno koli snemanje ali fotografiranje na
osebnem razgovoru ni dovoljeno.
38. člen
(opustitev osebnega razgovora)
(1) Osebni razgovor se lahko opusti:
-       
če lahko pristojni organ na podlagi dokazov, s katerimi razpolaga, prizna
status begunca;
-       
če gre za osebe iz 19. člena tega zakona;
-       
če je prosilec že na drug način podal ustrezne informacije za postopek
določitve države, odgovorne za obravnavo prošnje, in sicer pod pogojem, da
pristojni organ prosilcu omogoči, da pred sprejetjem odločitve o njegovi
predaji odgovorni državi pošlje vse informacije, ki so pomembne za pravilno
določitev odgovorne države.
(2) Če so razlogi osebe iz druge alineje prejšnjega odstavka,
zaradi katerih je bil osebni razgovor opuščen, začasne narave, se osebni
razgovor opravi pozneje, ko razlogov za opustitev ni več.
(3) Kadar se osebni razgovor z osebo iz druge alineje prvega
odstavka tega člena ne opravi, se osebi omogoči, da predloži dodatne
informacije.
39. člen
(postavitev izvedenca)
(1) Če je za ugotovitev ali presojo kakšnega dejstva, ki je
pomembno za odločitev v postopku po tem zakonu, potrebno strokovno znanje, s
katerim uradna oseba ne razpolaga, je treba pridobiti ustrezno izvedensko
mnenje.
(2) Če izvedenec izvedenskega mnenja ne more podati zaradi
razlogov, nastalih na strani prosilca, to ni razlog, da pristojni organ ne izda
odločitve v postopku po tem zakonu.
(3) Mnenje iz prvega odstavka tega člena se izda v pisni
obliki. Kadar iz utemeljenih razlogov predložitev pisnega mnenja ni mogoča ali smiselna,
se mnenje poda ustno.
(4) Z mnenjem iz prvega odstavka tega člena pristojni organ
prosilca sooči pisno, ustno pa le izjemoma.
(5) Sredstva za izvedeniška mnenja zagotavlja pristojni
organ.
(6) Pristojni organ obvesti prosilca o možnosti, da lahko na
svojo pobudo in na svoje stroške pridobi izvedeniško mnenje v postopku po tem
zakonu.
40. člen
(obveščanje policije po končanih postopkih)
(1) O izvršljivosti odločitev, katerih posledica je obravnava
osebe po predpisih, ki urejajo vstop, zapustitev in bivanje tujcev v Republiki
Sloveniji, pristojni organ takoj obvesti policijo.
(2) Osebi, ki ji je bil status begunca odvzet na podlagi
tretje ali četrte alineje prvega odstavka 68. člena tega zakona in se
nahaja v Republiki Sloveniji, pripadajo pravice, kot jih določa Ženevska
konvencija, in sicer do enake obravnave, svobode veroizpovedi, dostopa do
sodišč, izobraževanja in usposabljanja, nekaznovanja v primeru nezakonitega
prestopa državne meje, prepovedi izgona in upoštevanja načela nevračanja.
(3) Policija pristojni organ obvešča o odstranitvi oseb iz
Republike Slovenije, ki so bile obravnavane v postopkih po tem zakonu.
2. oddelek
POSTOPEK ZA PRIZNANJE MEDNARODNE
ZAŠČITE
41. člen
(postopek za priznanje mednarodne zaščite)
(1) V postopku za priznanje mednarodne zaščite se ugotavlja, ali
prosilec izpolnjuje pogoje za priznanje mednarodne zaščite v Republiki
Sloveniji.
(2) O pogojih za priznanje mednarodne zaščite se odloča v
enotnem postopku, pri čemer pristojni organ najprej presoja pogoje za priznanje
statusa begunca in šele, če ti niso izpolnjeni, pogoje za priznanje statusa
subsidiarne zaščite.
42. člen
(predhodni postopek)
(1) Vlagatelj namere lahko izrazi ta namen pri katerem koli
državnem organu ali organu samoupravne lokalne skupnosti v Republiki Sloveniji,
ki o tem obvesti policijo.
(2) Osebo iz prejšnjega odstavka obravnava policija, ki
ugotovi njeno istovetnost in pot, po kateri je prišla v Republiko Slovenijo,
ter druge okoliščine, ki bi lahko vplivale na nadaljnji postopek. Policija pri
tem izpolni registracijski list in osebo v njej razumljivem jeziku seznani s
posledicami samovoljne zapustitve sprejemnih prostorov azilnega doma, kar oseba
potrdi s podpisom.
(3) Po izvedenem postopku iz prejšnjega odstavka pristojni organ
osebi ob prihodu v azilni dom izroči informacije iz prvega odstavka
5. člena tega zakona v njej razumljivem jeziku. Prejem informacij oseba
potrdi s svojim podpisom.
(4) Pred izvedbo nadaljnjega postopka oseba opravi
sanitarno-dezinfekcijski in preventivni zdravstveni pregled v ambulanti
azilnega doma.
(5) Zaradi ugotavljanja in preverjanja istovetnosti ter
izvajanja Uredbe 767/2008/ES in Uredbe 603/2013/EU uradna oseba pred sprejemom
prošnje osebo fotografira in ji odvzame prstne odtise.
43. člen
(postopki na meji, letališčih, pristaniščih)
(1) Kadar oseba izrazi namen podati prošnjo za mednarodno
zaščito na meji ali v času zadrževanja v tranzitnem območju na letališču ali na
ladji, ki je na sidrišču luke ali pristanišča, lahko pristojni organ o dopustnosti
prošnje v skladu z 51. členom tega zakona odloča na meji ali tranzitnem
območju na letališču ali na ladji, ki je na sidrišču luke ali pristanišča. Na
meji ali tranzitnem območju na letališču ali na ladji, ki je na sidrišču luke
ali pristanišča, lahko pristojni organ obravnava tudi prošnjo v pospešenem
postopku zaradi enega izmed razlogov, na podlagi katerega se ta lahko šteje za
očitno neutemeljeno v skladu z 52. členom tega zakona, ter zahtevek za
uvedbo ponovnega postopka v primeru, da oseba ni predložila novih dokazov ali
navedla novih dejstev, ki pomembno povečujejo verjetnost, da izpolnjuje pogoje
za mednarodno zaščito.
(2) Oseba iz prejšnjega odstavka se do dokončnosti sklepa,
izdanega v okviru postopka o dopustnosti prošnje v skladu z 51. členom
tega zakona oziroma sklepa o zavrženju zahtevka za uvedbo ponovnega postopka iz
četrtega odstavka 65. člena tega zakona ali izvršljivosti odločbe v
pospešenem postopku, nahaja na meji ali na območju letališča oziroma sidrišča
luke ali pristanišča. Če odločba ali sklep iz prejšnjega stavka nista izdana v
treh tednih od prejema prošnje ali se prošnja obravnava v rednem postopku, se
prosilcu dovoli vstop na ozemlje Republike Slovenije.
(3) Če zaradi prihoda večjega števila oseb, ki izrazijo namen
vložiti prošnjo na meji, v postopkih v skladu s tem členom ni mogoče odločati
na meji, se te osebe lahko nastanijo v bližini meje.
(4) V primeru prošnje za mednarodno zaščito, ki jo ranljiva
oseba s posebnimi potrebami poda na meji ali v času zadrževanja v tranzitnem
območju na letališču ali na ladji, ki je na sidrišču luke ali pristanišča, ki
se obravnava v skladu s prvim in drugim odstavkom tega člena, pristojni organ
prednostno poskrbi za varovanje zdravja te osebe, vključno z duševnim zdravjem,
ter zagotovi redno spremljanje in ustrezno pomoč, pri čemer upošteva poseben
položaj te osebe.
(5) Vlada Republike Slovenije podrobneje predpiše pogoje in
način bivanja na meji ali tranzitnem območju na letališču ali na ladji, ki je
na sidrišču luke ali pristanišča, s predpisom iz četrtega odstavka
78. člena tega zakona.
44. člen
(vložitev prošnje)
(1) Postopek za priznanje mednarodne zaščite se začne z
vložitvijo prošnje.
(2) Prošnja osebe, ki se nahaja v Republiki Sloveniji, se
vloži pri pristojnem organu. Pristojni organ lahko vodi postopek po tem zakonu
tudi zunaj svojega sedeža.
(3) Prošnja se v primerih iz VI. poglavja tega zakona lahko
vloži tudi pri uradni osebi pristojnega organa na ozemlju druge države članice
Evropske unije oziroma tretje države.
(4) V postopkih na meji, letališčih in pristaniščih se
prošnja vloži na meji ali v tranzitnem prostoru na letališču, pristanišču oziroma
na ladji, ki je na sidrišču.
45. člen
(način vložitve prošnje)
(1) Prošnjo vloži vsaka polnoletna oseba posamezno in v
svojem imenu, in sicer ustno na zapisnik. V primeru izjemnih okoliščin lahko
pristojni organ osebo obvesti, da prošnjo poda pisno ali v elektronski obliki.
(2) Prošnjo za mladoletnika, mlajšega od 15 let, ob njegovi prisotnosti
vloži njegov zakoniti zastopnik. Mladoletnik, star 15 let ali več, in
mladoletnik brez spremstva podata prošnjo osebno ob prisotnosti zakonitega
zastopnika.
(3) Prošnjo za osebo iz 19. člena tega zakona vloži njen
zakoniti zastopnik. Sodelovanje osebe v postopku je odvisno od njene
sposobnosti razumeti pomen postopka.
(4) Če zakoniti zastopnik po izdaji odločitve v njegovem
primeru, ki pa še ni pravnomočna, vloži prošnjo za svojega otroka, rojenega v
Republiki Sloveniji, se takšna prošnja nemudoma odstopi pristojnemu sodišču, ki
združi postopka.
(5) V okviru postopka sprejema prošnje uradna oseba prosilcu
določi datum osebnega razgovora. V primeru postopka na meji ali tranzitnem
območju na letališču ali na ladji, ki je na sidrišču luke ali pristanišča iz
43. člena tega zakona, ali v primeru, ko je že ob podaji prošnje na voljo
zadosti informacij, na podlagi katerih je mogoče utemeljeno sklepati, da so
podani razlogi za obravnavo prošnje kot nedopustne prošnje iz 51. člena
tega zakona ali očitno neutemeljene prošnje iz 52. člena tega zakona, se
lahko osebni razgovor opravi takoj po sprejemu prošnje.
(6) Prošnja vsebuje naslednje podatke:
1.     
osebno ime,
2.     
druga imena ali vzdevke,
3.     
datum rojstva (dan, mesec, leto),
4.     
kraj rojstva (država, mesto, kraj),
5.     
spol,
6.     
državljanstvo,
7.     
dokumenti za ugotavljanje istovetnosti (vrsta dokumenta, številka ter
datum in kraj izdaje),
8.     
naslov zadnjega prebivališča (država, mesto, kraj),
9.     
datum odhoda iz izvorne države (dan, mesec, leto),
10.  
države, v katerih je prebival, po tem, ko je zapustil izvorno državo,
11.  
datum vstopa v Republiko Slovenijo (dan, mesec, leto) ter kraj in način
vstopa,
12.  
predhodne prošnje v Republiki Sloveniji,
13.  
prošnje v drugih državah,
14.  
narodnost,
15.  
etnično ali plemensko pripadnost,
16.  
veroizpoved, če prosilec s tem soglaša,
17.  
pripadnost politični stranki ali organizaciji, če prosilec s tem
soglaša,
18.  
materni jezik,
19.  
izobrazba in poklic,
20.  
vojaški rok,
21.  
predkaznovanost,
22.  
zakonski stan,
23.  
podatki o imenu in priimku, državljanstvu ter naslovu stalnega in
začasnega prebivališča družinskih članov, ki:
- 
spremljajo prosilca,
- 
že prebivajo v Republiki Sloveniji,
- 
živijo v izvorni državi,
- 
živijo zunaj izvorne države,
24.  
izjava prosilca o razlogih za iskanje mednarodne zaščite,
25.  
posebne potrebe ali težave prosilca,
26.  
fotografija in prstni odtisi prosilca, zajeti na podlagi petega odstavka
42. člena tega zakona v digitalni obliki.
(7) Pristojni organ prosilcu za mednarodno zaščito po uradni
dolžnosti določi EMŠO in mu izda izkaznico prosilca, na kateri na predlog urada
izpiše naslov začasnega prebivanja.
(8) Pri sprejemu prošnje ustno na zapisnik se smiselno upoštevajo
določbe 37. člena tega zakona.
(9) Podrobnejši način izvedbe postopkov do sprejema prošnje
in sprejem prošnje predpiše minister.
46. člen
(osebni razgovor)
(1) Pristojni organ v postopku mednarodne zaščite opravi
osebni razgovor pred odločitvijo o prošnji:
-       
v rednem ali pospešenem postopku,
-       
če je obravnavana kot nedopustna,
-       
ki se obravnava v skladu z Uredbo 604/2013/EU.
(2) V osebnem razgovoru iz prve alineje prejšnjega odstavka uradna
oseba ugotavlja:
-       
istovetnost prosilca in družinskih članov, ki ga spremljajo,
-       
razloge, s katerimi utemeljuje svojo prošnjo,
-       
vsa druga dejstva in okoliščine, ki so lahko pomembna za odločitev.
(3) V osebnem razgovoru iz druge alineje prvega odstavka lahko
prosilec predstavi svoje mnenje o obstoju razlogov iz 51. člena tega zakona
v zvezi z njegovimi posebnimi okoliščinami.
47. člen
(roki za odločitev)
(1) Pristojni organ v postopku odloči v najkrajšem možnem času,
razen če bi to vplivalo na ustreznost in celovitost obravnavanja, pri čemer v
rednem postopku odloči najkasneje v šestih mesecih od vložitve prošnje, v
pospešenem postopku pa najkasneje v dveh mesecih od vložitve prošnje.
(2) Če pristojni organ o prošnji ne more odločiti v šestih
mesecih, pisno obvesti prosilca o zamudi in razlogih za zamudo ter napove, v
kakšnem roku lahko pričakuje odločitev. Če pristojni organ ne more odločiti v
roku, navedenem v pisnem obvestilu, po poteku tega roka ponovno pisno obvesti
prosilca o razlogih za zamudo ter novem pričakovanem roku odločitve.
(3) V primerih, ko prosilec ne izpolni svojih obveznosti v
zvezi s postopkom mednarodne zaščite, zapletenih pravnih in dejanskih
vprašanjih ali velikega števila prošenj za mednarodno zaščito, se lahko rok za
odločitev v rednem postopku podaljša, vendar ne dlje kot za devet mesecev. V
primeru podaljšanja roka za odločitev zaradi velikega števila prošenj za
mednarodno zaščito pristojni organ o tem obvešča Evropsko komisijo najmanj
enkrat letno. Pristojni organ Evropsko komisijo obvesti tudi takoj, ko
prenehajo razlogi za podaljšanje roka.
(4) V utemeljenih okoliščinah in z namenom zagotoviti
ustrezno ter celovito obravnavo prošnje za mednarodno zaščito lahko pristojni
organ v primerih iz prejšnjega odstavka ta rok prekorači za največ tri mesece.
(5) Pristojni organ lahko odloži postopek obravnavanja prošnje,
kadar se zaradi negotovih razmer v izvorni državi prosilca, za katere se
predvideva, da so začasne narave, od pristojnega organa ne more pričakovati, da
bo o prošnji odločil v rokih iz prvega, tretjega in četrtega odstavka tega
člena. V tem primeru pristojni organ:
-       
vsakih šest mesecev pregleda razmere v tej izvorni državi,
-       
prosilca v razumnem roku obvesti o razlogih za odlog,
-       
Evropsko komisijo v razumnem roku obvesti o odložitvi postopkov za to
izvorno državo.
(6) Postopek obravnavanja prošnje se v primerih iz prejšnjega
odstavka konča najpozneje v 21 mesecih od vložitve prošnje.
(7) Kadar se prošnja obravnava po postopku, določenem v
Uredbi 604/2013/EU, rok za odločitev začne teči takrat, ko se v skladu z
navedeno uredbo ugotovi, da je Republika Slovenija odgovorna za njeno
obravnavanje, prosilec pa je na ozemlju Republike Slovenije.
48. člen
(prednostna obravnava prošenj)
Pristojni organ prošnjo obravnava prednostno, kadar je
verjetno, da je prošnja utemeljena, v primeru ranljivih oseb s posebnimi potrebami
in v primeru, ko sta prosilcu odrejena ukrep obveznega zadrževanja na območju
ali delu območja azilnega doma ali ukrep omejitve gibanja na Center za tujce.
49. člen
(odločitev pristojnega organa)
(1) Pristojni organ z odločbo:
-       
prošnji ugodi v rednem postopku, če ugotovi, da prosilec izpolnjuje
pogoje za pridobitev statusa begunca po tem zakonu,
-       
prošnji ugodi v rednem postopku, če ugotovi, da prosilec izpolnjuje
pogoje za pridobitev statusa subsidiarne zaščite po tem zakonu,
-       
prošnjo zavrne v rednem postopku, če ob upoštevanju dejstev in okoliščin
iz 23. člena tega zakona ugotovi, da prosilec ne izpolnjuje pogojev za
priznanje mednarodne zaščite,
-       
prošnjo zavrne v rednem postopku, če so podani izključitveni razlogi,
določeni v 31. členu tega zakona,
-       
prošnjo zavrne kot očitno neutemeljeno v pospešenem postopku, če
prosilec očitno ne izpolnjuje pogojev za mednarodno zaščito in je podan razlog
iz 52. člena tega zakona,
-       
prošnji ugodi v rednem postopku, če ugotovi, da prosilec izpolnjuje
pogoje za pridobitev statusa begunca, ker ne more več uživati zaščite organov
in agencij Združenih narodov, z izjemo Visokega komisariata, zaradi okoliščin,
na katere ni mogel vplivati.
(2) Ne glede na določbo pete alineje prejšnjega odstavka
lahko pristojni organ prošnjo mladoletnika brez spremstva zavrne kot očitno
neutemeljeno le v primeru:
-       
uporabe koncepta varne izvorne države iz 61. člena tega zakona,
-       
če obstajajo tehtni razlogi za domnevo, da prosilec predstavlja grožnjo
za javni red, javno varnost ali državno varnost Republike Slovenije ali je bil
zaradi tehtnih razlogov ogrožanja javnega reda, javne varnosti ali državne
varnosti odstranjen iz države.
(3) V odločbi iz druge alineje prvega odstavka tega člena
pristojni organ določi trajanje statusa subsidiarne zaščite, ki ne sme biti
krajše od enega leta.
(4) Pristojni organ družinskemu članu prosilca iz 25. točke
2. člena tega zakona, ki sam ne izpolnjuje pogojev za tako zaščito in pri
katerem niso podani izključitveni razlogi iz prvega, drugega ali četrtega
odstavka 31. člena tega zakona, prizna enak status kot družinskemu članu,
ki izpolnjuje pogoje za priznanje statusa.
(5) Pristojni organ postopek s sklepom ustavi, če prosilec
pred izdajo odločbe ustno na zapisnik ali v pisni obliki izjavi, da umika
prošnjo.
(6) Pristojni organ postopek s sklepom ustavi, če se prošnja v
skladu s tem zakonom šteje za umaknjeno.
(7) Ne glede na določbi petega in šestega odstavka tega člena
lahko pristojni organ v primeru, da je bil s prosilcem opravljen osebni
razgovor in je na voljo zadosti razpoložljivih dokazov za ustrezno vsebinsko
preučitev prošnje ter je dejansko stanje ugotovljeno do te mere, da omogoča
izdajo zakonite odločitve, prošnjo zavrne kot neutemeljeno ali očitno
neutemeljeno.
(8) Pristojni organ prošnjo s sklepom zavrže, če so podani
razlogi iz 51. člena tega zakona.
(9) Če pristojni organ prošnjo s sklepom zavrže na podlagi
četrte alineje prvega odstavka 51. člena tega zakona, v sklepu določi,
katera druga država članica Evropske unije ali pristopnica k Uredbi 604/2013/EU
je odgovorna za obravnavo prošnje.
(10) Pristojni organ v odločitvi iz tretje in pete alineje
prvega odstavka tega člena, druge in tretje alineje prvega odstavka
51. člena, sedmega odstavka 66. člena in sedmega odstavka
69. člena tega zakona določi 10-dnevni rok za prostovoljni odhod, v
katerem mora oseba zapustiti območje Republike Slovenije, območje držav članic
Evropske unije in območje držav pogodbenic Konvencije o izvajanju schengenskega
sporazuma z dne 14. junija 1985. Pristojni organ lahko iz utemeljenih
razlogov določi 30-dnevni rok za prostovoljni odhod. Rok za prostovoljni odhod
se ne določi osebi v primeru odločitve iz četrte alineje prvega odstavka tega
člena, ko ji je bil status mednarodne zaščite odvzet na podlagi tretje ali
četrte alineje prvega odstavka 68. člena oziroma prve ali druge alineje
drugega odstavka 68. člena tega zakona ali ko oseba v Republiki Sloveniji
zakonito prebiva na podlagi drugega pravnega naslova.
(11) Rok za prostovoljni odhod iz prejšnjega odstavka začne
teči z dnem, ko je sklep ali odločba o mednarodni zaščiti izvršljiva. Vložitev
zahtevka za uvedbo ponovnega postopka mednarodne zaščite prekine tek že
določenega roka za prostovoljni odhod do izvršljive odločitve o prvem zahtevku
za uvedbo ponovnega postopka. Če pristojni organ s sklepom ugodi prvemu
zahtevku za uvedbo ponovnega postopka in dovoli vložitev ponovne prošnje, z
njim odpravi že izrečen rok za prostovoljni odhod.
(12) Če obstajajo okoliščine, ki jih zakon, ki ureja vstop,
zapustitev in bivanje tujcev v Republiki Sloveniji določa za podaljšanje roka,
lahko pristojni organ na prošnjo osebe, ki jo mora vložiti pred potekom roka za
prostovoljni odhod, ob upoštevanju okoliščin posameznega primera, rok za
prostovoljni odhod z odločbo podaljša za čas trajanja okoliščin, zaradi katerih
je določitev daljšega roka za prostovoljni odhod osebe upravičena.
(13) Pristojni organ v odločitvi iz desetega odstavka tega
člena osebi določi tudi ukrep odstranitve tujca in ukrep prepovedi vstopa,
razen ko oseba v Republiki Sloveniji zakonito prebiva na podlagi drugega
pravnega naslova. Pri določitvi in izvajanju ukrepa odstranitve tujca in ukrepa
prepovedi vstopa se smiselno uporabljajo določbe zakona, ki ureja vstop,
zapustitev in bivanje tujcev v Republiki Sloveniji, ki urejajo ukrep
odstranitve tujca in ukrep prepovedi vstopa v primeru izdaje odločbe o vrnitvi.
Če pristojni organ s sklepom ugodi prvemu zahtevku za uvedbo ponovnega postopka
in dovoli vložitev ponovne prošnje, z njim odpravi že izrečen ukrep odstranitve
tujca in ukrep prepovedi vstopa.
(14) Pristojni organ lahko po uradni dolžnosti ali na prošnjo
osebe z odločbo prekliče, skrajša ali začasno odloži prepoved vstopa iz
razlogov, ki jih za preklic, skrajšanje ali začasno odložitev prepovedi vstopa
določa zakon, ki ureja vstop, zapustitev in bivanje tujcev v Republiki
Sloveniji.
(15) V primerih iz desetega odstavka tega člena Policija
tujcu, ki nezakonito prebiva v Republiki Sloveniji, ne izda odločbe o vrnitvi v
skladu z zakonom, ki ureja vstop, zapustitev in bivanje tujcev v Republiki
Sloveniji.
(16) Pristojni organ izvršljivo odločbo ali izvršljiv sklep o
mednarodni zaščiti iz desetega odstavka tega člena nemudoma posreduje
policijski postaji, na območju katere oseba prebiva oziroma je nazadnje
prebivala ali na območju katere je imela oseba prijavljeno zadnje začasno ali
stalno prebivanje.
50. člen
(umik prošnje)
(1) Prosilec lahko prošnjo izrecno umakne kadar koli med
postopkom do vročitve odločbe.
(2) Prošnja se šteje za umaknjeno tudi:
-       
če se prosilec brez predhodnega opravičila ne odzove vabilu na osebni
razgovor;
-       
če je iz uradnih evidenc pristojnega organa razvidno, da je prosilec
samovoljno zapustil azilni dom ali njegovo izpostavo in se v treh dneh od
samovoljne zapustitve ni vrnil v azilni dom ali njegovo izpostavo;
-       
če se pri dnevnem preverjanju prisotnosti iz petega odstavka
82. člena tega zakona ugotovi, da je prosilec prenočil izven azilnega doma
ali njegove izpostave, ne da bi mu bila izdana dovolilnica iz šestega odstavka
82. člena tega zakona, prosilec pa ne navede razumnih razlogov za svoje
ravnanje;
-       
če se prosilec v treh dneh od obvestila stanodajalca ali predstojnika
institucije uradu ni vrnil na naslov razselitve iz 83. člena tega zakona;
-       
če se prosilec ni odzval na zahteve, da navede vsa dejstva in okoliščine
in predloži vso dokumentacijo in razpoložljive dokaze v skladu z
21. členom tega zakona za namene obravnavanja dejstev in okoliščin v
skladu s 23. členom tega zakona.
(3) Oseba lahko novo prošnjo za mednarodno zaščito vloži v
devetih mesecih po izdaji sklepa o ustavitvi postopka iz šestega odstavka
prejšnjega člena. Vsaka naslednja prošnja in prošnja, podana po poteku
devetmesečnega roka, se obravnavata v skladu z določbami tega zakona, ki
urejajo ponovno prošnjo.
(4) V postopku obravnave prošnje po Uredbi 604/2013/EU se
umik prošnje ne šteje kot izjava o umiku iz prvega odstavka tega člena in ne
vpliva na izvršitev predaje na podlagi Uredbe 604/2013/EU, razen če je prosilec
obravnavan po točki a) prvega odstavka 18. člena Uredbe 604/2013/EU in
druga država članica Evropske unije ali pristopnica k Uredbi 604/2013/EU
odgovornosti za sprejem prošnje še ni sprejela.
51. člen
(nedopustna prošnja)
(1) Prošnjo za mednarodno zaščito lahko pristojni organ s
sklepom zavrže kot nedopustno le, če:
-       
je prosilcu mednarodno zaščito že priznala druga država članica Evropske
unije, razen če gre za osebe iz VI. poglavja tega zakona,
-       
se država, iz katere prosilec prihaja, šteje za državo prvega azila na
podlagi prvega odstavka 63. člena tega zakona,
-       
se država, iz katere prosilec prihaja, šteje za varno tretjo državo na
podlagi 53. člena tega zakona,
-       
se na podlagi meril, določenih v Uredbi 604/2013/EU, ugotovi, da je za
obravnavo prošnje odgovorna druga država članica Evropske unije ali pristopnica
k Uredbi 604/2013/EU.
(2) Če po izvršljivem sklepu iz četrte alineje prejšnjega
odstavka odgovorna država članica prosilca ne sprejme na svoje ozemlje oziroma
ga v odgovorno državo članico ni možno predati zaradi drugih razlogov,
pristojni organ sklep razveljavi in obravnava prošnjo za mednarodno zaščito.
52. člen
(očitno neutemeljena prošnja)
Prošnja prosilca, ki očitno ne izpolnjuje pogojev za
mednarodno zaščito, se šteje za očitno neutemeljeno, če:
-       
je prosilec v postopku navajal samo dejstva, ki so nepomembna za
obravnavanje upravičenosti do mednarodne zaščite po tem zakonu,
-       
prosilec prihaja iz varne izvorne države iz 61. člena tega zakona,
-       
je prosilec zavajal organe tako, da je dajal napačne informacije ali
dokumente ali zamolčal pomembne informacije ali dokumente o svoji identiteti
ali državljanstvu, kar bi lahko vplivalo na odločitev,
-       
je verjetno, da je prosilec zlonamerno uničil ali odsvojil osebni
dokument ali potno listino, ki bi pomagala pri ugotavljanju njegove identitete
ali državljanstva, še zlasti, če iz okoliščin konkretnega primera izhaja, da bi
prosilec v izvorni državi lahko pridobil identifikacijske dokumente,
-       
so prosilčeve navedbe očitno nedosledne, protislovne, lažne, malo
verjetne in v nasprotju z dovolj preverjenimi informacijami o izvorni državi iz
osme in devete alineje prvega odstavka 23. člena tega zakona, zaradi česar
je njegova prošnja očitno neprepričljiva glede trditve, da izpolnjuje pogoje za
priznanje mednarodne zaščite,
-       
je prosilec podal prošnjo samo zato, da bi odložil ali onemogočil izvršitev
odločbe ali sodbe, na podlagi katere bi bil odstranjen,
-       
je prosilec nezakonito vstopil na ozemlje Republike Slovenije ali
protipravno podaljšal svoje bivanje in se brez pravega razloga ni javil
oblastem ali ni podal prošnje za mednarodno zaščito v najkrajšem možnem času
glede na okoliščine njegovega vstopa,
-       
prosilec noče izpolniti obveznosti v zvezi z oddajo prstnih odtisov v
skladu z Uredbo 603/2013/EU,
-       
obstajajo utemeljeni razlogi za sum, da lahko prosilec pomeni nevarnost
za javni red, javno varnost ali državno varnost, ali če je izgnan zaradi
tehtnih razlogov javne varnosti ali javnega reda po nacionalnem pravu.
53. člen
(koncept varne tretje države)
Varna tretja država je država, v kateri se je prosilec
nahajal pred prihodom v Republiko Slovenijo in v kateri je dejansko imel
možnost zaprositi za mednarodno zaščito, vendar brez utemeljenega razloga tega
ni storil.
54. člen
(kriteriji za določitev varne tretje države)
(1) Država se lahko razglasi za varno tretjo državo, če so
izpolnjeni naslednji pogoji:
-       
življenje in svoboda v njej nista ogroženi zaradi rase, vere,
narodnosti, pripadnosti določeni družbeni skupini ali političnega prepričanja;
-       
v državi ni tveganja resne škode, kot je opredeljena v 28. členu
tega zakona;
-       
v skladu z Ženevsko konvencijo država spoštuje načelo nevračanja;
-       
država spoštuje prepoved odstranitve, ki bi kršila prepoved mučenja ter
krutega, nečloveškega in ponižujočega ravnanja, kakor je določena v mednarodnem
pravu;
-       
v državi obstaja možnost zaprositi za status begunca ter, če je
ugotovljeno, da je oseba res begunec, pridobiti zaščito v skladu z Ženevsko
konvencijo.
(2) Varno tretjo državo na podlagi meril iz prejšnjega
odstavka razglasi Vlada Republike Slovenije na predlog ministrstva, ki redno
spremlja razmere v državi na podlagi informacij drugih držav članic Evropske
unije in drugih institucij Evropske unije ter ustreznih mednarodnih
organizacij. Če ministrstvo ugotovi bistveno poslabšanje položaja človekovih
pravic v državi, ki je bila razglašena kot varna, ali če se pojavijo dvomi o
izpolnjevanju pogojev iz prejšnjega odstavka, ministrstvo ponovno preveri, ali
se država lahko še opredeli kot varna tretja država, in predlaga razveljavitev
odločitve o določitvi države za varno tretjo državo, če ugotovi, da niso več
izpolnjeni pogoji za njeno razglasitev kot varno tretjo državo.
(3) O razglasitvi države kot varne tretje države in o
spremembah v zvezi z razglasitvijo države kot varne tretje države na podlagi
tega zakona Vlada Republike Slovenije obvesti Evropsko komisijo.
55. člen
(postopek pri uporabi koncepta varne tretje države)
(1) Pri uporabi koncepta varne tretje države lahko prosilec
navaja dejstva in dokaze, s katerimi izkazuje, da zadevna država zanj osebno ni
varna tretja država ter da zaradi utemeljenih razlogov v zadevni državi ni
mogel zaprositi za mednarodno zaščito.
(2) Če se v postopku ugotovi, da je zadevna država za
prosilca varna tretja država, se prošnja prosilca obravnava kot nedopustna v
skladu z 51. členom tega zakona.
56. člen
(koncept evropske varne tretje države)
Evropska varna tretja država je država iz prvega odstavka
57. člena tega zakona, iz katere prosilec poskuša nezakonito vstopiti ali
je nezakonito vstopil na ozemlje Republike Slovenije.
57. člen
(merila za določitev evropske varne tretje države)
(1) Tretja država se lahko šteje za evropsko varno tretjo
državo samo, kadar:
-       
je ratificirala in spoštuje določbe Ženevske konvencije brez kakršnih
koli geografskih omejitev;
-       
ima z zakonom predpisan azilni postopek;
-       
je ratificirala Evropsko konvencijo o varstvu človekovih pravic in
temeljnih svoboščin ter spoštuje njene določbe, vključno s standardi za
učinkovita pravna sredstva.
(2) Evropsko varno tretjo državo na podlagi meril iz
prejšnjega odstavka razglasi Vlada Republike Slovenije na predlog ministrstva,
ki redno spremlja razmere v državi na podlagi informacij drugih držav članic
Evropske unije ter drugih institucij Evropske unije in ustreznih mednarodnih
organizacij. Če ministrstvo ugotovi bistveno poslabšanje položaja človekovih
pravic v državi, ki je bila razglašena kot varna, ali če se pojavijo dvomi o
izpolnjevanju pogojev iz prejšnjega odstavka, ministrstvo ponovno preveri, ali
se država lahko še opredeli kot evropska varna tretja država, in predlaga
razveljavitev odločitve o določitvi države za evropsko varno tretjo državo, če
ugotovi, da niso več izpolnjeni pogoji za njeno razglasitev kot evropsko varno
tretjo državo.
(3) O razglasitvi države kot evropske varne tretje države in
o spremembah v zvezi z razglasitvijo države kot evropske varne tretje države na
podlagi tega zakona Vlada Republike Slovenije obvesti Evropsko komisijo.
58. člen
(postopek pri uporabi koncepta evropske varne tretje države)
(1) Pri uporabi koncepta evropske varne tretje države
prosilec lahko navaja dejstva in dokaze, s katerimi izkazuje, da zadevna država
zanj osebno ni varna.
(2) Če se v postopku ugotovi, da je zadevna država za
prosilca evropska varna tretja država, pristojni organ prošnje ne obravnava in
jo s sklepom zavrže.
59. člen
(obveščanje organov varne tretje države)
V postopkih priznanja mednarodne zaščite pri izvajanju
koncepta varne tretje države in koncepta evropske varne tretje države,
določenih v 53. in 56. členu tega zakona, pristojni organ prosilca o tem
obvesti in mu posreduje dokument, s katerim se varna tretja država obvesti, da
konkretna prošnja ni bila vsebinsko obravnavana v postopku mednarodne zaščite.
Obvestilo se prevede v jezik varne tretje države.
60. člen
(zavrnitev vstopa na ozemlje varne tretje države in evropske
varne tretje države)
Če varna tretja država ali evropska varna tretja država
zavrne vstop prosilca na svoje ozemlje, pristojni organ sklep iz drugega
odstavka 55. člena ali drugega odstavka 58. člena tega zakona
razveljavi in obravnava prošnjo za mednarodno zaščito.
61. člen
(koncept varne izvorne države)
(1) Tretja država se šteje za varno izvorno državo, če je na
podlagi pravnega položaja, uporabe prava v okviru demokratičnega sistema in
splošnih političnih okoliščin mogoče sklepati, da v njej na splošno in redno ni
nikakršnega preganjanja, kakor je opredeljeno v 26. členu tega zakona,
mučenja ali nečloveškega ali ponižujočega ravnanja ali kaznovanja in
ogroženosti zaradi vsesplošnega nasilja v razmerah mednarodnega ali notranjega
oboroženega spopada.
(2) Pri oceni, ali je tretja država varna izvorna država, se
med drugim upošteva tudi obseg zagotavljanja varnosti pred preganjanjem ali
zlorabami s:
-       
predpisi države in načinom, na katerega se ti uporabljajo;
-       
spoštovanjem pravic in svoboščin, določenih v Evropski konvenciji o
varstvu človekovih pravic in temeljnih svoboščin, v Mednarodnem paktu o
državljanskih in političnih pravicah in v Konvenciji Združenih narodov proti
mučenju, zlasti pa pravic, od katerih v skladu z drugim odstavkom
15. člena Evropske konvencije o varstvu človekovih pravic in temeljnih svoboščin
ni mogoče odstopati;
-       
upoštevanjem načela nevračanja v skladu z Ženevsko konvencijo;
-       
obstojem sistema učinkovitih pravnih sredstev zoper kršitve pravic in
svoboščin, določenih v Evropski konvenciji o varstvu človekovih pravic in
temeljnih svoboščin.
(3) Varno izvorno državo na podlagi meril iz prejšnjega
odstavka razglasi Vlada Republike Slovenije na predlog ministrstva, ki redno
spremlja razmere v državi na podlagi informacij drugih držav članic Evropske
unije ter drugih institucij Evropske unije in ustreznih mednarodnih
organizacij. Če ministrstvo ugotovi bistveno poslabšanje položaja človekovih
pravic v državi, ki je bila razglašena kot varna, ali če se pojavijo dvomi o
izpolnjevanju pogojev iz prejšnjega odstavka, ministrstvo ponovno preveri, ali
se država lahko še opredeli kot varna izvorna država in predlaga razveljavitev
odločitve o določitvi države za varno izvorno državo, če ugotovi, da niso več
izpolnjeni pogoji za njeno razglasitev kot varno izvorno državo.
(4) O razglasitvi države kot varne izvorne države in o
spremembah v zvezi z razglasitvijo države kot varne izvorne države na podlagi
tega zakona Vlada Republike Slovenije obvesti Evropsko komisijo.
62. člen
(uporaba koncepta varne izvorne države)
(1) Tretja država se lahko za prosilca šteje za varno izvorno
državo, če:
-       
ima prosilec državljanstvo te države ali je oseba brez državljanstva in
je imel v tej državi običajno prebivališče in
-       
prosilec ni izkazal tehtnih razlogov, na podlagi katerih je mogoče
ugotoviti, da ta država ob upoštevanju njegovih posebnih okoliščin v smislu
izpolnjevanja pogojev za mednarodno zaščito v skladu s tem zakonom zanj ni
varna izvorna država.
(2) Če so izpolnjeni pogoji iz prejšnjega odstavka, pristojni
organ v skladu s peto alinejo prvega odstavka 49. člena tega zakona
prošnjo prosilca v pospešenem postopku zavrne kot očitno neutemeljeno.
63. člen
(uporaba koncepta države prvega azila)
(1) Država prvega azila je država, v kateri:
-       
je bil prosilcu priznan status begunca, ki še velja, ali
-       
prosilec uživa zadostno zaščito, vključno z načelom nevračanja.
(2) Če so izpolnjeni pogoji iz prejšnjega odstavka, pristojni
organ prošnjo prosilca s sklepom zavrže na podlagi druge alineje prvega
odstavka 51. člena tega zakona.
(3) Prosilec lahko v postopku izpodbija uporabo tega koncepta
s sklicevanjem na svoje posebne okoliščine.
(4) Če država prvega azila zavrne vstop prosilca na svoje
ozemlje, pristojni organ sklep iz druge alineje prvega odstavka 51. člena
tega zakona razveljavi in obravnava prošnjo za mednarodno zaščito.
3. oddelek
PONOVNA PROŠNJA
64. člen
(ponovna prošnja)
(1) Državljan tretje države ali oseba brez državljanstva:
-       
ki ji je bila v Republiki Sloveniji pravnomočno zavrnjena prošnja, ali
-       
katere postopek je bil ustavljen zaradi umika in ne more vložiti nove
prošnje v skladu s tretjim odstavkom 50. člena tega zakona, ali
-       
katere postopek podaljšanja subsidiarne zaščite je bil ustavljen, ali
-       
ki ji je bila prošnja za podaljšanje subsidiarne zaščite pravnomočno
zavrnjena ali
-       
ki ji je potekla subsidiarna zaščita, vendar v roku ni vložila prošnje
za podaljšanje subsidiarne zaščite, in želi vložiti ponovno prošnjo, mora pred
tem vložiti zahtevek za uvedbo ponovnega postopka, v katerem predloži nove
dokaze ali navede nova dejstva, ki pomembno povečujejo verjetnost, da
izpolnjuje pogoje za priznanje mednarodne zaščite.
(2) Ne glede na določbo prejšnjega odstavka se osebi iz druge
alineje prejšnjega odstavka dovoli vložitev ponovne prošnje, če dokaže, da je
bila izjava o umiku prošnje dana zaradi grožnje ali pod prisilo.
(3) Novi dokazi ali dejstva iz prvega odstavka morajo nastati
po izdaji predhodne odločitve, v primerih iz četrte alineje prvega odstavka pa
morajo novi dokazi ali dejstva nastati po izdaji odločitve o priznanju statusa
subsidiarne zaščite. Novi dokazi ali dejstva so lahko obstajali že v času
prvega postopka, vendar jih oseba iz prvega odstavka tega člena brez svoje
krivde takrat ni mogla uveljavljati.
(4) Oseba s priznanim statusom subsidiarne zaščite lahko po
prejemu obvestila iz prvega odstavka 66. člena tega zakona pred potekom
statusa vloži zahtevek za uvedbo ponovnega postopka v skladu s prvim in tretjim
odstavkom tega člena. Zahtevek lahko vloži le v primeru, da ne uveljavlja
podaljšanja subsidiarne zaščite.
65. člen
(postopek pri ponovni prošnji)
(1) Oseba iz prvega in četrtega odstavka prejšnjega člena
vloži pri pristojnem organu zahtevek za uvedbo ponovnega postopka. V tem
zahtevku oseba sama predloži dokaze oziroma navede nova dejstva, ki
opravičujejo nov postopek.
(2) Če zakoniti zastopnik po vložitvi svojega zahtevka za
uvedbo ponovnega postopka poda prvo prošnjo za otroka, rojenega v Republiki
Sloveniji, se takšna prošnja šteje kot zahtevek iz prejšnjega odstavka.
(3) Če oseba iz prvega in četrtega odstavka prejšnjega člena
umakne zahtevek za uvedbo ponovnega postopka ali je iz uradnih evidenc
pristojnega organa razvidno, da je oseba samovoljno zapustila azilni dom,
njegovo izpostavo ali Center za tujce, in se v treh dneh od samovoljne
zapustitve ni vrnila, se postopek s sklepom ustavi.
(4) O zahtevku za uvedbo ponovnega postopka odloči pristojni
organ s sklepom. Če pristojni organ ugotovi, da niso izpolnjeni pogoji iz
prejšnjega člena, zahtevek s sklepom zavrže, v nasprotnem primeru pa dovoli
vložitev ponovne prošnje in ravna v skladu s 45. členom tega zakona. Kadar
pristojni organ dovoli vložitev prošnje, oseba prošnjo za mednarodno zaščito
vloži v osmih dneh od vročitve sklepa, s katerim je bilo zahtevku za uvedbo
ponovnega postopka ugodeno. Če prosilec brez utemeljenega razloga, kljub temu da
mu je bilo to omogočeno, tega ne stori, prošnje ne more več vložiti, s pretekom
roka iz prejšnjega stavka pa mu prenehajo pravice iz prvega odstavka
78. člena tega zakona.
(5) Oseba, ki je bila v skladu z Uredbo 604/2013/EU vrnjena v
Republiko Slovenijo, po tem ko je bil njen postopek skladno s šestim odstavkom
49. člena tega zakona ustavljen, ima pravico vložiti novo prošnjo, ki se
ne obravnava kot ponovna prošnja iz 64. člena tega zakona.
4. oddelek
POSTOPEK PODALJŠANJA SUBSIDIARNE
ZAŠČITE
66. člen
(postopek podaljšanja subsidiarne zaščite)
(1) Ministrstvo osebi s priznano subsidiarno zaščito 60 dni
pred potekom statusa pošlje pisno obvestilo o pogojih za podaljšanje subsidiarne
zaščite, posledicah, če podaljšanja ne uveljavlja, in možnosti vložitve zahtevka
za uvedbo ponovnega postopka. Obvestilo vključuje tudi obrazec, s katerim lahko
oseba s priznano subsidiarno zaščito uveljavlja podaljšanje subsidiarne zaščite
v Republiki Sloveniji.
(2) Obrazec iz prejšnjega odstavka se določi v predpisu iz sedmega
odstavka 90. člena tega zakona.
(3) Izpolnjen obrazec iz prvega odstavka tega člena, ki velja
kot prošnja za podaljšanje subsidiarne zaščite, oseba pristojnemu organu vrne
30 dni pred potekom statusa.
(4) Po prejemu obrazca iz prejšnjega odstavka tega člena pristojni
organ izda sklep, s katerim ugotovi, da je oseba iz prvega odstavka tega člena
v postopku podaljšanja subsidiarne zaščite.
(5) Pristojni organ z osebo iz prejšnjega odstavka tega člena
opravi osebni razgovor in preveri obstoj razlogov za podaljšanje subsidiarne
zaščite.
(6) Če obstajajo razlogi za podaljšanje, pristojni organ izda
odločbo, s katero subsidiarno zaščito podaljša za dve leti.
(7) Če oseba ne izpolnjuje pogojev za podaljšanje, pristojni organ
izda odločbo, s katero zavrne prošnjo za podaljšanje subsidiarne zaščite.
(8) Če se v postopku podaljšanja subsidiarne zaščite ugotovi
eno izmed dejstev, določenih v drugem in četrtem odstavku 31. člena tega
zakona, se subsidiarna zaščita ne podaljša.
(9) Če oseba pred sprejetjem odločitve o prošnji za
podaljšanje subsidiarne zaščite svojo prošnjo izrecno umakne, v sodnem postopku
pridobi status begunca ali je sprejeta v državljanstvo Republike Slovenije ali
pridobi državljanstvo druge države, pristojni organ postopek s sklepom ustavi.
(10) Osebi iz četrtega odstavka tega člena do pravnomočne odločitve
v postopku podaljšanja pripadajo pravice iz prvega odstavka 90. člena tega
zakona.
(11) Do pravnomočno končanega postopka podaljšanja
subsidiarne zaščite oseba ne more vložiti zahtevka za uvedbo ponovnega postopka
ali vložiti nove prošnje.
5. oddelek
PRENEHANJE IN ODVZEM STATUSA MEDNARODNE
ZAŠČITE
67. člen
(razlogi za prenehanje mednarodne zaščite)
(1) Beguncu preneha status, če:
-       
prostovoljno sprejme zaščito države, katere državljan je,
-       
državljanstvo po njegovi izgubi prostovoljno ponovno pridobi,
-       
pridobi novo državljanstvo in uživa zaščito države, ki mu ga je
podelila,
-       
se prostovoljno ponovno nastani v državi, ki jo je zapustil in v katero
se ni vračal zaradi strahu pred preganjanjem,
-       
prenehajo okoliščine, zaradi katerih mu je bil priznan status begunca in
ne more več zavračati zaščite države, katere državljan je,
-       
se kot oseba brez državljanstva zaradi prenehanja okoliščin, zaradi
katerih mu je bil priznan status begunca, lahko vrne v prejšnjo državo običajnega
prebivališča.
(2) Osebi, ki ji je priznana subsidiarna zaščita, preneha
status, kadar okoliščine, zaradi katerih ji je bila priznana subsidiarna
zaščita, prenehajo ali se spremenijo do te mere, da taka zaščita ni več
potrebna.
(3) Če obstajajo okoliščine iz pete in šeste alineje prvega odstavka
ter drugega odstavka tega člena, status ne preneha, če oseba navede utemeljene
razloge, ki izhajajo iz preganjanja v preteklosti ali resne škode, povzročene v
preteklosti, zaradi katerih noče izkoristiti zaščite države, katere državljan
je, oziroma države prejšnjega običajnega prebivališča, če gre za osebo brez
državljanstva.
(4) Če oseba s priznano mednarodno zaščito umre, status
preneha z dnem smrti osebe.
(5) Status osebi z mednarodno zaščito preneha z dnem sprejema
v državljanstvo Republike Slovenije.
(6) Če se oseba s priznano mednarodno zaščito zaščiti
nedvoumno odpove, ji mednarodna zaščita preneha z dnem pravnomočne odločbe o
prenehanju statusa.
68. člen
(razlogi za odvzem statusa mednarodne zaščite)
(1) Beguncu se status odvzame, če:
-       
se po tem, ko mu je status priznan, ugotovi eno od dejstev, določenih v
prvem odstavku 31. člena tega zakona,
-       
je bilo njegovo napačno prikazovanje ali izpuščanje dejstev, vključno z
lažnimi dokumenti, odločilnega pomena za priznanje statusa begunca,
-       
obstajajo utemeljeni razlogi, da se ga obravnava kot nevarnega za
varnost ali ozemeljsko celovitost Republike Slovenije, kar se kaže zlasti v
ogrožanju suverenosti, izvrševanja mednarodnih obveznosti in ogrožanju varstva
ustavne ureditve,
-       
po pravnomočni obsodbi za hudo kaznivo dejanje predstavlja nevarnost za
Republiko Slovenijo.
(2) Osebi se subsidiarna zaščita odvzame, če:
-       
se ugotovi eno od dejstev, določenih v drugem odstavku 31. člena
tega zakona,
-       
so izpolnjeni pogoji iz četrtega odstavka 31. člena tega zakona,
-       
je bilo njeno napačno prikazovanje ali izpuščanje dejstev, vključno z
lažnimi dokumenti, odločilnega pomena za priznanje subsidiarne zaščite.
69. člen
(postopek prenehanja in odvzema statusa)
(1) Pristojni organ lahko postopek prenehanja ali odvzema statusa
uvede, če izve za okoliščine, ki kažejo, da v konkretnem primeru obstajajo
razlogi iz prvega ali drugega odstavka 67. člena tega zakona ali prvega
ali drugega odstavka prejšnjega člena.
(2) O uvedbi postopka iz prejšnjega odstavka pristojni organ
s pisnim obvestilom obvesti osebo s priznano mednarodno zaščito. V pisnem
obvestilu pristojni organ navede tudi razloge za začetek tega postopka.
(3) Pred sprejetjem odločitve pristojni organ osebi iz
prejšnjega odstavka omogoči, da na osebnem razgovoru predstavi razloge, zakaj
ji status mednarodne zaščite ne bi smel biti odvzet.
(4) Če obstajajo razlogi iz pete in šeste alineje prvega
odstavka 67. člena tega zakona in drugega odstavka 67. člena tega
zakona, pristojni organ v postopku pridobi informacije iz osme in devete
alineje 23. člena tega zakona.
(5) Pri ugotavljanju razlogov iz pete in šeste alineje prvega
odstavka 67. člena tega zakona in drugega odstavka 67. člena tega
zakona mora biti sprememba okoliščin bistvena in trajna do te mere, da strah
pred preganjanjem ne more biti več utemeljen, oziroma, da osebi ne grozi več
resno tveganje ali resna škoda.
(6) Če obstojajo okoliščine iz pete in šeste alineje prvega odstavka
67. člena tega zakona in drugega odstavka 67. člena tega zakona,
status ne preneha, če oseba navede utemeljene razloge, ki izhajajo iz
preganjanja v preteklosti ali resne škode, povzročene v preteklosti, zaradi
katerih noče izkoristiti zaščite države, katere državljan je, oziroma države
prejšnjega običajnega prebivališča, če gre za osebo brez državljanstva.
(7) Pristojni organ v postopku o prenehanju ali odvzemu
statusa mednarodne zaščite izda odločbo.
V. POGLAVJE
SODNO VARSTVO
70. člen
(sodno varstvo)
(1) Zoper odločbo pristojnega organa je mogoče vložiti tožbo
na upravno sodišče v 15 dneh od vročitve. Zoper odločbo, izdano v pospešenem
postopku, je tožbo mogoče vložiti v treh dneh od vročitve.
(2) Zoper vse sklepe, izdane na podlagi tega zakona, se tožba
lahko vloži v treh dneh od vročitve.
(3) Tožba zoper odločbo o zavrnitvi prošnje v rednem
postopku, odločbo o zavrnitvi prošnje v pospešenem postopku, odločbo o
zavrnitvi podaljšanja subsidiarne zaščite, odločbo, izdano na podlagi sedmega
odstavka 69. člena tega zakona, odločbo o prenehanju statusa mednarodne
zaščite zaradi razloga, navedenega v šestem odstavku 67. člena tega
zakona, sklep o zavrženju prošnje na podlagi tretje alineje prvega odstavka
51. člena in četrtega odstavka 65. člena tega zakona zadrži izvršitev
odločbe oziroma sklepa. V primeru vseh drugih odločitev po tem zakonu tožba ne
zadrži njihove izvršitve.
(4) Zoper sodbe, ki jih izda upravno sodišče, je dovoljena
pritožba na vrhovno sodišče.
71. člen
(pravila postopka)
(1) Upravno sodišče o tožbah zoper odločbe, izdane na podlagi
tega zakona, odloči v 30 dneh, razen o tožbi zoper odločbo o zavrnitvi prošnje
v pospešenem postopku na podlagi pete alineje prvega odstavka 49. člena
tega zakona, o kateri odloči v sedmih dneh od prejema tožbe.
(2) Upravno sodišče izvede glavno obravnavo tudi v primeru, če
ugotovi, da dejansko stanje ni bilo ugotovljeno pravilno in popolno ali če je
bil iz ugotovljenih dejstev napravljen napačen sklep o dejanskem stanju.
(3) Upravno sodišče o tožbi zoper sklep, izdan na podlagi
tega zakona, odloči v sedmih dneh, razen če ni s tem zakonom drugače določeno.
(4) Vrhovno sodišče o pritožbi odloči v 30 dneh od njenega
prejema.
(5) V postopku sodnega varstva po tem zakonu se uporablja zakon,
ki ureja upravni spor, če s tem zakonom ni drugače določeno.
(6) V postopkih sodnega varstva po tem zakonu lahko
ministrstvo oziroma urad zastopa javni uslužbenec, ki nima opravljenega
pravniškega državnega izpita, pod pogojem, da ima vsaj pet let delovnih
izkušenj na področju mednarodne zaščite in ga za zastopanje pooblasti minister oziroma
generalni sekretar Vlade Republike Slovenije.
72. člen
(ustavna pritožba)
Ustavna pritožba se lahko vloži v 15 dneh od dneva vročitve posamičnega
akta na podlagi tega zakona, zoper katerega je na podlagi zakona, ki ureja
postopek pred Ustavnim sodiščem Republike Slovenije, mogoča ustavna pritožba.
VI. POGLAVJE
DRŽAVLJANI TRETJIH DRŽAV IN OSEBE BREZ
DRŽAVLJANSTVA, KI IZPOLNJUJEJO POGOJE ZA PRIZNANJE STATUSA MEDNARODNE
ZAŠČITE IN SO SPREJETI V REPUBLIKO SLOVENIJO NA PODLAGI KVOTE
73. člen
(opredelitev kvote)
(1) Status begunca se lahko prizna tudi državljanom tretjih
držav in osebam brez državljanstva, ki so v Republiko Slovenijo sprejeti na
podlagi kvote.
(2) Kvoto oseb, ki se jim na podlagi prejšnjega odstavka
lahko prizna status begunca, določi Vlada Republike Slovenije na predlog
ministrstva, določi pa tudi naloge posameznih ministrstev, vladnih služb in
drugih državnih organov pri nastanitvi in vključevanju oseb v Republiko
Slovenijo.
(3) Pri pripravi predloga iz prejšnjega odstavka ministrstvo upošteva
svetovne migracijske trende, krizna žarišča v svetu, integracijske zmogljivosti
Republike Slovenije in druge pomembne okoliščine.
(4) Vlada Republike Slovenije izda predpis, s katerim določi način
izvedbe preselitve oseb v Republiko Slovenijo, ki so vanjo sprejete na podlagi
postopkov iz tega poglavja.
74. člen
(pogoji)
Na podlagi kvote se osebam iz prejšnjega člena tega zakona
lahko prizna status begunca, če:
-       
izpolnjujejo pogoje za priznanje statusa begunca po tem zakonu in
-       
se nahajajo v državi, kjer so varni pred preganjanjem in kjer pogoji
bivanja niso primerni za vključevanje v okolje.
75. člen
(postopek)
Pristojni organ v postopku priznanja statusa begunca upošteva
poročilo, ki ga za vsako posamezno osebo pripravi uradna oseba pristojnega
organa ali Visoki komisariat oziroma druga mednarodna organizacija v državi iz
druge alineje prejšnjega člena. Poročilo vsebuje:
-       
mnenje o pogojih za vključevanje v okolje v državi iz druge alineje
prejšnjega člena in
-       
mnenje o izpolnjevanju pogojev za priznanje begunca po tem zakonu.
76. člen
(vstop v državo)
(1) Republika Slovenija organizira prihod oseb iz države iz
druge alineje 74. člena tega zakona.
(2) Pred vstopom v Republiko Slovenijo se te osebe
zdravstveno pregledajo.
77. člen
(delitev bremen med državami članicami Evropske unije)
(1) Ne glede na določbe tega poglavja lahko Vlada Republike Slovenije
na predlog ministrstva določi število prosilcev za mednarodno zaščito oziroma
oseb, ki jim je bila mednarodna zaščita že priznana v drugi državi članici
Evropske unije, ki izpolnjujejo pogoje za priznanje mednarodne zaščite po tem zakonu
in ki jih bo Republika Slovenija sprejela zaradi delitve bremen med državami
članicami Evropske unije, in opredeli naloge posameznih ministrstev in vladnih
služb pri nastanitvi in vključevanju oseb v Republiko Slovenijo.
(2) V primerih iz prejšnjega odstavka pristojni organ
dejansko stanje ugotavlja na podlagi dokumentacije, ki jo pridobi država
članica iz prejšnjega odstavka, in na podlagi prošnje.
(3) Če pristojni organ ugotovi, da so izpolnjeni pogoji iz
prvega odstavka tega člena, ravna v skladu s prvo ali drugo alinejo prvega
odstavka 49. člena tega zakona in osebam iz prvega odstavka tega člena
prizna mednarodno zaščito v Republiki Sloveniji.
VII. POGLAVJE
PRAVICE IN DOLŽNOSTI PROSILCEV ZA
MEDNARODNO ZAŠČITO PRI SPREJEMU
78. člen
(pravice prosilcev)
(1) Prosilec ima na področju sprejema pravico do:
-       
prebivanja v Republiki Sloveniji in gibanja znotraj območja občine, v
kateri ima določen naslov začasnega prebivanja,
-       
materialne oskrbe v primeru nastanitve v azilnem domu, njegovi izpostavi
ali nastanitveni kapaciteti, vzpostavljeni na meji oziroma v bližini meje,
letališču ali na ladji, ki je na sidrišču luke ali pristanišča,
-       
nujnega zdravljenja,
-       
izobraževanja,
-       
dostopa na trg dela,
-       
humanitarne pomoči,
-       
žepnine.
(2) Pravice iz prejšnjega odstavka trajajo do izvršljivosti
odločitve pristojnega organa o prošnji oziroma do predaje prosilca državi, ki
je odgovorna za obravnavo njegove prošnje po Uredbi 604/2013/EU.
(3) Pravice iz prvega odstavka tega člena pridobijo tudi
državljani tretjih držav in osebe brez državljanstva, ki pri pristojnem organu
vložijo prvi zahtevek za uvedbo ponovnega postopka, in sicer do izvršljivosti
sklepa o zavrženju tega zahtevka oziroma izvršljive odločbe o zavrnitvi ponovne
prošnje kot neutemeljene.
(4) Vlada Republike Slovenije izda predpis, s katerim
podrobneje določi pogoje in načine za zagotavljanje pravic iz prvega odstavka
tega člena, ob upoštevanju določb 12. in 14. člena tega zakona.
(5) Če je to nujno potrebno za izvrševanje pravic iz 86., 87.
in 88. člena tega zakona ali za to obstajajo drugi utemeljeni razlogi,
lahko prosilec zapusti območje iz prve alineje prvega odstavka tega člena, o
čemer odloči pooblaščena uradna oseba urada. Zoper odločbo je mogoč ugovor v
treh dneh od njene vročitve. O ugovoru odloči predstojnik urada. Ugovor zoper
odločitev ne zadrži njene izvršitve.
(6) Prosilec lahko zapusti območje občine, v kateri ima
določen naslov začasnega prebivanja, tudi zaradi udeležbe na procesnem dejanju
v zvezi s postopkom mednarodne zaščite oziroma obravnave na sodišču, kar
izkazuje z vabilom pristojnega organa oziroma sodišča.
(7) Ne glede na določbo prve alineje prvega odstavka tega
člena se lahko prosilec, ki je mladoletnik brez spremstva, svobodno giblje po
celotnem območju Republike Slovenije.
(8) Prosilcu se žepnina dodeli enkrat na mesec. Višino
žepnine določi Vlada Republike Slovenije. Način izplačevanja žepnine se določi
v predpisu iz četrtega odstavka tega člena.
79. člen
(pravica do materialne oskrbe)
Pravica do materialne oskrbe obsega:
-       
nastanitev,
-       
prehrano,
-       
obleko in obutev,
-       
higienske potrebščine.
80. člen
(azilni dom)
(1) Za nastanitev oseb iz prvega in tretjega odstavka 78.
člena tega zakona Vlada Republike Slovenije ustanovi azilni dom. Urad upravlja
azilni dom ter organizira delovanje in bivanje v njem. Vlada Republike
Slovenije lahko na podlagi javnega natečaja, ki ga izvede urad, za organizacijo
delovanja in bivanja v azilnem domu pooblasti izbrano društvo, ustanovo, zavod
ali drugo podobno nepridobitno pravno osebo, katere dejavnost obsega področje
nastanitve prosilcev.
(2) Če se pričakuje povečano število prosilcev, ki bi lahko
preseglo nastanitvene zmogljivosti azilnega doma, Vlada Republike Slovenije za
nastanitev prosilcev lahko organizira izpostave azilnega doma.
81. člen
(nastanitev v sprejemnih prostorih azilnega doma)
(1) Vlagatelj namere se po obravnavi s strani policije
nastani v sprejemnih prostorih azilnega doma ali druge nastanitvene kapacitete
države, kjer so mu zagotovljeni ustrezna prehrana, nujne higienske potrebščine
in dostop do nujnega zdravljenja.
(2) Oseba iz prejšnjega odstavka, ki samovoljno zapusti
sprejemne prostore azilnega doma ali druge nastanitvene kapacitete države, se
obravnava po zakonu, ki ureja vstop, zapustitev in bivanje tujcev v Republiki
Sloveniji.
82. člen
(bivanje v azilnem domu)
(1) Urad nastani osebe iz prvega in tretjega odstavka
78. člena tega zakona v azilnem domu ali njegovi izpostavi, kjer jim
zagotovi materialno oskrbo.
(2) Stroške materialne oskrbe v primeru nastanitve v azilnem
domu ali njegovi izpostavi krije urad.
(3) Prehrana, obleka in obutev ter higienske potrebščine ne
pripadajo prosilcu, ki ima zadostna lastna sredstva za preživljanje v višini
zneska osnovnega minimalnega dohodka v Republiki Sloveniji. Prosilec, ki ima
zadostna lastna sredstva za preživljanje v višini zneska osnovnega minimalnega
dohodka v Republiki Sloveniji, sam krije stroške nastanitve, in sicer v višini,
ki mu jo v skladu z merili, določenimi v predpisu iz četrtega odstavka
78. člena tega zakona, z odločbo določi pooblaščena uradna oseba urada.
Zoper odločbo je mogoč ugovor v treh dneh od njene vročitve. O ugovoru odloči
predstojnik urada. Ugovor zoper odločbo ne zadrži njene izvršitve.
(4) Prosilci, ki bivajo v azilnem domu, morajo spoštovati
določbe hišnega reda, ki ga predpiše Vlada Republike Slovenije.
(5) Za namen izvajanja druge in tretje alineje drugega
odstavka 50. člena tega zakona pooblaščena uradna oseba urada dnevno
preverja prisotnost prosilcev v azilnem domu, njegovi izpostavi, drugih institucijah
ali na zasebnem naslovu.
(6) V utemeljenih primerih in kadar ne obstajajo razlogi, ki
nasprotujejo izdaji dovolilnice, lahko prosilci prenočijo tudi zunaj azilnega
doma ali njegove izpostave, in sicer na območju občine, v kateri ima določen
naslov začasnega prebivanja. Dovolilnico za prenočitev zunaj azilnega doma ali
njegove izpostave lahko urad izda za največ sedem dni, pri čemer skupno število
izdanih dovolilnic ne sme preseči skupno 60 dni v obdobju enega leta.
(7) Razlogi, ki nasprotujejo izdaji dovolilnice iz prejšnjega
odstavka, so:
-       
prosilčeve pretekle kršitve javnega reda in miru;
-       
prosilčeve pretekle težje kršitve pravil bivanja iz tretjega odstavka
82.a člena tega zakona;
-       
razlogi varovanja javnega zdravja ali javne varnosti;
-       
obravnava prosilca v postopku v skladu z Uredbo 604/2013/EU.
(8) O zavrnitvi izdaje dovolilnice odloči pooblaščena uradna
oseba urada. Zoper odločbo je mogoč ugovor v treh dneh od njene vročitve. O
ugovoru odloči predstojnik urada. Ugovor zoper odločbo ne zadrži njene
izvršitve.
(9) Prosilec lahko pomaga v azilnem domu ali njegovi
izpostavi pri delih, povezanih z vzdrževanjem in nastanitvijo, lahko pa pomaga
tudi pri vsakodnevnem sporazumevanju uradnih oseb z drugimi prosilci. Za ustrezno
opravljeno delo prejme nagrado v skladu s sprejetim cenikom urada.
(10) Za zagotavljanje varnosti oseb in premoženja se v
azilnem domu zagotovi varovanje. Varovanje lahko zagotavlja tudi Policija.
82.a člen
(kršitve pravil bivanja v azilnem domu ali njegovi
izpostavi)
(1) Kršitve pravil bivanja v azilnem domu ali njegovi
izpostavi so lažje in težje.
(2) Lažje kršitve so:
-       
spreminjanje razporeda opreme po sobah in premeščanje inventarja iz
enega v drug prostor,
-       
pisanje in lepljenje po stenah, vratih in oknih,
-       
vnos in uporaba lastnih električnih aparatov brez dovoljenja,
-       
kajenje v skupnih prostorih ali prostorih, kjer se nahaja več oseb,
-       
hranjenje koles in drugih prevoznih sredstev v prostorih, ki temu niso
namenjeni,
-       
pomanjkanje higiene ali skrbi za bivalne prostore,
-       
nošenje hrane in jedilnega pribora iz jedilnice brez dovoljenja,
-       
druge kršitve, ki so kot take določene s hišnim redom iz četrtega
odstavka prejšnjega člena.
(3) Težje kršitve so:
-       
izražanje rasne, verske, nacionalne, spolne, politične ali druge nestrpnosti
v kakršni koli obliki,
-       
žaljiv ali nasilen odnos do sostanovalcev, zaposlenih in obiskovalcev,
-       
vnos in uživanje alkoholnih pijač ter drugih opojnih snovi,
-       
vnos nevarnih predmetov ter lahko vnetljivih snovi,
-       
neizpolnitev ukaza uradnih oseb, ki bi povzročila hujše motnje v delovanju
nastanitvene kapacitete,
-       
izdelovanje ali vnašanje predmetov, primernih za napad, pobeg ali za
storitev kaznivega dejanja,
-       
namerna kršitev predpisov o varstvu pred požarom, eksplozijo ali drugimi
naravnimi nesrečami,
-       
namerna povzročitev materialne škode,
-       
oviranje postopka nastanitve osebe v sobo,
-       
opravljanje pridobitvene dejavnosti v prostorih nastanitvene kapacitete,
-       
snemanje ali fotografiranje razgovorov z zaposlenimi na uradu oziroma
osebami, ki z uradom sodelujejo na podlagi pogodb,
-       
kršenje javnega reda in miru.
82.b člen
(ukrepi ob kršitvah pravil bivanja)
(1) Za lažje kršitve pravil bivanja pooblaščena uradna oseba
urada prosilcu izreče ustno opozorilo, ki se evidentira v obliki uradnega
zaznamka.
(2) Za težje kršitve iz tretje, devete in dvanajste alineje
tretjega odstavka prejšnjega člena se lahko osebo za največ tri dni nastani v
posebni, ločeni sobi, ki se nahaja v sprejemnih prostorih azilnega doma. Pri
tem se upošteva individualne okoliščine ter sorazmernost kršitve in ukrepa.
Ukrep lahko preneha tudi prej, če se med trajanjem ukrepa ugotovi, da je
dosegel svoj namen.
(3) Za težje kršitve iz prve, druge, četrte, pete, šeste,
sedme, desete in enajste alineje tretjega odstavka prejšnjega člena se izreče
ukrep preselitve na drugo nastanitveno lokacijo.
(4) Ukrep iz drugega in tretjega odstavka ustno odredi
pooblaščena oseba urada, v 24 urah od ustne odločitve pa se osebi izda pisna
odločba. Zoper odločbo je mogoč ugovor v treh dneh od njene vročitve. O ugovoru
odloči predstojnik urada. Ugovor zoper odločbo ne zadrži njene izvršitve.
83. člen
(razselitev izven azilnega doma)
(1) Urad lahko odobri prosilcu razselitev na zasebni naslov,
če so izpolnjeni naslednji pogoji:
-       
da je njegova istovetnost ugotovljena na podlagi drugega odstavka
42. člena tega zakona,
-       
da so mu na zasebnem naslovu zagotovljeni ustrezni pogoji za bivanje,
-       
da je bil z njim opravljen osebni razgovor.
(2) Ne glede na pogoje iz prejšnjega odstavka lahko urad v
primeru izjemnih osebnih okoliščin izvede vse potrebne aktivnosti za nastanitev
prosilca v drugo primerno institucijo, če mu ne more zagotoviti ustrezne
nastanitve v azilnem domu ali njegovi izpostavi.
(3) Obstoj izjemnih osebnih okoliščin iz prejšnjega odstavka
ugotavlja komisija, ki jo imenuje predstojnik urada.
(4) Prosilcu, ki mu je odobrena razselitev na podlagi drugega
odstavka tega člena in nima lastnih sredstev za preživljanje ali mu
preživljanje ni zagotovljeno kako drugače ter nima zagotovljene brezplačne
nastanitve ali na podlagi drugega predpisa ni določen drug zavezanec za plačilo
stroškov nastanitve, urad krije stroške nastanitve v drugi primerni
instituciji.
(5) O razselitvi odloči pooblaščena uradna oseba urada.
(6) Če prosilec samovoljno zapusti bivališče na zasebnem
naslovu ali drugo institucijo, v kateri je nastanjen, stanodajalec ali
predstojnik institucije o tem nemudoma obvesti urad.
(7) Urad razveljavi odločitev, s katero je bila prosilcu odobrena
razselitev na zasebni naslov na podlagi prvega odstavka tega člena, če:
-       
je na podlagi postopkov v Republiki Sloveniji ugotovljeno, da je
prosilec kršil javni red Republike Slovenije oziroma opravljal delo na črno,
-       
pogoji bivanja na zasebnem naslovu zaradi spremenjenih okoliščin niso
več ustrezni ali
-       
je to potrebno za hitro in učinkovito obravnavo njegove prošnje za
mednarodno zaščito.
84. člen
(omejitev gibanja)
(1) Če ni mogoče po določbah tega zakona zagotoviti doseganja
ciljev po določbah tega odstavka, lahko prosilcu pristojni organ odredi ukrep
obveznega zadrževanja na območje azilnega doma ali njegove izpostave iz
naslednjih razlogov:
-       
da se preveri ali ugotovi njegova istovetnost ali državljanstvo, še
zlasti če iz okoliščin konkretnega primera izhaja, da bi prosilec v izvorni
državi lahko pridobil identifikacijske dokumente, vendar je zapustil izvorno
državo brez dokumenta ali je v postopku dajal napačne informacije, predložil
ponarejene dokumente ali zamolčal pomembne informacije ali dokumente o svoji
identiteti ali državljanstvu, ali če je verjetno, da je zlonamerno uničil ali
odsvojil osebni dokument ali potno listino oziroma drug dokument, na podlagi
katerega bi bilo mogoče ugotoviti njegovo istovetnost ali državljanstvo,
-       
da se ugotovijo določena dejstva, na katerih temelji prošnja za
mednarodno zaščito, ki jih brez izrečenega ukrepa ne bi bilo mogoče pridobiti,
in obstaja nevarnost, da bo prosilec pobegnil,
-       
kadar mu je bilo pred vložitvijo prošnje omejeno gibanje zaradi postopka
vračanja v skladu z zakonom, ki ureja vstop, zapustitev in bivanje tujcev v
Republiki Sloveniji, ali pred izvršitvijo stranske sankcije izgona tujca iz
države ali ukrepa prepovedi vstopa, da bi se izvedel in izvršil postopek
vrnitve ali postopek odstranitve ter je mogoče utemeljeno domnevati, da je
prošnjo podal samo zato, da bi zadržal ali oviral izvedbo odstranitve, pri
čemer je imel možnost zaprositi za mednarodno zaščito,
-       
kadar se preprečuje ogrožanje varnosti države ali ustavne ureditve
Republike Slovenije ali je to nujno potrebno zaradi varstva osebne varnosti,
premoženjske varnosti in drugih primerljivih razlogov javnega reda. Za
ogrožanje varnosti države ali ustavne ureditve Republike Slovenije se šteje
ogrožanje notranje ali zunanje varnosti države, to je ogrožanje delovanja
institucij in temeljnih javnih služb ter preživetja prebivalstva, tveganje resnih
motenj v mednarodnih odnosih ali mirnem sožitju med narodi in ogrožanje
obrambnih interesov države. Drugi primerljivi razlogi javnega reda se razumejo
kot tisti, ki pomenijo resnično, sedanjo in dovolj resno grožnjo temeljnemu
interesu države,
-       
v skladu z 28. členom Uredbe 604/2013/EU.
(2) Če pristojni organ ugotovi, da v posameznem primeru ni
mogoče učinkovito izvesti ukrepa iz prejšnjega odstavka ali če prosilec
samovoljno zapusti območje obveznega zadrževanja, se lahko prosilcu, ki ni
mladoletnik ali mladoletnik brez spremstva, odredi ukrep omejitve gibanja na
Center za tujce.
(3) Z namenom, da se v okviru postopka v skladu s
43. členom tega zakona odloči o pravici do vstopa prosilca na ozemlje,
pristojni organ prosilcu odredi ukrep omejitve gibanja na kapaciteto,
vzpostavljeno na meji, tranzitnem območju na letališču ali na ladji, ki je na
sidrišču luke ali pristanišča.
(4) O izreku ukrepov po prvem, drugem in tretjem odstavku
tega člena pristojni organ odloči s sklepom.
(5) Prosilcu se ukrep iz prvega, drugega in tretjega odstavka
tega člena izreče ustno. Prosilec o izrečenem ukrepu nemudoma prejme zapisnik,
ki vsebuje razloge za izrek ukrepa. Zapisnik je prosilcu prebran v njemu
razumljivem jeziku. Pisni odpravek sklepa pristojni organ izda najpozneje v 48
urah od ustnega izreka sklepa, prosilcu pa ga vroči v treh delovnih dneh od
izdaje sklepa.
(6) Ukrep iz prvega in drugega odstavka tega člena, razen v
primerih iz pete alineje prvega odstavka tega člena, lahko traja do prenehanja
razlogov, vendar največ tri mesece. Če razlogi po tem času še obstajajo, se
ukrep s sklepom lahko podaljša še za en mesec. Ukrepi iz prvega, drugega in
tretjega odstavka tega člena se odpravijo po uradni dolžnosti, če prenehajo
razlogi, ki so jih narekovali. Predsednik upravnega sodišča lahko odloči, da je
treba opraviti neposredni nadzor nad izvajanjem ukrepa iz prvega, drugega ali
tretjega odstavka tega člena in določi sodnika ali sodnike upravnega sodišča,
da ga opravijo v rokih, na krajih, ki jih določi, ali glede morebitnih
določenih prosilcev ter da mu o tem poročajo. Če sodnik upravnega sodišča v
okviru opravljenega nadzora ugotovi, da razlogi za omejitev gibanja za
določenega prosilca niso več podani, odredi odpravo ukrepa.
(7) Zoper sklep iz četrtega odstavka tega člena lahko
prosilec v treh dneh po njegovi vročitvi vloži tožbo na upravno sodišče.
Sodišče po predhodnem ustnem zaslišanju prosilca o tožbi odloči v treh delovnih
dneh.
(8) Zoper sklep o podaljšanju ukrepa iz šestega odstavka tega
člena lahko prosilec v treh dneh po njegovi vročitvi vloži tožbo na upravno
sodišče, ki o tožbi odloči v treh delovnih dneh.
(9) V primeru izreka ukrepa omejitve gibanja na Center za
tujce ali kapaciteto, vzpostavljeno na meji, tranzitnem območju na letališču
ali na ladji, ki je na sidrišču luke ali pristanišča, ranljivi osebi s
posebnimi potrebami pristojni organ prednostno poskrbi za varovanje njenega
zdravja, vključno z duševnim zdravjem, ter zagotovi redno spremljanje in
ustrezno pomoč, pri čemer upošteva poseben položaj te osebe.
(10) Ukrep obveznega zadrževanja na območju azilnega doma ali
njegove izpostave iz prvega odstavka tega člena ter ukrep omejitve gibanja na
Center za tujce iz drugega odstavka tega člena lahko v primeru razloga iz
četrte alineje prvega odstavka tega člena odredi tudi urad.
(11) Ukrep obveznega zadrževanja na območju azilnega doma ali
njegove izpostave iz prvega odstavka tega člena, ukrep omejitve gibanja na
Center za tujce iz drugega odstavka tega člena ter ukrep omejitve gibanja na
kapaciteto, vzpostavljeno na meji, letališču ali pristanišču iz tretjega
odstavka tega člena, se lahko ob izpolnjevanju pogojev iz tega člena odredi
tudi vlagatelju namere.
(12) Za osebe, ki se jim odredi ukrep iz drugega odstavka
tega člena, se v primeru kršitev pravil bivanja v Centru za tujce uporabljajo
določbe zakona, ki ureja vstop, zapustitev in bivanje tujcev v Republiki
Sloveniji, ki določajo ukrepe ob kršitvah pravil bivanja v Centru za tujce.
84.a člen
(nevarnost pobega)
Šteje se, da so v posameznem primeru podane okoliščine, na
podlagi katerih je mogoče sklepati, da bo oseba pobegnila, če:
-       
je prošnjo oziroma novo prošnjo za mednarodno zaščito vložila v času, ko
zoper njo teče izročitveni postopek oziroma je oseba v postopku vračanja,
-       
je predhodno že poskušala Republiko Slovenijo samovoljno zapustiti
oziroma jo je zapustila,
-       
je predhodno že vložila prošnjo v Republiki Sloveniji ali drugi državi
članici Evropske unije in jo je pozneje zapustila,
-       
kljub predhodno izdanemu sklepu na podlagi osmega in devetega odstavka
49. člena tega zakona oseba ni počakala na njegovo izvršitev,
-       
je navajala lažne podatke v postopku ali ni sodelovala v postopku in je
tudi zavrnila odvzem biometričnih podatkov,
-       
je uporabljala lažne ali ponarejene osebne dokumente,
-       
je vstopila v Republiko Slovenijo v času veljavne prepovedi vstopa,
-       
ji je bila v zadnjih treh letih pravnomočno izrečena sankcija za
prekršek zaradi nezakonitega prebivanja,
-       
ni spoštovala odločbe o vrnitvi, ki ji jo je izdala druga država članica
Evropske unije,
-       
je bila v zadnjih dveh letih v Republiki Sloveniji pravnomočno obsojena
za kaznivo dejanje, za katero se storilec preganja po uradni dolžnosti,
-       
ji je bila v zadnjih dveh letih v Republiki Sloveniji najmanj trikrat
pravnomočno izrečena sankcija za prekrške po predpisih zoper javni red ali za
prekrške po predpisih, ki urejajo državno mejo in tujce, orožje ter prepovedane
droge.
85. člen
(neizplačilo žepnine)
(1) Žepnina ne pripada prosilcu, ki:
-       
je vložil zahtevek za uvedbo ponovnega postopka ali ponovno prošnjo po
tem, ko je bil njegov postopek za mednarodno zaščito enkrat že pravnomočno
končan,
-       
ima zadostna lastna sredstva za preživljanje v višini zneska osnovnega
minimalnega dohodka v Republiki Sloveniji ali mu je preživljanje zagotovljeno
kako drugače.
(2) Žepnina se za en mesec ne izplača prosilcu, če:
-       
je brez dovoljenja zapustil kraj prebivanja, ki mu ga je v skladu s
sedmim odstavkom 45. člena tega zakona določil urad, ne da bi o tem
obvestil pristojno osebo urada,
-       
ne izpolnjuje obveznosti glede obveščanja pristojnih organov ali
udeležbe pri osebnem razgovoru v zvezi s postopkom mednarodne zaščite, kot je
določeno v tem zakonu,
-       
stori težjo kršitev iz tretjega odstavka 82.a člena tega zakona.
(3) O neupravičenosti do žepnine iz prvega odstavka tega
člena ter neizplačilu žepnine iz prejšnjega odstavka odloči pooblaščena uradna
oseba urada, ki v odločbi navede razloge za neupravičenost do žepnine iz prvega
odstavka tega člena oziroma za neizplačilo žepnine iz prejšnjega odstavka, pri
čemer upošteva poseben položaj prosilca in načelo sorazmernosti. Zoper odločbo
je mogoč ugovor v treh dneh od njene vročitve. O ugovoru odloči predstojnik
urada. Ugovor zoper odločbo ne zadrži njene izvršitve.
86. člen
(zdravstveno varstvo)
(1) Nujno zdravljenje prosilcev obsega pravico do:
1.     
nujne medicinske pomoči in nujnega reševalnega prevoza po odločitvi
zdravnika ter pravico do nujne zobozdravstvene pomoči;
2.     
nujnega zdravljenja po odločitvi lečečega zdravnika, ki obsega:
- 
ohranitev življenjsko pomembnih funkcij, zaustavljanje večjih krvavitev
oziroma preprečitev izkrvavitve;
- 
preprečitev nenadnega poslabšanja zdravstvenega stanja, ki bi lahko
povzročilo trajne okvare posameznih organov ali življenjskih funkcij;
- 
zdravljenje šoka;
- 
storitve pri kroničnih boleznih in stanjih, katerih opustitev bi
neposredno in v krajšem času povzročila invalidnost, druge trajne okvare
zdravja ali smrt;
- 
zdravljenje vročinskih stanj in preprečevanje širjenja infekcije, ki bi
utegnila voditi do septičnega stanja;
- 
zdravljenje oziroma preprečevanje zastrupitev;
- 
zdravljenje zlomov kosti oziroma zvinov ter drugih poškodb, pri katerih
je nujno posredovanje zdravnika;
- 
zdravila s pozitivne in vmesne liste v skladu s seznamom medsebojno
zamenljivih zdravil, ki so predpisana na recept za zdravljenje navedenih
bolezni in stanj;
3.     
zdravstvenega varstva žensk: kontracepcijskih sredstev, prekinitve
nosečnosti, zdravstvene oskrbe v nosečnosti in ob porodu.
(2) Ranljiva oseba s posebnimi potrebami, izjemoma pa tudi
drug prosilec, ima pravico do dodatnega obsega zdravstvenih storitev, vključno
s psihoterapevtsko pomočjo, ki ga odobri in določi komisija iz tretjega
odstavka 83. člena tega zakona.
(3) Mladoletni prosilci in prosilci, ki so mladoletniki brez
spremstva, so upravičeni do zdravstvenega varstva v enakem obsegu kot otroci,
ki so obvezno zdravstveno zavarovani kot družinski člani. V enakem obsegu so do
zdravstvenega varstva upravičeni tudi šolajoči otroci po 18. letu starosti, in
sicer do konca šolanja, vendar največ do dopolnjenega 26. leta starosti.
87. člen
(dostop na trg dela in poklicnega usposabljanja prosilcev)
(1) Prosilec ima pravico do prostega dostopa na trg dela
devet mesecev po vložitvi prošnje, če mu v tem času ni bila vročena odločitev
pristojnega organa in te zamude ni mogoče pripisati prosilcu.
(2) Prosilcu se po poteku devetih mesecev po vložitvi prošnje
omogoči dostop do tečajev poklicnega usposabljanja v skladu s predpisom iz
četrtega odstavka 78. člena tega zakona.
88. člen
(izobraževanje)
(1) V skladu s predpisi, ki urejajo obvezno osnovnošolsko
izobraževanje, se prosilcem najkasneje v treh mesecih od dneva vložitve prošnje
zagotovi pravica do osnovnošolskega izobraževanja.
(2) Prosilcem se omogoči, mladoletnemu prosilcu in
mladoletniku brez spremstva pa se ob sodelovanju z zakonitim zastopnikom
zagotovi dostop do izobraževanja na poklicnih in srednjih šolah pod pogoji, ki
veljajo za državljane Republike Slovenije.
(3) Prosilcem se omogoči dostop do višješolskega,
visokošolskega in izobraževanja odraslih pod pogoji, ki veljajo za državljane
Republike Slovenije.
(4) Dostop do izobraževalnega sistema se zagotovi najkasneje v
treh mesecih od dneva vložitve prošnje mladoletnika. Po potrebi se mladoletniku
zagotovi pripravljalna učna pomoč z namenom olajšanja dostopa do
izobraževalnega sistema.
(5) Prosilcem, ki so vključeni v redni izobraževalni sistem v
skladu s prvim, drugim ali tretjim odstavkom tega člena in se izobraževanja
redno udeležujejo, stroške javnega prevoza do izobraževalnih institucij in
nazaj krije urad. Za področje srednješolskega izobraževanja redna prisotnost pomeni,
da prosilec ni neopravičeno odsoten od pouka več kot 35 ur v celotnem šolskem
letu. Prosilci, ki obiskujejo višješolsko in visokošolsko izobraževanje, ob
koncu šolskega leta uradu predložijo izjavo višješolskega ali visokošolskega
zavoda o sodelovanju in napredovanju študenta ali študentke v študijskem
procesu. Za prosilce, ki so udeleženci izobraževanja odraslih, redna prisotnost
pomeni mesečna 80-odstotna udeležba na izobraževanju.
(6) Prosilec mora uradu povrniti celotne stroške prevoza, če
na izobraževanju ni prisoten v skladu s prejšnjim odstavkom. Način povrnitve
stroškov prevoza se določi v predpisu iz četrtega odstavka 78. člena tega
zakona.
(7) Breme dokazovanja izobrazbe, pridobljene v izvorni
državi, nosi prosilec.
89. člen
(dolžnosti prosilca)
(1) Prosilec mora:
-       
spoštovati pravni red Republike Slovenije,
-       
spoštovati integriteto uradnih oseb,
-       
biti vedno dosegljiv pristojnemu organu, se odzivati na njegova vabila
in se podrejati njegovim ukrepom,
-       
urad nemudoma obvestiti o spremembi naslova prebivališča,
-       
uradni osebi nemudoma predložiti vse dokumente, ki so pomembni za
obravnavanje njegove prošnje,
-       
sodelovati pri ugotavljanju istovetnosti,
-       
pooblaščeni osebi omogočiti, da pregleda njega in predmete, ki jih ima
pri sebi, pri vstopu v azilni dom ali njegovo izpostavo ter sobo, v kateri je
nastanjen, pri čemer osebni pregled opravi oseba enakega spola, upoštevajoč osebno
dostojanstvo in fizično ter psihično integriteto prosilca,
-       
na zahtevo urada opraviti zdravniški pregled iz razlogov javnega zdravja,
-       
dovoliti, da ga uradna oseba fotografira, odvzame prstne odtise in po
predhodnem obvestilu posname ustne izjave, podane v postopku,
-       
v najkrajšem možnem času utemeljiti svojo prošnjo in po resnici
predstaviti okoliščine in dejstva, potrebna za utemeljitev prošnje,
-       
prepričljivo in verodostojno obrazložiti razloge, s katerimi utemeljuje
svojo prošnjo, še zlasti če ni drugih razpoložljivih dokazov,
-       
spoštovati pravila, ki določajo hišni in požarni red azilnega doma,
-       
uradu posredovati podatke in dokumentacijo, ki vplivajo na uresničevanje
pravic na področju sprejema,
-       
uradu posredovati odločbe oziroma sklepe prekrškovnih in inšpekcijskih
organov.
(2) Prosilcu kakršnokoli snemanje ali fotografiranje
razgovorov z zaposlenimi na uradu oziroma osebami, ki z uradom sodelujejo na
podlagi pogodb, ni dovoljeno.
89.a člen
(uporaba kazenskih določb)
Če mednarodna pogodba, ki zavezuje Republiko Slovenijo, ne
določa drugače, se kazenske določbe zakona, ki ureja vstop, zapustitev in
bivanje tujcev v Republiki Sloveniji, uporabljajo tudi za prosilce za
mednarodno zaščito in osebe s priznano mednarodno zaščito, in sicer v primeru,
da prosilec oziroma oseba s priznano mednarodno zaščito:
-       
ne naznani pogrešitve dovoljenja za prebivanje;
-       
uporablja osebno ime v nasprotju z zakonom;
-       
ne prijavi izgube, tatvine ali druge odtujitve potne oziroma druge listine;
-       
posodi svojo potno oziroma drugo listino drugi osebi ali uporabi tuje
listine kot svoje;
-       
poskusi zapustiti državo; če je zoper njega uveden kazenski postopek,
postopek za prekršek ali kakšen drug postopek, v katerem je potrebna njegova
navzočnost, in to zahteva organ, ki vodi postopek;
-       
na zahtevo policista ne pokaže dovoljenja, s katerim dokazuje zakonitost
bivanja in vstopa v državo;
-       
pomaga pri nezakonitem vstopu, bivanju ali tranzitu.
VIII. POGLAVJE
PRAVICE IN DOLŽNOSTI OSEB S PRIZNANO
MEDNARODNO ZAŠČITO
90. člen
(pravice osebe, ki ji je priznana mednarodna zaščita)
(1) Oseba, ki ji je priznana mednarodna zaščita, ima pravico
do:
1.     
pridobitve informacij o statusu, pravicah in dolžnostih oseb s priznano
mednarodno zaščito v Republiki Sloveniji,
2.     
prebivanja v Republiki Sloveniji,
3.     
zdravstvenega varstva,
4.     
socialnega varstva,
5.     
izobraževanja,
6.     
zaposlitve in dela,
7.     
pomoči pri vključevanju v okolje.
(2) Pravice iz prejšnjega odstavka oseba pridobi z dnem
vročitve odločbe o priznanju mednarodne zaščite iz prve, druge in šeste alineje
prvega odstavka 49. člena tega zakona.
(3) Oseba, ki ji je priznana mednarodna zaščita in je v enem
mesecu od pridobitve statusa sklenila pogodbo o integracijskih aktivnostih iz
90.b člena tega zakona, ima pravico do:
1.     
nastanitve v integracijski hiši ali drugih nastanitvenih zmogljivostih
urada,
2.     
denarnega nadomestila za zasebno nastanitev,
3.     
tečaja spoznavanja slovenske družbe,
4.     
tečaja slovenskega jezika,
5.     
enkratnega opravljanja preizkusa znanja slovenskega jezika,
6.     
kritja drugih stroškov, povezanih z izobraževanjem,
7.     
kritja stroškov prevodov, povezanih s priznavanjem in vrednotenjem
izobraževanja na podlagi ustreznih dokazil,
8.     
kritja stroškov, povezanih s priznavanjem in vrednotenjem izobraževanja,
ko formalne izobrazbe ne more dokazati z dokumenti.
(4) Oseba, ki pred potekom subsidiarne zaščite vloži zahtevek
za uvedbo ponovnega postopka, ima do pravnomočnega sklepa o zavrženju tega
zahtevka oziroma do pravnomočne odločitve v zvezi s ponovno prošnjo pravice iz
prvega odstavka tega člena in v skladu s podpisano pogodbo o integracijskih
aktivnostih, ob pogojih vsaj 80-odstotne udeležbe na tečaju slovenskega jezika
in na tečaju spoznavanja slovenske družbe ter ob vsaj enkrat mesečni prisotnosti
na razgovoru pri svetovalcu za integracijo, tudi pravice iz prejšnjega
odstavka, vendar ne dlje, kot je za posamezno pravico določeno s tem zakonom.
(5) Oseba, ki ji je bila mednarodna zaščita priznana na
podlagi pete alineje prvega odstavka 64. člena tega zakona ali je status
ponovno pridobila po sodni razveljavitvi prvotne odločbe o priznani mednarodni
zaščiti, pravic iz tretjega odstavka tega člena ne more uveljavljati, če jih je
enkrat že koristila.
(6) Pravice iz prvega in tretjega odstavka tega člena
prenehajo s pravnomočnostjo odločbe iz sedmega odstavka 66. člena tega
zakona, v skladu s petim odstavkom 67. člena tega zakona ter s
pravnomočnostjo odločbe, izdane na podlagi šestega odstavka 67. člena in
sedmega odstavka 69. člena tega zakona. Pravice iz 1., 2., 5., 6., 7. in
8. točke tretjega odstavka tega člena prenehajo tudi v primeru, če je bila
oseba s priznano mednarodno zaščito pravnomočno obsojena zaradi naklepnega
kaznivega dejanja, ki se preganja po uradni dolžnosti, ali če je bila pravnomočno
obsojena na nepogojno kazen zapora v trajanju več kot šest mesecev. Pristojno
sodišče urad nemudoma obvesti o pravnomočni obsodbi iz prejšnjega stavka.
(7) Vlada Republike Slovenije izda predpis, s katerim
podrobneje določi načine in pogoje za zagotavljanje pravic iz prvega in
tretjega odstavka tega člena.
90.a člen
(postopek uveljavljanja pravic)
Oseba s priznano mednarodno zaščito pravice iz 1., 2. in 5.
točke tretjega odstavka prejšnjega člena uveljavlja na podlagi vloge, obrazec
katere je sestavni del predpisa iz sedmega odstavka prejšnjega člena. Vlogo z
dokazili vloži pri uradu.
90.b člen
(pogodba o integracijskih aktivnostih)
(1) Pogodba o integracijskih aktivnostih, ki se sklepa med
uradom in osebo s priznano mednarodno zaščito, vključuje določitev aktivnosti,
namenjenih lažjemu in hitrejšemu vključevanju oseb s priznano mednarodno
zaščito v okolje, in obveznosti teh oseb ter opredelitev obveznosti urada.
Pogodba se pripravi v sodelovanju z osebo s priznano mednarodno zaščito in z
upoštevanjem posameznikovih potreb, znanja, zmožnosti in sposobnosti ter v
jeziku, ki ga oseba s priznano mednarodno zaščito razume.
(2) Za čas izvajanja pogodbe se osebi s priznano mednarodno
zaščito za namene komunikacije z uradno osebo urada zagotovi tolmačenje v
jezik, ki ga razume.
(3) Podrobneje se priprava, vsebina in izvedba pogodbe o
integracijskih aktivnostih določi v predpisu iz sedmega odstavka 90. člena
tega zakona.
91. člen
(informiranje)
Urad osebo, ki ji je priznana mednarodna zaščita, v njej
razumljivem jeziku v najkrajšem možnem času od pridobitve statusa informira
glede njenih pravic in dolžnosti, potrebnih za njeno lažje vključevanje v
okolje, predvsem s področja nastanitve, uveljavljanja denarnih pomoči,
socialnega in zdravstvenega varstva, izobraževanja, zaposlovanja in brezplačne
pravne pomoči.
92. člen
(prebivanje v Republiki Sloveniji)
(1) Osebi, ki ji je v Republiki Sloveniji priznan status
begunca, odločba o priznanju statusa z dnem vročitve velja tudi kot dovoljenje
za stalno prebivanje v Republiki Sloveniji.
(2) Osebi, ki ji je v Republiki Sloveniji priznana
subsidiarna zaščita, odločba o priznanju ali podaljšanju statusa z dnem
vročitve velja tudi kot dovoljenje za začasno prebivanje v Republiki Sloveniji
dokler traja ta zaščita.
(3) Dovoljenje za prebivanje iz prvega in drugega odstavka tega
člena ministrstvo izda v obliki, določeni z zakonom, ki ureja vstop, zapustitev
in bivanje tujcev v Republiki Sloveniji.
93. člen
(nastanitev v nastanitvenih zmogljivostih urada)
(1) Urad do zapolnitve razpoložljivih kapacitet osebi s
priznano mednarodno zaščito, ki je sklenila pogodbo o integracijskih
aktivnostih, omogoči nastanitev v integracijski hiši ali drugih nastanitvenih
zmogljivostih urada, ki jih določi Vlada Republike Slovenije, vendar najdlje za
eno leto od dneva pridobitve statusa.
(2) Za čas nastanitve osebe s priznano mednarodno zaščito v
integracijski hiši ali drugi nastanitveni kapaciteti urada so do nastanitve
upravičeni tudi družinski člani osebe s priznano mednarodno zaščito, ki so na
podlagi pravice do združitve družine pridobili dovoljenje za prebivanje v
Republiki Sloveniji na podlagi določb zakona, ki ureja vstop, zapustitev in
bivanje tujcev.
(3) Ne glede na določbo prvega odstavka tega člena lahko urad
osebi s priznano mednarodno zaščito po enoletnem bivanju v integracijski hiši
ali drugi nastanitveni kapaciteti urada, pod pogojem, da je bila v zadnjem letu
po podpisu pogodbe o integracijskih aktivnostih vsaj 80-odstotno udeležena na
tečaju slovenskega jezika in na tečaju spoznavanja slovenske družbe in je bila
vsaj enkrat mesečno prisotna na razgovoru pri svetovalcu za integracijo na
podlagi njene vloge iz 90.a člena tega zakona, podaljša nastanitev v
integracijski hiši ali drugi nastanitveni kapaciteti urada še za največ šest mesecev.
Urad o podaljšanju odloči z odločbo.
(4) Ne glede na določbo prvega in tretjega odstavka tega
člena lahko urad osebi s priznano mednarodno zaščito, ki je sklenila pogodbo o
integracijskih aktivnostih in je izpolnila vsaj enega od pogojev iz prejšnjega
odstavka ter pri kateri obstajajo novo nastale okoliščine ranljivosti, v
primeru prostih nastanitvenih zmogljivosti na podlagi njene vloge iz 90.a člena
tega zakona odobri nastanitev v integracijski hiši ali drugi nastanitveni
kapaciteti urada za največ šest mesecev v prvih dveh letih od pridobitve
statusa.
(5) Obstoj novo nastalih okoliščin iz prejšnjega odstavka
ugotavlja komisija iz tretjega odstavka 83. člena tega zakona.
(6) Osebe s priznano mednarodno zaščito, ki imajo zadostna
lastna sredstva za preživljanje v višini zneska osnovnega minimalnega dohodka v
Republiki Sloveniji ali jim je preživljanje zagotovljeno kako drugače, krijejo
sorazmeren delež stroškov nastanitve v integracijski hiši ali drugi
nastanitveni kapaciteti urada.
(7) Določitev sorazmernega deleža stroškov iz prejšnjega
odstavka in način plačila iz prejšnjega odstavka ter novo nastale okoliščine
ranljivosti iz četrtega odstavka tega člena se določijo v predpisu iz sedmega
odstavka 90. člena tega zakona.
94. člen
(bivanje v nastanitvenih zmogljivostih urada)
(1) Pravila bivanja v integracijski hiši in drugih
nastanitvenih zmogljivostih urada, namenjenih nastanitvi oseb s priznano
mednarodno zaščito, določa hišni red, ki ga predpiše Vlada Republike Slovenije.
(2) Težje kršitve hišnega reda so:
1.     
izražanje kakršne koli oblike rasne, verske, nacionalne, spolne,
politične ali druge nestrpnosti,
2.     
žaljiv ali nasilen odnos do sostanovalcev, zaposlenih in obiskovalcev,
3.     
posedovanje ali uporaba orožja ali eksplozivnih snovi,
4.     
odtujevanje predmetov,
5.     
namerno uničevanje prostorov in opreme v integracijski hiši,
6.     
omogočanje bivanja drugim osebam,
7.     
vnašanje ali uživanje prepovedanih drog.
95. člen
(ukrepi ob težjih kršitvah hišnega reda)
Za težje kršitve hišnega reda se izrečejo:
-       
pisni opomin,
-       
ukrep preselitve v druge nastanitvene zmogljivosti urada,
-       
odpoved nastanitve v nastanitvenih zmogljivostih urada,
-       
povrnitev škode.
96. člen
(postopek izrekanja ukrepov)
(1) Urad izreka ukrepe zaradi kršitev hišnega reda z odločbo,
razen ukrep pisnega opomina, ki ga izreče s sklepom.
(2) Za prvo težjo kršitev hišnega reda urad izreče pisni
opomin.
(3) Če oseba s priznano mednarodno zaščito ponovi katero koli
težjo kršitev, ji urad izreče ukrep preselitve v druge nastanitvene
zmogljivosti urada.
(4) Po drugi ponovitvi katere koli težje kršitve urad izreče
ukrep odpovedi nastanitve v nastanitvenih zmogljivostih urada.
(5) Ukrep povrnitve škode urad izreče za težjo kršitev iz 5.
točke drugega odstavka 94. člena tega zakona.
(6) Zoper izrečen ukrep iz prvega odstavka tega člena je
mogoč ugovor v treh dneh od vročitve. Ugovor se vloži pri pooblaščeni uradni
osebi urada. O ugovoru odloči predstojnik urada.
(7) Ugovor zoper sklep iz prvega odstavka tega člena ne
zadrži izvršitve.
97. člen
(denarno nadomestilo za nastanitev na zasebnem naslovu)
(1) Oseba s priznano mednarodno zaščito, ki je nastanjena na
zasebnem naslovu in je sklenila pogodbo o integracijskih aktivnostih ter nima
lastnih sredstev za preživljanje oziroma ji preživljanje ali bivanje ni
zagotovljeno kako drugače, je eno leto od podpisa pogodbe upravičena do
denarnega nadomestila za nastanitev na zasebnem naslovu. Pravica do prejemanja
denarnega nadomestila se osebi s priznano mednarodno zaščito na podlagi njene
vloge iz 90.a člena tega zakona podaljša še za eno leto, če je bila vsaj
80-odstotno udeležena na tečaju slovenskega jezika in na tečaju spoznavanja
slovenske družbe in je bila vsaj enkrat mesečno prisotna na razgovoru pri
svetovalcu za integracijo.
(2) Osebi s priznano mednarodno zaščito, ki je bila
nastanjena v integracijski hiši ali drugi nastanitveni kapaciteti urada, se čas
te nastanitve všteva v obdobje upravičenosti do denarnega nadomestila za nastanitev
na zasebnem naslovu.
(3) Osebi s priznano mednarodno zaščito, ki je nastanjena na
zasebnem naslovu in nima lastnih sredstev za preživljanje oziroma ji
preživljanje ali bivanje ni zagotovljeno kako drugače in v Republiki Sloveniji
nima zavezancev za preživljanje, se obdobje upravičenosti do denarnega
nadomestila za nastanitev na zasebnem naslovu podaljša za čas šolanja, vendar
ne dlje kot do dopolnjenega 26. leta starosti, če je status dijaka ali študenta
ali udeleženca izobraževanja odraslih pridobila pred iztekom enega leta od
podpisa pogodbe o integracijskih aktivnostih.
(4) Oseba iz prvega odstavka tega člena, ki je kot
mladoletnik brez spremstva bivala v posebni, za mladoletnike primerni
nastanitvi in je medtem postala polnoletna, je dve leti po preteku bivanja v
tej nastanitvi upravičena do denarnega nadomestila za nastanitev na zasebnem
naslovu. Do denarnega nadomestila za nastanitev je upravičena tista oseba, ki
nima lastnih sredstev za preživljanje oziroma ji preživljanje ali bivanje ni
zagotovljeno kako drugače.
(5) Oseba s statusom begunca, ki je na podlagi zakona, ki
ureja vstop, zapustitev in bivanje tujcev v Republiki Sloveniji, združila
družino, je z dnem prihoda družinskih članov v Republiko Slovenijo upravičena
do denarnega nadomestila za nastanitev na zasebnem naslovu tudi za družinske
člane, in sicer do konca obdobja upravičenosti do denarnega nadomestila za
nastanitev na zasebnem naslovu iz prvega odstavka tega člena. Do denarnega
nadomestila za nastanitev je upravičena tista oseba, ki nima lastnih sredstev
za preživljanje oziroma ji preživljanje ali bivanje ni zagotovljeno kako drugače.
(6) Sredstva za denarno nadomestilo za nastanitev na zasebnem
naslovu zagotavlja urad.
(7) Odmera, višina, način dodelitve, izplačevanje denarnega
nadomestila za nastanitev na zasebnem naslovu in lastna sredstva se določijo s
predpisom iz sedmega odstavka 90. člena tega zakona.
98. člen
(zdravstveno varstvo oseb s priznano mednarodno zaščito)
(1) Osebe, ki jim je bila priznana mednarodna zaščita, se
obvezno zdravstveno zavarujejo iz tega naslova, če niso obvezno zdravstveno
zavarovane na drugi podlagi.
(2) Otroci, ki imajo priznano mednarodno zaščito, so
upravičeni do zdravstvenih storitev v enakem obsegu in pod enakimi pogoji kot
otroci, ki so obvezno zdravstveno zavarovani kot družinski člani. V enakem
obsegu so do zdravstvenega varstva upravičeni tudi šolajoči otroci po 18. letu
starosti, in sicer do konca šolanja, vendar največ do dopolnjenega 26. leta
starosti.
99. člen
(socialno varstvo oseb, ki jim je priznana mednarodna
zaščita)
Osebe, ki jim je priznana mednarodna zaščita, so pri
uveljavljanju pravic iz socialnega varstva izenačene z državljani Republike
Slovenije. Sredstva za socialno varstvo oseb, ki jim je priznana mednarodna
zaščita, se zagotavljajo skladno z nacionalno zakonodajo.
100. člen
(mladoletnik brez spremstva s priznano mednarodno zaščito)
(1) Center za socialno delo, ki je krajevno pristojen za
območje, na katerem je nastanjen mladoletnik brez spremstva s priznano
mednarodno zaščito, za mladoletnika brez spremstva v skladu s predpisi, ki
urejajo družinska razmerja, nemudoma sproži postopek postavitve pod skrbništvo.
(2) Center za socialno delo, ki je krajevno pristojen za
območje, na katerem je nastanjen mladoletnik brez spremstva s priznano
mednarodno zaščito, oziroma drug pristojni organ izvede postopek nastanitve
mladoletnika brez spremstva v skladu z veljavnimi predpisi.
(3) Bratov in sester se praviloma ne loči, pri čemer se
upošteva korist mladoletnika brez spremstva, zlasti pa njegova starost in
stopnja zrelosti. Spremembe prebivališča mladoletnika brez spremstva se omejijo
na najmanjši možni obseg.
(4) Če se še ni začelo, se iskanje članov družine
mladoletnika brez spremstva začne takoj po priznanju statusa mednarodne zaščite,
hkrati pa mora pristojni organ varovati koristi mladoletnika. Če se je iskanje
članov družine že začelo, pristojni organ z iskanjem nadaljuje, kadar je to
primerno. Kadar bi lahko bila ogrožena življenje ali telesna celovitost
mladoletnika ali njegovih bližnjih sorodnikov, zlasti če so ti ostali v izvorni
državi, je treba poskrbeti, da so zbiranje, obdelava in kroženje informacij o
teh osebah izvedeni zaupno.
101. člen
(izobraževanje in usposabljanje oseb, ki jim je priznana
mednarodna zaščita)
(1) Osebe s priznano mednarodno zaščito so pri uveljavljanju
obsega pravic na področjih predšolske vzgoje, osnovnošolskega, srednješolskega,
višješolskega, visokošolskega izobraževanja in izobraževanja odraslih izenačene
z državljani Republike Slovenije.
(2) Osebe s priznano mednarodno zaščito so upravičene do
državne štipendije in nastanitve v dijaških in študentskih domovih pod enakimi
pogoji kot državljani Republike Slovenije.
(3) Osebam s priznano mednarodno zaščito brez lastnih
sredstev za preživljanje oziroma drugače zagotovljenega preživljanja, ki so
sklenile pogodbo o integracijskih aktivnostih, stroške prevodov tujih diplom,
spričeval in drugih dokazil o formalni izobrazbi, potrebnih za postopke
priznavanja in vrednotenja izobraževanja, ter stroške priznavanja in
vrednotenja izobraževanja, ko formalne izobrazbe ne morejo dokazati z
dokumenti, eno leto od sklenitve pogodbe krije urad. Pravica do kritja stroškov
se osebi s priznano mednarodno zaščito podaljša še za eno leto, če je bila vsaj
80-odstotno udeležena na tečaju slovenskega jezika in na tečaju spoznavanja
slovenske družbe in bila vsaj enkrat mesečno prisotna na razgovoru pri
svetovalcu za integracijo.
(4) Osebam s priznano mednarodno zaščito brez lastnih
sredstev za preživljanje oziroma drugače zagotovljenega preživljanja, ki so
sklenile pogodbo o integracijskih aktivnostih, dve leti od priznanja statusa
mednarodne zaščite druge stroške, povezane z udeležbo na rednem programu
izobraževanja in osnovne šole za odrasle, krije urad.
102. člen
(dostop na trg dela)
(1) Osebe, ki jim je priznana mednarodna zaščita,
uveljavljajo pravice iz naslova zaposlovanja in dela v skladu s predpisi, ki
urejajo zaposlovanje in delo tujcev.
(2) Osebe, ki jim je priznana mednarodna zaščita,
uveljavljajo pravice za primer brezposelnosti v skladu s predpisi, ki urejajo
trg dela.
103. člen
(pomoč pri vključevanju v okolje)
(1) Oseba s priznano mednarodno zaščito ima pravico do pomoči
pri vključevanju v okolje dve leti od pridobitve statusa.
(2) Ne glede na prejšnji odstavek osebi, ki ni sklenila
pogodbe o integracijskih aktivnostih, pravica pripada samo v prvem mesecu od
vročitve odločbe o priznanem statusu.
(3) Obseg pravice do pomoči pri vključevanju v okolje se
določi v predpisu iz sedmega odstavka 90. člena tega zakona.
103.a člen
(tečaj spoznavanja slovenske družbe, tečaj slovenskega
jezika in enkratni preizkus znanja slovenskega jezika)
(1) Oseba s priznano mednarodno zaščito, ki je sklenila
pogodbo o integracijskih aktivnostih, je upravičena do tečaja spoznavanja
slovenske družbe, tečaja slovenskega jezika in enkratnega opravljanja preizkusa
znanja slovenskega jezika.
(2) Oseba s priznano mednarodno zaščito je za vsaj
80-odstotno udeležbo na tečaju spoznavanja slovenske družbe ali 80-odstotno
udeležbo na tečaju slovenskega jezika, na katera jo napoti urad, upravičena do
najcenejše mesečne vozovnice za javni promet, in sicer za čas trajanja tečajev.
(3) Vsebina in trajanje tečajev se podrobneje določita s
predpisom iz sedmega odstavka 90. člena tega zakona. Sredstva za pripravo
in izvajanje tečaja spoznavanja slovenske družbe, tečaja slovenskega jezika in
enkratnega opravljanja preizkusa znanja slovenskega jezika zagotavlja urad.
104. člen
(pravice oseb, ki so v Republiko Slovenijo sprejete na
podlagi kvote ali delitve bremen med državami članicami Evropske unije)
(1) Z osebami, ki so v Republiko Slovenijo sprejete v skladu
s postopki iz VI. poglavja tega zakona, urad pred njihovim prihodom izvede
orientacijski program, na katerem jih seznani z informacijami o Republiki
Sloveniji, načinu življenja ter pravicah in dolžnostih oseb s priznano
mednarodno zaščito.
(2) Osebam iz prejšnjega odstavka začnejo teči pravice iz
prvega odstavka 90. člena tega zakona z dnem vročitve odločbe o priznanju
mednarodne zaščite, pravice iz tretjega odstavka 90. člena tega zakona pa
z dnem podpisa pogodbe o integracijskih aktivnostih.
105. člen
(dolžnosti osebe, ki ji je priznana mednarodna zaščita)
(1) Oseba s priznano mednarodno zaščito mora spoštovati ustavno
ureditev, predpise in druge splošne akte v Republiki Sloveniji ter ukrepe
državnih organov in organov samoupravnih lokalnih skupnosti.
(2) Oseba, ki ji je priznana mednarodna zaščita, organe,
pristojne za pomoč pri vključevanju v okolje, obvešča o vseh spremembah, ki
vplivajo na uveljavljanje njenih pravic in izvrševanje dolžnosti, zlasti pa o:
-       
dohodkih in drugih prejemkih oziroma njihovi izgubi zase, za svoje
družinske člane in zavezance za preživetje,
-       
končanih postopkih priznavanja in vrednotenja izobraževanja,
-       
opravljanju preizkusov znanja za potrebe dokazovanja formalne izobrazbe,
-       
opravljanju preizkusa znanja slovenskega jezika,
-       
šolanju na vseh stopnjah izobraževanja,
-       
zaposlitvi oziroma prenehanju zaposlitve,
-       
spremembi naslova prebivališča,
-       
spremembi kontaktnih podatkov,
-       
spremembi osebnega imena,
-       
spremembi zakonskega stanu,
-       
odsotnosti iz Republike Slovenije za več kot 90 dni,
-       
sprejemu v novo državljanstvo, razen državljanstva Republike Slovenije.
(3) Oseba, ki ji je priznana mednarodna zaščita, nova dejstva
in okoliščine ali spremembe iz prejšnjega odstavka sporoči v osmih dneh od
dneva, ko so nastale.
106. člen
(vrnitev v izvorno državo)
(1) Urad zagotavlja pomoč prosilcem in osebam s priznano
mednarodno zaščito, ki se želijo vrniti v izvorno državo. V ta namen lahko urad
sklene pogodbo o sodelovanju z organizacijo, ki se ukvarja s prostovoljnim
vračanjem.
(2) Prosilci in osebe s priznano mednarodno zaščito, ki se
odločijo za vrnitev v izvorno državo, ohranijo pravice in obveznosti, ki jih
določa ta zakon, do dneva odhoda iz države.
(3) Če prosilec ali oseba s priznano mednarodno zaščito nima
zadostnih lastnih sredstev, stroške vrnitve v izvorno državo krije urad.
IX. POGLAVJE
LISTINE
107. člen
(izkaznica prosilca)
(1) Izkaznica prosilca je dokument, ki potrjuje prosilčev
status.
(2) Izkaznica iz prejšnjega odstavka se prosilcu izda
najpozneje v treh dneh po vložitvi prošnje.
(3) Izkaznica prosilca se izda za obdobje največ
120 dni. Po poteku se izda nova izkaznica.
(4) Način izdaje, obliko in vsebino izkaznice prosilca določi
minister v predpisu iz devetega odstavka 45. člena tega zakona.
108. člen
(način izdaje, vsebina, razveljavitev in oblika izkaznice
dovoljenja za prebivanje)
(1) Izkaznica dovoljenja za prebivanje, izdana kot samostojna
listina, je javna listina, ki izkazuje istovetnost osebe s priznano mednarodno
zaščito in potrjuje priznani status mednarodne zaščite.
(2) Beguncu se izkaznica dovoljenja za prebivanje izda kot
samostojna listina z veljavnostjo desetih let.
(3) Osebi, ki ji je priznana subsidiarna zaščita, se
izkaznica dovoljenja za prebivanje izda kot samostojna listina z veljavnostjo
za čas, za katerega ji je priznana ta zaščita.
(4) Na podlagi sklepa iz četrtega odstavka 66. člena
tega zakona se osebi izkaznica dovoljenja za prebivanje izda kot samostojna
listina z veljavnostjo 12 mesecev z možnostjo podaljšanja.
(5) Na podlagi vloženega zahtevka za uvedbo ponovnega
postopka se osebi iz četrtega odstavka 64. člena tega zakona izkaznica
dovoljenja za prebivanje izda kot samostojna listina z veljavnostjo šestih
mesecev z možnostjo podaljšanja.
(6) Izkaznica dovoljenja za prebivanje poleg fotografije
osebe s priznano mednarodno zaščito vsebuje še:
-       
priimek in ime osebe,
-       
državljanstvo,
-       
datum rojstva in spol,
-       
EMŠO,
-       
rok veljavnosti,
-       
podobo obraza in dva prstna odtisa, obdelane in shranjene kot
biometrične podatke,
-       
vrsto dovoljenja za prebivanje,
-       
obliko mednarodne zaščite,
-       
datum in kraj izdaje.
(7) Izkaznica dovoljenja za prebivanje, ki je izdana
imetniku, mlajšemu od šestih let, ali imetniku, ki iz zdravstvenih razlogov ne
more dati nobenega prstnega odtisa, ne vsebuje prstnih odtisov. Izkaznica
dovoljenja za prebivanje, izdana imetniku, ki iz zdravstvenih razlogov lahko da
samo en prstni odtis, vsebuje en prstni odtis.
(8) Imetnikom izkaznice dovoljenja za prebivanje iz
prejšnjega odstavka tega člena se lahko izda izkaznica dovoljenja za prebivanje
v obliki samostojne listine z veljavnostjo, krajšo od desetih let.
(9) Če status mednarodne zaščite preneha ali se odvzame oziroma
se osebi s subsidiarno zaščito ta ne podaljša ali če se zahtevek za uvedbo
ponovnega postopka, ki ga je vložila oseba iz četrtega odstavka 64. člena
tega zakona, zavrne, izkaznica dovoljenja za prebivanje, izdana kot samostojna
listina, preneha veljati. Imetnik v osmih dneh vrne izkaznico dovoljenja za
prebivanje, izdano kot samostojno listino. Če tega ne stori, mu policija ob
preverjanju zakonitosti prebivanja v državi ali vstopa vanjo ali ob preverjanju
istovetnosti izkaznico dovoljenja odvzame in jo pošlje ministrstvu.
(10) Oseba s priznano mednarodno zaščito je v postopku izdaje
izkaznice dovoljenja za prebivanje oproščena plačila upravne takse in stroškov
tiskovine.
(11) Za vsebino, obliko, način izdaje izkaznice dovoljenja za
prebivanje, način zajemanja prstnih odtisov ter način in označitev
razveljavitve ali prenehanja dovoljenja za prebivanje, se smiselno uporabljajo
predpisi izdani na podlagi zakona, ki ureja vstop, zapustitev in bivanje tujcev
v Republiki Sloveniji.
109. člen
(podatki za izdelavo izkaznice dovoljenja za prebivanje)
(1) V postopku izdaje izkaznice dovoljenja za prebivanje
osebi, ki ji je priznana mednarodna zaščita, se uporabijo podatki iz evidence
oseb, ki jim je priznana mednarodna zaščita, o osebnem imenu, datumu in kraju
rojstva, EMŠO, spolu in državljanstvu.
(2) Oseba s priznano mednarodno zaščito v postopku izdaje
dovoljenja za prebivanje priloži fotografijo predpisane velikosti v fizični ali
digitalni obliki, ki kaže njeno pravo podobo, in da dva prstna odtisa za
digitalni zajem. Oseba, mlajša od šestih let, in oseba, ki iz zdravstvenih
razlogov ne more dati nobenega prstnega odtisa, ne data prstnih odtisov. Oseba,
ki iz zdravstvenih razlogov lahko da samo en prstni odtis, da en prstni odtis.
(3) Prstna odtisa oziroma prstni odtis se hrani do vročitve
izkaznice dovoljenja za prebivanje.
110. člen
(pogrešitev dovoljenja)
(1) Pogrešitev, izgubo ali tatvino (v nadaljnjem besedilu:
pogrešitev) dovoljenja za prebivanje v Republiki Sloveniji imetnik takoj, če pa
to ni mogoče, pa najpozneje v osmih dneh, naznani ministrstvu.
(2) Pogrešitev dovoljenja za prebivanje v tujini imetnik
takoj, če pa to ni mogoče, pa najpozneje v osmih dneh, naznani najbližjemu
diplomatsko-konzularnemu predstavništvu Republike Slovenije v tujini, da o
pogrešitvi obvesti ministrstvo, ki je dovoljenje izdalo.
(3) V naznanitvi pogrešitve dovoljenja za prebivanje imetnik navede
tudi točne podatke o okoliščinah te pogrešitve.
(4) Ministrstvo osebi s priznano mednarodno zaščito izda novo
listino.
(5) Zaradi zagotovitve varnosti pravnega prometa in
odkrivanja ukradenih ali pogrešanih dovoljenjih za prebivanje se o ukradenih in
pogrešanih dovoljenjih za prebivanje podatki o pristojnem organu, ki je izdal
dovoljenje, datumu izdaje, veljavnosti in serijski številki dovoljenja ter
datumu prijave pogrešitve dovoljenja javno objavijo na enotnem državnem portalu
e-uprave.
111. člen
(potni list za begunca)
(1) Postopki izdaje, vročitve in naznanitve pogrešitve
potnega lista za begunca se izvajajo v skladu z zakonom, ki ureja potne listine
za državljane Republike Slovenije, razen če ta zakon določa drugače.
(2) Pristojni organ za izvajanje postopkov izdaje, vročitve
in naznanitve pogrešitve potnega lista za begunca je ministrstvo.
(3) Potni list za begunca se praviloma izda z veljavnostjo
desetih let. Za potne liste, izdane z veljavnostjo, krajšo od desetih let, se
smiselno uporabljajo določbe zakona iz prvega odstavka tega člena.
(4) Begunec potni list po prenehanju ali odvzemu statusa
begunca v osmih dneh izroči ministrstvu.
(5) Begunec, ki nima lastnih sredstev za preživljanje ali mu
preživljanje ni zagotovljeno na drug način, je v postopku izdaje potnega lista
oproščen plačila upravne takse in stroškov tiskovine.
(6) Minister predpiše ceno obrazca listine ter vsebino,
obliko in način izdaje potnega lista za begunca. S tem predpisom se določi tudi
način zajemanja prstnih odtisov.
112. člen
(podatki za izdajo potnega lista za begunca)
(1) Za izdajo potnega lista za begunca se uporabijo podatki iz
evidenc oseb, ki jim je priznana mednarodna zaščita, o osebnem imenu, datumu in
kraju rojstva, EMŠO, spolu, državljanstvu in stalnem prebivališču.
(2) Begunec k vlogi za izdajo potnega lista za begunca priloži
fotografijo predpisane velikosti v fizični ali digitalni obliki, ki kaže
njegovo pravo podobo, in da dva prstna odtisa v digitalni obliki. Begunec,
mlajši od 12 let, in begunec, ki iz zdravstvenih razlogov ne more dati nobenega
prstnega odtisa, ne data prstnih odtisov. Begunec, ki iz zdravstvenih razlogov
lahko da samo en prstni odtis, da en prstni odtis.
(3) Prstna odtisa oziroma prstni odtis se hrani do vročitve
potnega lista.
(4) Potni list za begunca vsebuje tudi pomnilniški medij, na
katerem so podoba obraza in prstna odtisa imetnika, obdelani in shranjeni kot
biometrični podatek.
113. člen
(potni list za osebo s subsidiarno zaščito)
(1) Oseba s subsidiarno zaščito uporablja svoj nacionalni
potni list.
(2) Če oseba iz prejšnjega odstavka nima svojega nacionalnega
potnega lista, ji pristojni organ za čas subsidiarne zaščite izda potni list za
tujca, razen če obstajajo razlogi za zavrnitev izdaje v skladu z zakonom, ki
ureja vstop, zapustitev in bivanje tujcev v Republiki Sloveniji.
(3) Oseba s subsidiarno zaščito, ki nima lastnih sredstev za
preživljanje, ali ji preživljanje ni zagotovljeno na drug način, je v postopku
izdaje potnega lista oproščena plačila upravne takse in stroškov tiskovine.
(4) Pristojni organ za izvajanje postopkov izdaje, vročitve
in naznanitve pogrešitve potnega lista za osebo s subsidiarno zaščito je
ministrstvo.
X. POGLAVJE
EVIDENCE
114. člen
(zbirke osebnih podatkov)
(1) Ministrstvo za opravljanje nalog po tem zakonu vodi:
1.     
evidenco prosilcev za mednarodno zaščito (v nadaljevanju: evidenca
prosilcev);
2.     
evidenco oseb, ki jim je bila priznana mednarodna zaščita;
3.     
evidence listin, izdanih na podlagi tega zakona (v nadaljevanju: evidence
izdanih listin).
(2) Evidenco iz 1. točke prejšnjega odstavka ministrstvo vodi
za namen odločanja o prošnjah prosilcev za mednarodno zaščito, zagotavljanja
pravic prosilcem za mednarodno zaščito in izvajanja drugih postopkov v skladu s
tem zakonom.
(3) Evidenco iz 2. točke prvega odstavka tega člena
ministrstvo vodi z namenom odločanja o pravicah in obveznostih oseb, ki jim je
bila priznana mednarodna zaščita, in izhajajo iz tega statusa.
(4) Evidence iz 3. točke prvega odstavka tega člena
ministrstvo vodi za namen preverjanja istovetnosti, tujskega statusa ter
prehoda državne meje prosilcev in oseb z mednarodno zaščito.
(5) Evidence iz tega člena se vodijo v elektronski obliki in
zagotavljajo evidentiranje dostopov do podatkov in dokumentov, in sicer tako,
da se shranjujejo podatki o tem, kdo in kdaj je izvajal posamezna opravila v
zvezi s posameznim podatkom ali dokumentom. Pri skeniranih dokumentih se
shranjujejo tudi podatki o tem, kdo in kdaj je dokument skeniral.
(6) Za namen opravljanja nalog v skladu s tem zakonom
ministrstvo omogoči uradu dostop in obdelavo podatkov iz evidenc iz tega člena.
115. člen
(osebni podatki prosilcev za mednarodno zaščito in evidenca
prosilcev)
(1) Evidenca prosilcev vsebuje naslednje osebne podatke
prosilca:
1.     
podatke iz šestega odstavka 45. člena tega zakona;
2.     
fotografijo iz 26. točke šestega odstavka 45. člena tega zakona;
3.     
prstne odtise iz 26. točke šestega odstavka 45. člena tega zakona;
4.     
EMŠO iz sedmega odstavka 45. člena tega zakona;
5.     
CR številko, ki jo za namen identifikacije prosilcu v okviru postopka iz
42. člena tega zakona določi policija;
6.     
naslov začasnega prebivanja iz sedmega odstavka 45. člena tega
zakona, vključno z datumom začetka in zaključka nastanitve na tem naslovu,
razlogom za zaključek nastanitve, datumom, uro in razlogom zadnjega izhoda ter
datumom obvestila stanodajalca ali predstojnika institucije iz drugega odstavka
50. člena tega zakona;
7.     
podatke o dnevni prisotnosti prosilcev v azilnem domu, njegovi
izpostavi, drugih institucijah ali na zasebnem naslovu;
8.     
podatke o izdani izkaznici za prosilca (številka in datum izdaje);
9.     
podatke o postavitvi zakonitih zastopnikov in skrbnikov za mladoletne
prosilce brez spremstva ter osebno ime, datum rojstva in stalno prebivališče
zakonitega zastopnika oziroma skrbnika;
10.  
dokumentacijo, ki v okviru izvajanja nalog po tem zakonu nastaja v času
od vložitve prošnje za mednarodno zaščito do pravnomočne odločitve in vsebuje
podatke o:
- 
zdravstvenem in psiho-socialnem stanju prosilca v zvezi z nastanitvijo v
azilnem domu ali njegovi izpostavi,
- 
vlogah in rešitvah komisije iz tretjega odstavka 83. člena tega
zakona,
- 
izdanih dovolilnicah za prenočitev zunaj azilnega doma ali njegove
izpostave,
- 
izvajanju vzdrževalnih del prosilcev v azilnem domu ali njegovi
izpostavi,
- 
dostopanju prosilcev do svetovalcev za begunce,
- 
vključevanju v sistem šolanja in izobraževanja,
- 
zaposlitvi,
- 
izplačani finančni pomoči v primeru nastanitve na zasebnem naslovu in žepnini
ter neizplačilu žepnine,
- 
materialni oskrbi prosilca z obleko, obutvijo in sredstvi za osebno
higieno,
- 
lažjih in težjih kršitvah pravil bivanja iz 82.a člena tega zakona;
11.  
podatke o izdanih sklepih o omejitvi gibanja, odločitvah po tem zakonu,
vloženih pravnih sredstvih in odločitvah sodišč, vključno z razlogi teh
odločitev.
(2) Ko je sprejeta pravnomočna odločitev o prošnji za
priznanje mednarodne zaščite, se v evidenco prosilcev vpišejo podatki o vrsti
in datumu odločitve, vsi ostali podatki, razen podatkov o osebnem imenu, datumu
rojstva, kraju rojstva, spolu in državljanstvu, pa se blokirajo. Dostop do
blokiranih podatkov je dovoljen le pristojnim državnim organom zaradi pregona
kaznivega dejanja, katerega storilec se preganja po uradni dolžnosti, v drugih
primerih, ki so povezani z zagotavljanjem nacionalne varnosti ali ustavne
ureditve in so določeni z zakonom, ter na podlagi izrecne privolitve prosilca. Pristojni
organ je v primeru vložitve zahtevka za uvedbo ponovnega postopka upravičen do
dostopa in uporabe blokiranih podatkov. Po poteku 50 let po sprejeti
pravnomočni odločitvi o prošnji za priznanje mednarodne zaščite se blokirani
podatki nepovratno uničijo, neblokirani pa arhivirajo.
116. člen
(evidenca oseb, ki jim je priznana mednarodna zaščita)
(1) Če je prosilcu priznana mednarodna zaščita, se pred
blokiranjem podatkov iz evidence prosilcev v evidenco oseb, ki jim je bila
priznana mednarodna zaščita, prevzamejo podatki o osebnem imenu, datumu
rojstva, kraju rojstva, spolu, državljanstvu, materinem jeziku, izobrazbi in
poklicu, zakonskemu stanu, imenu in priimku, državljanstvu ter naslovu
začasnega prebivališča družinskih članov, ki že prebivajo v Republiki
Sloveniji, ki živijo v izvorni državi in ki živijo izven izvorne države ter podatki
ter podatki iz 2., 4. in 9. točke prvega odstavka prejšnjega člena.
(2) Evidenca oseb, ki jim je bila priznana mednarodna
zaščita, vsebuje:
1.     
podatke iz prejšnjega odstavka;
2.     
številko, datum izdaje in vrsto izdanega dovoljenja za prebivanje;
3.     
naslov stalnega prebivališča v Republiki Sloveniji;
4.     
naslov začasnega prebivališča v Republiki Sloveniji;
5.     
številko in datum izdaje potnega lista za begunca oziroma potnega lista
za tujca za osebo s subsidiarno zaščito;
6.     
dokumentacijo, ki v okviru izvajanja nalog po tem zakonu nastaja v
obdobju vključevanja osebe z mednarodno zaščito v slovensko družbo, in sicer:
- 
osebni integracijski načrt,
- 
podatke o vključitvi v sistem socialnega varstva in o prejetih denarnih
pomočeh,
- 
podatke o vključitvi v sistem zdravstvenega zavarovanja,
- 
podatke in poročila o zaposlitvi, dohodkih in drugih prejemkih ter
premoženju,
- 
podatke o izplačilu denarnega nadomestila za nastanitev na zasebnem
naslovu,
- 
podatke in poročila o obiskovanju tečaja slovenskega jezika in
opravljanja preizkusa znanja,
- 
podatke in poročila o obiskovanju tečaja spoznavanja slovenske družbe,
- 
psiho-socialna poročila v zvezi z nastanitvijo v integracijski hiši,
- 
podatke o vključevanju v sistem šolanja in izobraževanja in o
pridobljeni izobrazbi v Republiki Sloveniji,
- 
postavitev zakonitih zastopnikov in skrbnikov za mladoletne osebe z
mednarodno zaščito brez spremstva,
- 
izrečene ukrepe glede kršitev hišnega reda integracijske hiše,
- 
poročila o zdravstvenem stanju, če begunec oziroma oseba s subsidiarno
zaščito s tem pisno soglaša;
7.     
podatke o družinskih članih, ki so v Republiko Slovenijo prišli na
podlagi postopka združevanja družine.
(3) Osebni podatki iz evidence oseb, ki jim je bila priznana mednarodna
zaščita, se razen podatkov o osebnem imenu, datumu rojstva, kraju rojstva,
spolu in državljanstvu, ob prenehanju statusa osebe s priznano mednarodno
zaščito blokirajo. Dostop do blokiranih podatkov je dovoljen le pristojnim
državnim organom zaradi pregona kaznivega dejanja, katerega storilec se
preganja po uradni dolžnosti, v drugih primerih, ki so povezani z
zagotavljanjem nacionalne varnosti ali ustavne ureditve in so določeni z
zakonom, ter na podlagi izrecne privolitve prosilca. Po poteku 50 let od
prenehanja statusa osebe z mednarodno zaščito se blokirani podatki nepovratno
uničijo, neblokirani pa arhivirajo.
117. člen
(evidence izdanih listin)
(1) Evidence izdanih listin sestavljajo:
-       
evidenca izkaznic prosilca, izdanih na podlagi 107. člena tega
zakona (v nadaljnjem besedilu: evidenca izkaznic);
-       
evidenca izkaznic dovoljenj za prebivanje, izdanih na podlagi
108. člena tega zakona (v nadaljnjem besedilu: evidenca izkaznic dovoljenj
za prebivanje);
-       
evidenca potnih listov za begunca, izdanih na podlagi 111. člena
tega zakona (v nadaljnjem besedilu: evidenca potnih listov za begunce);
-       
evidenca potnih listov za tujca za osebe s subsidiarno zaščito, izdanih
na podlagi 113. člena tega zakona (v nadaljnjem besedilu: evidenca potnih
listov za tujce).
(2) Evidenca izkaznic vsebuje naslednje podatke iz evidence prosilcev:
osebno ime, datum in kraj rojstva, spol, državljanstvo, EMŠO, naslov začasnega prebivanja
v Republiki Sloveniji in fotografijo prosilca ter številko in datum izdaje
izkaznice.
(3) Evidenca izkaznic dovoljenj za prebivanje vsebuje naslednje
podatke iz evidence oseb, ki jim je priznana mednarodna zaščita: osebno ime,
datum in kraj rojstva, spol, državljanstvo, EMŠO, naslov stalnega in začasnega
prebivališča in fotografijo imetnika dovoljenja, osebno ime, datum in kraj
rojstva zakonitega zastopnika ali skrbnika imetnika dovoljenja, serijska
številka, datum izdaje dovoljenja, podatki o veljavnosti, vrsti izdanega
dovoljenja ter podatke o ukradenih in pogrešanih dovoljenjih, izdanih istemu
imetniku.
(4) Evidenca potnih listov za begunce vsebuje naslednje
podatke iz evidence oseb, ki jim je priznana mednarodna zaščita: osebno ime,
datum in kraj rojstva, spol, državljanstvo, naslov stalnega in začasnega
prebivališča, EMŠO, fotografijo ter prstni odtis imetnika potnega lista s
podatki o roki in prstu prstnega odtisa, osebno ime, datum in kraj rojstva
zakonitega zastopnika oziroma skrbnika imetnika potnega lista, ter številko in
datum izdaje odločbe oziroma podatek o vrsti potnega lista, registrski in
serijski številki potnega lista, datumu izdaje in veljavnosti potnega lista ter
podatke o ukradenih in pogrešanih potnih listih, izdanih istemu imetniku.
(5) Evidenca potnih listov za tujce vsebuje naslednje podatke
iz evidence oseb, ki jim je priznana mednarodna zaščita: osebno ime, datum in
kraj rojstva, spol, državljanstvo, naslov začasnega prebivališča, EMŠO,
fotografijo ter prstni odtis imetnika potnega lista s podatki o roki in prstu
prstnega odtisa, osebno ime, datum in kraj rojstva zakonitega zastopnika ali
skrbnika imetnika potnega lista, ter številko in datum izdaje odločbe oziroma
podatek o vrsti potnega lista, registrski in serijski številki potnega lista,
datumu izdaje in veljavnosti potnega lista ter podatke o ukradenih in
pogrešanih potnih listih, izdanih istemu imetniku.
118. člen
(zbiranje, obdelava in posredovanje osebnih podatkov)
(1) Pristojni organ zbira osebne podatke za vpis v evidence iz
1. in 2. točke prvega odstavka 114. člena tega zakona neposredno od
posameznikov, na katere se podatki nanašajo, prič, iz uradnih in drugih zbirk
osebnih podatkov ter na podlagi izvedenih aktivnosti zagotavljanja pravic in
integracijskih ukrepov za osebe, ki jim je priznana mednarodna zaščita. Kadar
tako določa ta zakon, pristojni organ po uradni dolžnosti sam generira podatke.
(2) Upravljavci zbirk osebnih podatkov, ki razpolagajo s
podatki, ki so potrebni za ugotovitev dejstev v zvezi z vodenjem in odločanjem
v postopkih po tem zakonu, so dolžni na podlagi obrazložene pisne zahteve
pristojnega organa brezplačno najkasneje v roku 15 dni posredovati zahtevane
podatke. Zahteva vsebuje navedbo zahtevanih podatkov, pravno podlago za
posredovanje, namen njihove uporabe in številko zadeve.
(3) Ministrstvo osebne podatke iz evidenc iz 1. in 2. točke
prvega odstavka 114. člena tega zakona lahko posreduje le na obrazloženo
pisno zahtevo uporabnika, ki izkaže pravno podlago za pridobitev osebnih
podatkov v zakonu ali izrecni pisni privolitvi posameznika, na katerega se
osebni podatki nanašajo.
(4) Za odstranitev osebe, katere prošnja je bila zavrnjena
ali zavržena in je bila odrejena njena prisilna odstranitev v izvorno državo,
se tujim organom lahko posreduje le osebno ime, datum in kraj rojstva, spol,
državljanstvo, podatke o dokumentih, ki jih je izdala izvorna država, ter
zadnji naslov v tej državi.
(5) Podatki, pridobljeni z daktiloskopiranjem in fotografije
prosilca, se za izvajanje Uredbe 604/2013/EU posredujejo državi članici
Evropske unije in državi pristopnici k tej uredbi.
118.a člen
(pridobivanje podatkov iz drugih zbirk)
(1) Ministrstvo podatke iz prvega odstavka prejšnjega člena
za osebe po tem zakonu brezplačno pridobiva iz obstoječih zbirk upravljavcev
podatkov.
(2) Za odločanje pri uveljavljanju pravic in za potrebe
spremljanja učinkovitosti integracijskih ukrepov po tem zakonu ministrstvo
podatke iz 115. in 116. člena tega zakona pridobiva iz obstoječih zbirk
podatkov naslednjih upravljavcev:
1.     
ministrstva, pristojnega za šolstvo, oziroma izvajalcev
vzgojno-izobraževalne ali študijske dejavnosti – podatke o vključenosti oseb v
vzgojni oziroma izobraževalni oziroma višješolski zavod (ime vrtca ali osnovne
šole ali srednje šole ali višje strokovne šole ter obdobje vključenosti), datum
izpisa iz izobraževalnega zavoda, datum zaključka izobraževalnega programa,
podatek o letniku izobraževanja, datum prvega vpisa v izobraževalni program,
podatek o nazivu izobraževalnega programa in smeri, podatek o statusu (dijak,
študent, udeleženec izobraževanja odraslih), podatek o načinu izobraževanja
(redno oziroma izredno);
2.     
ministrstva, pristojnega za visoko šolstvo – podatke o vključenosti
študentov v izobraževalne programe (ime fakultete, obdobje vključenosti), vrsta
visokošolskega zavoda, datum prvega vpisa v študijski program, datum izpisa iz
študijskega zavoda, datum zaključka študijskega programa, podatke o letniku
izobraževanja, podatek o statusu (ima ali nima status študenta), podatek o
načinu izobraževanja (redno oziroma izredno);
3.     
ministrstva, pristojnega za delo, družino in socialne zadeve – podatki o
pravicah po zakonu, ki ureja pravico do denarne socialne pomoči in varstvenega
dodatka;
4.     
Zavoda za pokojninsko in invalidsko zavarovanje Slovenije – podatke o
zavarovancih, vključenih v pokojninsko in invalidsko zavarovanje (podlaga za
zavarovanje, datum prijave in odjave v pokojninsko in invalidsko zavarovanje ter
podatke o zavarovalnem času);
5.     
Zavoda za zdravstveno zavarovanje Slovenije – podatke o zavarovancih,
vključenih v obvezno zdravstveno zavarovanje (podlaga za zavarovanje, datum
prijave in odjave v obvezno zdravstveno zavarovanje);
6.     
Zavoda Republike Slovenije za zaposlovanje – podatke o brezposelnih
osebah iz evidence brezposelnih oseb (datum prenehanja delovnega razmerja,
datum prijave in odjave v evidenco ter o razlogih prenehanja vodenja v
evidenci, podatke o višini, obdobju upravičenosti, datumu izplačila in o
razlogih prenehanja izplačevanja nadomestil iz naslova zavarovanja za primer
brezposelnosti posameznih brezposelnih oseb), podatke o višini, obdobju
upravičenosti, datumu izplačila in o razlogih prenehanja izplačevanja dodatka
za aktivnost, podatke iz evidence oseb, vključenih v ukrepe aktivne politike
zaposlovanja in evidence iskalcev zaposlitve (datum prijave in odjave v
evidenco ter o razlogih prenehanja vodenja v tej evidenci), podatke iz evidence
brezposelnih oseb, ki so začasno nezaposljive (podatke o datumu obravnave na
komisiji, podatke o mnenju in predlogih ukrepov komisije in predvideno trajanje
začasne nezaposljivosti);
7.     
Finančne uprave Republike Slovenije – v skladu z zakonom, ki ureja
davčni postopek, podatke o dohodkih skladno z zakonom, ki ureja dohodnino, ki
niso oproščeni plačila dohodnine, podatke o številkah TRR oseb v tujini;
8.     
Agencije Republike Slovenije za javnopravne evidence in storitve (AJPES)
– podatke o vrednosti lastniških deležev (matična številka zasebnika ali pravne
osebe, datum vpisa in izbrisa v Poslovni register Slovenije,
pravnoorganizacijska oblika, davčna številka zasebnika ali pravne osebe, znesek
osnovnega kapitala, lastniški delež osebe v gospodarski družbi ali zadrugi),
podatek o višini dobička zasebnikov in pravnih oseb, podatek o številki
transakcijskega računa, podatek o statusu računa (odprt, zaprt), datum zaprtja
računa.
(3) Ob pridobivanju podatkov iz tega člena oseb, na katere se
podatki nanašajo, ni treba predhodno seznaniti.
119. člen
(varstvo osebnih podatkov)
(1) Pristojni organi vse osebne podatke prosilcev in oseb s
priznano mednarodno zaščito varujejo zlasti pred organi njihove izvorne države
in ne pridobivajo nikakršnih informacij od domnevnih subjektov preganjanja ali
povzročiteljev resne škode tako, da bi bili ti subjekti neposredno obveščeni,
da je zadevni prosilec podal prošnjo.
(2) Osebne podatke prosilcev in oseb s priznano mednarodno zaščito,
potrebne za izdelavo izkaznice prosilca iz 107. člena tega zakona,
izkaznice dovoljenja za prebivanje iz 108. člena tega zakona, potnega
lista za begunca iz 111. člena tega zakona in potnega lista za tujca za
osebo s subsidiarno zaščito iz 113. člena tega zakona, sme uporabljati
pooblaščeno podjetje ali organ zgolj za vnos v navedenim listinam pripadajoče obrazce
in za izdelavo navedenih listin in jih v 30 dneh po uporabi uniči.

Zakon o mednarodni zaščiti – ZMZ-1 (Uradni
list RS, št. 22/16) vsebuje naslednje prehodne in
končne določbe:
»XI. POGLAVJE
PREHODNE IN KONČNE DOLOČBE
120. člen
(podzakonski predpisi)
(1) Podzakonske predpise na podlagi tega zakona je treba
izdati v enem letu po uveljavitvi tega zakona.
(2) Z dnem uveljavitve tega zakona prenehajo veljati:
-       
Uredba o načinih in pogojih za zagotavljanje pravic osebam z mednarodno
zaščito (Uradni list RS, št. 55/11 in 36/14);
-       
Uredba o načinu izvedbe preselitve oseb, ki so v Republiko Slovenijo
sprejete na podlagi letne kvote (Uradni list RS, št. 59/11);
-       
Pravilnik o postopku s tujcem, ki izrazi namen podati prošnjo za
mednarodno zaščito v Republiki Sloveniji ter postopku sprejema prošnje za
mednarodno zaščito (Uradni list RS, št. 64/11 in 29/13);
-       
Pravilnik o načinu dostopa prosilcev za mednarodno zaščito do
svetovalcev za begunce ter nagrajevanju in povračilu stroškov svetovalcem za
begunce (Uradni list RS, št. 3/12 in 29/13);
-       
Pravilnik o načinu izvajanja zakonitega zastopanja mladoletnikov brez
spremstva ter načinu zagotavljanja ustrezne nastanitve, oskrbe in obravnave
mladoletnikov brez spremstva zunaj azilnega doma ali njegove izpostave (Uradni
list RS, št. 6/12 in 36/14);
-       
Pravilnik o pravicah prosilcev za mednarodno zaščito (Uradni list RS,
št. 68/11, 42/12 in 64/14);
-       
Pravilnik o organizaciji in pravilih bivanja v integracijski hiši (Uradni
list RS, št. 48/11);
-       
Pravilnik o vsebini, obliki in načinu izdaje potnega lista za begunce
(Uradni list RS, št. 55/11 in 52/13);
-       
Pravilnik o hišnem redu Azilnega doma (Uradni list RS, št. 62/11);
-       
Pravilnik o usposabljanju in opravljanju preverjanja znanj svetovalcev
za begunce (Uradni list RS, št. 101/11).
(3) Do uveljavitve podzakonskih predpisov na podlagi tega
zakona se uporabljajo predpisi iz prejšnjega odstavka, če niso v nasprotju z
določbami tega zakona.
121. člen
(izdaja potnega lista)
Do ureditve v zakonu, ki ureja vstop, zapustitev in bivanje
tujcev v Republiki Sloveniji, se za namen vstopa družinskega člana osebe z
mednarodno zaščito, ki nima veljavne potne listine, smiselno uporabljajo
določbe 113. člena tega zakona. V tem primeru pristojni organ izda potni
list za tujca brez dveh prstnih odtisov in podpisa družinskega člana osebe s
priznano mednarodno zaščito, in sicer z veljavnostjo do 90 dni.
122. člen
(uskladitev predpisov)
(1) Določbe predpisov s področja zdravstva in zdravstvenega zavarovanja,
ki se nanašajo na zdravstveno varstvo oseb s priznano mednarodno zaščito, se
uskladijo z določbami tega zakona v šestih mesecih po uveljavitvi tega zakona.
(2) Določbe predpisov s področja socialnega varstva, ki se
nanašajo na socialno varstvo oseb s priznano mednarodno zaščito, se uskladijo z
določbami tega zakona v šestih mesecih po uveljavitvi tega zakona.
(3) Določbe predpisov s področja družinske politike, ki se
nanašajo na osebe s priznano mednarodno zaščito, se uskladijo z določbami tega
zakona v šestih mesecih po uveljavitvi tega zakona.
123. člen
(izkaznice in potni listi)
Izkaznice prosilca, izkaznice dovoljenja za prebivanje,
izdana kot samostojna listina, potni listi za begunca in potni listi za osebo s
subsidiarno zaščito, ki so bili izdani na podlagi Zakona o mednarodni zaščiti
(Uradni list RS, št. 11/11 – uradno prečiščeno besedilo, 98/11 – odl. US,
83/12, 111/13, 114/13 – odl. US in 82/15 – odl. US), ostanejo v veljavi do
poteka njihove veljavnosti.
124. člen
(obvestilo organizacij)
Organizacije, ki delujejo v imenu Visokega komisariata v
Republiki Sloveniji, pristojni organ v šestih mesecih po uveljavitvi tega
zakona obvestijo o prenosu nalog in načinu ter obsegu delovanja v imenu
Visokega komisariata v Republiki Sloveniji.
125. člen
(zaključek postopkov)
Postopki, ki so se začeli na podlagi določb Zakona o
mednarodni zaščiti (Uradni list RS, št. 11/11 – uradno prečiščeno
besedilo, 98/11 – odl. US, 83/12, 111/13, 114/13 – odl. US in 82/15 – odl. US),
se nadaljujejo in končajo po določbah tega zakona. Če je oseba vložila prošnjo
za mednarodno zaščito pred uveljavitvijo tega zakona, se za postopke sodnega
varstva uporabljata določbi 74. in 75. člena Zakona o mednarodni zaščiti
(Uradni list RS, št. 11/11 – uradno prečiščeno besedilo, 98/11 – odl. US,
83/12, 111/13 in 114/13 – odl. US).
126. člen
(nadaljevanje z delom)
(1) Svetovalci za begunce, ki so bili imenovani na podlagi
določb Zakona o mednarodni zaščiti (Uradni list RS, št. 11/11 – uradno
prečiščeno besedilo, 98/11 – odl. US, 83/12, 111/13, 114/13 – odl. US in 82/15
– odl. US), nadaljujejo delo do izteka obdobja, za katero so bili imenovani.
(2) Zakoniti zastopniki, imenovani na podlagi določb Zakona o
mednarodni zaščiti (Uradni list RS, št. 11/11 – uradno prečiščeno
besedilo, 98/11 – odl. US, 83/12, 111/13, 114/13 – odl. US in 82/15 – odl. US),
nadaljujejo z delom.
(3) Člani komisije iz tretjega odstavka 83. člena Zakona
o mednarodni zaščiti (Uradni list RS, št. 11/11 – uradno prečiščeno besedilo,
98/11 – odl. US, 83/12, 111/13, 114/13 – odl. US in 82/15 – odl. US)
nadaljujejo delo kot člani komisije na podlagi določb četrtega odstavka
83. člena tega zakona do izteka njihovega mandata.
127. člen
(prenehanje veljavnosti)
Z dnem uveljavitve tega zakona preneha veljati Zakon o
mednarodni zaščiti (Uradni list RS, št. 111/07, 58/09, 99/10, 11/11 –
uradno prečiščeno besedilo, 98/11 – odl. US, 83/12, 111/13, 114/13 – odl. US in
82/15 – odl. US).
128. člen
(začetek veljavnosti)
Ta zakon začne veljati trideseti dan po objavi v Uradnem
listu Republike Slovenije.«.

Zakon o spremembi in dopolnitvah Zakona o
tujcih – ZTuj-2D (Uradni list RS, št. 5/17) vsebuje naslednjo končno določbo:
»7. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembah in dopolnitvah Zakona o mednarodni
zaščiti – ZMZ-1A (Uradni list RS, št. 54/21) vsebuje naslednje prehodne in
končne določbe:
»PREHODNE IN KONČNE DOLOČBE
64. člen
(zaključek postopkov)
Postopki, ki so se začeli pred začetkom uporabe tega zakona,
se nadaljujejo in končajo po določbah Zakona o mednarodni zaščiti (Uradni list
RS, št. 16/17 – uradno prečiščeno besedilo).
65. člen
(podzakonski predpisi)
Vlada in minister, pristojen za notranje zadeve, uskladita
predpise, izdane na podlagi Zakona o mednarodni zaščiti (Uradni list RS,
št. 16/17 – uradno prečiščeno besedilo), z določbami tega zakona v šestih
mesecih od njegove uveljavitve.
66. člen
(veljavnost)
(1) Ta zakon začne veljati trideseti dan po objavi v Uradnem
listu Republike Slovenije, uporabljati pa se začne šest mesecev po njegovi
uveljavitvi.
(2) Do začetka uporabe tega zakona se uporabljajo določbe
Zakona o mednarodni zaščiti (Uradni list RS, št. 16/17 – uradno prečiščeno
besedilo).«.