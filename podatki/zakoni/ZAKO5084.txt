Prvi del: SPLOŠNE DOLOČBE
1. člen
(namen zakona)
(1) Ta zakon opredeljuje pojem nasilja v družini, določa
vlogo in naloge državnih organov, nosilcev javnih pooblastil, izvajalcev javnih
služb in drugih izvajalcev storitev na področju socialnega varstva, dolgotrajne
oskrbe zdravstva, vzgoje in izobraževanja, organov samoupravnih lokalnih
skupnosti (v nadaljnjem besedilu: organi in organizacije) in nevladnih
organizacij pri obravnavanju nasilja v družini ter določa ukrepe za varstvo
žrtev nasilja v družini.
(2) Za preprečevanje nasilja v družini in za varstvo ter
pomoč žrtvi se poleg ukrepov, ki jih določa ta zakon, uporabljajo tudi ukrepi,
določeni z drugimi zakoni in na njihovi podlagi izdanimi predpisi.
(3) S tem zakonom se v pravni red Republike Slovenije delno
prenaša Direktiva 2012/29/EU Evropskega parlamenta in Sveta z dne 25. 10.
2012 o določitvi minimalnih standardov na področju pravic, podpore in zaščite
žrtev kaznivih dejanj in nadomestitvi Okvirnega sklepa Sveta 2001/220/PNZ (UL L
št. 315 z dne 14. 11. 2012, str. 57), popravljena s Popravkom (UL L
št. 287 z dne 31. 10. 2015, str. 87).
2. člen
(opredelitev družinskih članov)
(1) Družinski člani oziroma članice (v nadaljnjem besedilu:
družinski člani) po tem zakonu so:
-       
zakonec ali zunajzakonski partner,
-       
sorodnik v ravni vrsti,
-       
sorodniki v stranski vrsti do vštetega četrtega kolena,
-       
oseba v svaštvu v ravni vrsti,
-       
oseba v svaštvu v stranski vrsti do vštetega drugega kolena,
-       
posvojitelj in posvojenec,
-       
rejnik in otrok, nameščen v rejniško družino,
-       
skrbnik in varovanec,
-       
osebe, ki imajo skupnega otroka,
-       
osebe, ki živijo v skupnem gospodinjstvu,
-       
osebe, ki so v partnerskem razmerju, ne glede na to, ali živijo v
skupnem gospodinjstvu.
(2) Za družinske člane po tem zakonu se štejejo osebe iz
prejšnjega odstavka, tudi če sta razmerje ali skupnost prenehala.
(3) Za družinskega člana po tem zakonu se šteje tudi novi
zakonec ali zunajzakonski partner ali partner v sklenjeni ali nesklenjeni
partnerski zvezi družinskega člana ali otrok katerega od družinskih članov iz
prvega odstavka tega člena.
3. člen
(opredelitev nasilja v družini)
(1) Nasilje v družini (v nadaljnjem besedilu: nasilje) je
prepovedano.
(2) Nasilje je vsaka uporaba fizičnega, spolnega, psihičnega
ali ekonomskega nasilja enega družinskega člana (v nadaljnjem besedilu: povzročitelj
nasilja) proti drugemu družinskemu članu (v nadaljnjem besedilu: žrtev) oziroma
zanemarjanje ali zalezovanje žrtve ne glede na starost, spol ali katerokoli
drugo osebno okoliščino žrtve ali povzročitelja nasilja, in telesno kaznovanje
otrok.
(3) Fizično nasilje je vsaka uporaba fizične sile ali grožnja
z uporabo fizične sile, ki žrtev prisili, da kaj stori ali opusti ali da kaj
trpi ali ji omejuje gibanje oziroma komuniciranje in ji povzroči bolečino,
strah ali ponižanje, ne glede na to, ali so nastale telesne poškodbe.
(4) Spolno nasilje so ravnanja s spolno vsebino, v katera
žrtev ne privoli, je vanje prisiljena ali zaradi svoje stopnje razvoja ne
razume njihovega pomena, grožnje z uporabo spolnega nasilja, ter javna objava
spolnih vsebin o žrtvi.
(5) Psihično nasilje so ravnanja in razširjanje informacij, s
katerimi povzročitelj nasilja pri žrtvi povzroči strah, ponižanje, občutek
manjvrednosti, ogroženosti in druge duševne stiske, tudi če so storjena z
uporabo informacijsko komunikacijske tehnologije.
(6) Ekonomsko nasilje je neupravičeno nadzorovanje ali
omejevanje žrtve pri razpolaganju z dohodki oziroma upravljanju s premoženjem,
s katerim žrtev samostojno razpolaga oziroma upravlja ali neupravičeno
omejevanje razpolaganja oziroma upravljanja s skupnim premoženjem družinskih
članov, neupravičeno neizpolnjevanje finančnih oziroma premoženjskih obveznosti
do družinskega člana ali neupravičeno prelaganje finančnih oziroma
premoženjskih obveznosti na družinskega člana.
(7) Zanemarjanje je oblika nasilja, kadar povzročitelj
nasilja opušča dolžno skrb za žrtev, ki jo potrebuje zaradi bolezni,
invalidnosti, starosti, razvojnih ali drugih osebnih okoliščin.
(8) Zalezovanje je naklepno ponavljajoče se neželeno
vzpostavljanje stika, zasledovanje, fizično vsiljevanje, opazovanje,
zadrževanje na krajih, kjer se žrtev giba ali druga oblika neželenega vdora v
življenje žrtve.
3.a člen
(prepoved telesnega kaznovanja otrok)
(1) Telesno kaznovanje otrok je prepovedano.
(2) Telesno kaznovanje otrok je vsako fizično, kruto ali
ponižujoče kaznovanje otrok oziroma vsako dejanje, namenjeno kaznovanju otrok,
ki ima elemente fizičnega, psihičnega ali spolnega nasilja ali zanemarjanja kot
vzgojne metode.
4. člen
(posebno varstvo in skrb)
(1) Posebno varstvo pred nasiljem uživa mladoletni družinski
član (v nadaljnjem besedilu: otrok).
(2) Otrok je žrtev nasilja tudi, če je prisoten pri izvajanju
nasilja nad drugim družinskim članom ali živi v okolju, kjer se nasilje izvaja.
(3) Posebne skrbi pri obravnavanju nasilja in nudenju pomoči
žrtvam so deležne starejše osebe in invalidi ter osebe, ki zaradi osebnih
okoliščin niso sposobne skrbeti zase.
5. člen
(dolžnost ravnanja)
Organi in organizacije so dolžni izvesti vse postopke in
ukrepe, ki so potrebni za zaščito žrtve glede na stopnjo njene ogroženosti in
zaščito njenih koristi in pri tem zagotoviti spoštovanje integritete žrtve. Če
je žrtev nasilja otrok, imajo koristi in pravice otroka prednost pred koristmi
in pravicami drugih udeleženk oziroma udeležencev postopka.
6. člen
(dolžnost prijave)
(1) Organi in organizacije ter nevladne organizacije, ki pri
svojem delu izvedo za okoliščine, na podlagi katerih je mogoče sklepati, da se
izvaja nasilje, so dolžni o tem takoj obvestiti center za socialno delo, razen
v primeru, če žrtev temu izrecno nasprotuje in ne gre za sum storitve kaznivega
dejanja, ki se preganja po uradni dolžnosti.
(2) Vsakdo, zlasti pa strokovni delavci oziroma delavke v
zdravstvu ter osebje vzgojno-varstvenih, vzgojno-izobraževalnih zavodov in
socialnih zavodov, ter izvajalci vsebin za otroke v športnih in kulturnih
združenjih, ne glede na določbe o varovanju poklicne skrivnosti takoj obvesti
center za socialno delo, policijo ali državno tožilstvo, kadar sumi, da je
žrtev nasilja otrok ali oseba, ki zaradi osebnih okoliščin ni sposobna skrbeti
zase.
7. člen
(spremljevalec žrtve)
(1) Žrtev nasilja si lahko izbere osebo (v nadaljnjem
besedilu: spremljevalec), ki jo lahko spremlja v vseh postopkih, povezanih z
nasiljem in v postopkih, kjer je udeležen povzročitelj nasilja.
(2) Za prisotnost spremljevalca v postopkih iz prejšnjega
odstavka zadostuje, da žrtev pred pričetkom postopka ali v postopku izjavi, da
jo določena oseba spremlja in da želi, da je v postopku prisotna.
(3) Spremljevalec je lahko vsaka polnoletna oseba, ki v
postopku ni obravnavana kot povzročitelj nasilja.
(4) Spremljevalec pomaga žrtvi pri zaščiti njene integritete
v postopkih pred organi in organizacijami, pomaga pri iskanju rešitev in nudi
žrtvi psihično oporo.
(5) Organ, ki vodi postopek, prepove osebi spremljati žrtev v
postopku, če ne izpolnjuje pogoja iz tretjega odstavka tega člena oziroma, če
obstoji verjetnost, da oseba ne bo mogla opravljati nalog iz prejšnjega
odstavka glede na sorodstvene ali druge povezave z žrtvijo ali povzročiteljem nasilja.
8. člen
(pravica žrtve do zagovornika)
Žrtev nasilja ima pravico do zagovornice oziroma zagovornika
(v nadaljnjem besedilu: zagovornik), ki v skladu s posebnimi predpisi ščiti
žrtvine koristi v postopkih in aktivnostih, ki jo zadevajo.
9. člen
(varstvo identitete žrtve)
(1) O žrtvah ali povzročiteljih nasilja ne smejo biti
javnosti posredovani podatki, na podlagi katerih bi bilo mogoče prepoznati
žrtev ali njeno družino. Posredovanje podatkov je dopustno le, če polnoletna
žrtev s tem izrecno soglaša in s tem ne izpostavlja otrok ali njihovih osebnih
podatkov.
(2) Starši ali otrokov skrbnik, rejnik, posvojitelj so dolžni
v okviru izvajanja skrbi za otroka tega varovati pred izpostavljanjem javnosti.
9.a člen
(varstvo podatkov o žrtvi)
Organi in organizacije ter nevladne organizacije kot poklicno
skrivnost varujejo podatke o nastanitvi žrtve in njenih otrok ali drugih
ukrepih za njihovo zaščito.
9.b člen
(informiranje žrtev)
Organi in organizacije ter nevladne organizacije zagotovijo,
da žrtve prejmejo ustrezne in pravočasne informacije o razpoložljivih podpornih
storitvah in pravnih sredstvih v jeziku, ki ga razumejo.
Drugi del: MREŽA IN NALOGE ORGANOV IN ORGANIZACIJ TER
NEVLADNIH ORGANIZACIJ
10. člen
(vloga organov in organizacij ter nevladnih organizacij)
(1) Organi in organizacije ter nevladne organizacije so
dolžne v okviru z zakoni in drugimi predpisi določenimi nalogami in pooblastili
prednostno obravnavati primere nasilja, zagotavljati medsebojno obveščanje in
pomoč z namenom preprečevanja in odkrivanja nasilja, odpravljanja vzrokov ter
nudenja pomoči žrtvi pri vzpostavitvi pogojev za varno življenje.
(2) Ministrica oziroma minister (v nadaljnjem besedilu:
minister) pristojen za družino, natančneje določi postopke medsebojnega
obveščanja in nudenja pomoči iz prejšnjega odstavka.
(3) Ministri, pristojni za delovanje policije, zdravstvenih
organizacij, socialno-varstvenih in vzgojno-izobraževalnih zavodov, določijo v
soglasju z ministrom pristojnim za družino, pravila in postopke, ki
zagotavljajo usklajeno delovanje organov in organizacij, in ki jih morajo
organi in organizacije z navedenih področij upoštevati pri obravnavanju
primerov nasilja.
(4) Strokovni delavci v organih in organizacijah, ki v okviru
pravil in postopkov iz prejšnjega odstavka opravljajo naloge na področju
nasilja, se v okviru stalnega izobraževanja, izpopolnjevanja in usposabljanja
obvezno redno izobražujejo zlasti o preprečevanju in odkrivanju nasilnih
dejanj, pregonu, sojenju in izvrševanju sankcij za ta nasilna dejanja, o enakosti
med ženskami in moškimi, o potrebah in pravicah žrtev ter preprečevanju
sekundarne viktimizacije v obsegu, ki ga določijo ministri iz prejšnjega
odstavka.
(5) Odgovorne osebe v organih in organizacijah ter nevladne
organizacije zagotovijo usposabljanje vseh strokovnih delavcev, ki se v okviru
svojega dela srečujejo z žrtvami oziroma povzročitelji nasilja.
(6) Sodniki in državni tožilci, ki se pri svojem delu
srečujejo z žrtvami oziroma povzročitelji nasilja, se v okviru stalnega
izobraževanja, izpopolnjevanja in usposabljanja obvezno redno izobražujejo s
področij iz četrtega odstavka tega člena.
11. člen
(nacionalni program)
(1) Državni zbor na predlog vlade sprejme resolucijo o
nacionalnem programu preprečevanja nasilja v družini in nasilja nad ženskami (v
nadaljnjem besedilu: nacionalni program) za obdobje šestih let.
(2) Nacionalni program pripravi ministrstvo, pristojno za
družino, v sodelovanju z drugimi ministrstvi, obsega pa zlasti:
-       
oceno stanja in opredelitev ključnih problemov na področju preprečevanja
nasilja v družini in nasilja nad ženskami;
-       
temeljne cilje, usmeritve in naloge na področju preprečevanja nasilja v
družini in nasilja nad ženskami v obdobju, ki ga obsega nacionalni program;
-       
nosilce akcijskih načrtov za izvajanje usmeritev in nalog iz
nacionalnega programa na posameznih področjih;
-       
preventivne dejavnosti;
-       
podatke, ki se bodo v okviru dejavnosti državne statistike zbirali,
obdelovali, povezovali, shranjevali, analizirali in izkazovali;
-       
usmeritve za obvezno in redno sistematično izobraževanje in
usposabljanje strokovnih delavcev vseh organov in organizacij;
-       
zagotavljanje finančnih in drugih sredstev tudi za delovanje nevladnih
organizacij na področju preprečevanja nasilja;
-       
usmeritve za delo z otroki, žrtvami spolne zlorabe;
-       
delo s povzročitelji nasilja.
12. člen
(akcijski načrti)
(1) Akcijski načrti so izvedbeni akti nacionalnega programa,
ki za posamezno področje opredelijo potrebne aktivnosti za obdobje dveh let.
(2) Predloge akcijskih načrtov na podlagi poročil o preteklem
dveletnem obdobju in morebitne dodatne predloge posameznih ministrstev pripravi
delovna skupina, ki jo za ta namen ustanovi ministrstvo, pristojno za družino,
in skupni akcijski načrt za dveletno obdobje predloži v sprejem vladi.
(3) Ministrstva pošljejo ministrstvu, pristojnemu za družino,
poročilo iz prejšnjega odstavka najkasneje dva meseca pred iztekom
vsakokratnega akcijskega načrta.
13. člen
(poročanje o izvajanju nacionalnega programa)
Vlada vsaki dve leti poroča državnemu zboru o izvajanju
nacionalnega programa. V poročilu navede ukrepe in aktivnosti, izvedene v
preteklem dveletnem obdobju.
14. člen
(naloge centrov za socialno delo)
(1) Center za socialno delo nudi žrtvi in povzročitelju
nasilja storitve po zakonu, ki ureja socialno varstvo, pri čemer je cilj obravnavanja
odprava neposredne ogroženosti in skrb za žrtvino dolgoročno varnost, z odpravo
vzrokov oziroma okoliščin, v katerih prihaja do nasilja, prek reševanja njenih
socialnih in materialnih pogojev bivanja.
(2) Center za socialno delo posebej skrbno obravnava primere
nasilja, kjer je žrtev nasilja otrok, zlasti kadar gre za sum spolne zlorabe
otrok.
(3) Center za socialno delo lahko na zaprosilo žrtve pridobi
od zavoda za prestajanje kazni zapora podatek o prostih izhodih, morebitnem
pobegu s prestajanja kazni zapora in predvidenem datumu odpusta obsojenca, ki
je nad žrtvijo ali njenimi otroki izvajal nasilje.
(4) Center za socialno delo lahko napoti povzročitelja
nasilja v ustrezne socialnovarstvene, izobraževalne, psihosocialne ali
zdravstvene programe, ki jih izvajajo organi in organizacije ter nevladne
organizacije. Center pri izvajalcu programa iz prejšnjega stavka preveri
udeležbo povzročitelja na napoten program. Neudeležba ali neredno obiskovanje
programa v katerega je bil povzročitelj nasilja napoten, pomeni oteževalno
okoliščino za povzročitelja nasilja v sodnih postopkih na podlagi tega zakona.
(5) Pri centru za socialno delo se za obravnavanje nasilja v
družini ustanovi multidisciplinarni tim. Udeležba na timu je za vse vabljene
obvezna.
(6) Sestavo multidisciplinarnega tima in način dela določi
minister, pristojen za družino.
15. člen
(načrt pomoči žrtvi)
(1) Center za socialno delo je po proučitvi okoliščin primera
dolžan nuditi žrtvi oblike pomoči po zakonu, ki ureja socialno varstvo in
oceniti, ali je potrebno oblikovati načrt pomoči žrtvi, ki ga oblikuje skupaj z
žrtvijo. Načrt pomoči oblikuje, če je za vzpostavitev varnega okolja žrtve
potrebno dlje časa trajajoče ukrepanje oziroma je potrebnih več ukrepov pomoči
in v drugih primerih, če oceni, da je to potrebno.
(2) Načrt pomoči se pripravi v okviru multidisciplinarnega
tima iz tretjega odstavka 14. člena tega zakona. Center za socialno delo pozove
k sodelovanju v timu tudi druge organe in organizacije, ki so ali bodo v okviru
področja svojega delovanja obravnavali žrtev oziroma povzročitelja nasilja ter
nevladne organizacije. Odgovorne osebe organov in organizacij, ki so pozvane k
pripravi načrta pomoči, so dolžne zagotoviti sodelovanje predstavnikov organov
in organizacij.
(3) Če je žrtev nasilja otrok, se v načrtu pomoči predvidijo
tudi ukrepi za varstvo otroka po predpisih, ki urejajo družinska razmerja.
16. člen
(služba za koordinacijo in pomoč žrtvam)
(1) Pri centru za socialno delo se z namenom zagotavljanja
pomoči žrtvam nasilja, izvajanja interventne službe, povezovanja dejavnosti
organov in organizacij ter spremljanja in analiziranja pojavov nasilja v
družini oblikuje služba za koordinacijo in pomoč žrtvam. Služba za koordinacijo
in pomoč žrtvam izvaja storitve po zakonu, ki ureja socialno varstvo, nujne
ukrepe za varovanje otrokovih koristi po zakonu, ki ureja družinska razmerja,
in druge naloge v skladu s predpisi.
(2) Služba za koordinacijo in pomoč žrtvam vključuje
interventno službo in krizne centre.
17. člen
(nevladne organizacije)
(1) Nevladne organizacije s področja obravnave in zaščite
proti nasilju v okviru svojih programov nudijo zaščito in psihosocialno pomoč
žrtvam, organizirajo programe za učenje povzročiteljev nasilja o nenasilnem
vedenju v medosebnih odnosih z namenom preprečevanja nadaljnjega nasilja in
spreminjanja nasilnih vedenjskih vzorcev ter sodelujejo z organi in
organizacijami z različnih področij, kot so: policija, državno tožilstvo,
sodišče, center za socialno delo, zdravstvene organizacije, vzgojno-izobraževalni
zavodi.
(2) Nevladne organizacije sodelujejo z organi in
organizacijami pri obravnavanju posameznih primerov žrtev in povzročiteljev
nasilja. Nevladne organizacije se v okviru programov, ki jih izvajajo,
vključujejo tudi v neposredno izvedbo ukrepov za zaščito žrtve.
17.a člen
(sredstva iz proračuna)
Iz proračuna Republike Slovenije se zagotavljajo sredstva za:
-       
izvajanje nalog iz nacionalnega programa;
-       
spremljanje in preučevanje stanja na področju nasilja;
-       
usposabljanje s področja nasilja, zlasti nasilja nad otroki, vključujoč
spolno zlorabo otrok;
-       
financiranje programov prepoznavanja in učenja veščin pozitivnega
starševstva na področju vzgoje otrok;
-       
oblikovanje ukrepov za preprečevanje nasilja, spremljanje izvajanja in
ocenjevanje učinkovitosti teh ukrepov s pripravo predlogov za izboljšanje;
-       
pripravo, medresorsko usklajevanje in izvajanje programov preprečevanja
nasilja;
-       
sofinanciranje znanstvenoraziskovalne dejavnosti na področju
preprečevanja nasilja.
Tretji del: UKREPI ZA ZAGOTOVITEV VARNOSTI ŽRTVE
18. člen
(varovanje življenja in zagotavljanje osebne varnosti žrtve)
(1) Policija varuje življenje in zagotavlja osebno varnost
žrtve v skladu s predpisi, ki urejajo naloge in pooblastila policije.
(2) Policija na prošnjo žrtve zagotovi žrtvi in njenemu spremljevalcu
varnost ob vstopu v stanovanjske in druge prostore, v katerih žrtev prebiva
oziroma jih ima v uporabi, da lahko iz njih vzame stvari, ki so potrebne za
zagotavljanje njenih osnovnih življenjskih potreb in osnovnih življenjskih
potreb njenih otrok ter stvari, ki jih potrebuje za opravljanje svojega dela.
(3) Šteje se, da je žrtev, ko je zaprosila policijo za
varovanje iz prejšnjega odstavka, izrazila izrecno dovoljenje, da policisti
lahko vstopijo v stanovanjske in druge prostore zaradi zagotavljanja njene
varnosti.
(4) Policija lahko prekine izvedbo postopka iz drugega
odstavka tega člena, če žrtev ali njen spremljevalec žrtve ne upošteva navodil
policije o zagotavljanju varnosti, ali če žrtev ne ravna z namenom pridobiti
stvari iz drugega odstavka tega člena.
(5) Ob upoštevanju okoliščin iz prejšnjega postopka in na
podlagi nove prošnje žrtve lahko policija izjemoma ponovno izvede postopek iz
tega člena.
(6) Policija lahko zavrne prošnjo žrtve iz drugega odstavka
tega člena, če so nastopile okoliščine, zaradi katerih žrtev nima pravice
vstopiti v stanovanjske in druge prostore.
19. člen
(ukrepi sodišča zaradi nasilnih dejanj)
(1) Sodišče lahko povzročitelju nasilja, ki je žrtev telesno
poškodoval, ali ji je prizadejal škodo na zdravju, ali je drugače protipravno
posegel v njeno dostojanstvo ali druge osebnostne pravice, zlasti:
-       
prepove vstopiti v stanovanje, v katerem živi žrtev;
-       
prepove zadrževati se v določeni bližini stanovanja, v katerem živi
žrtev;
-       
prepove zadrževati in približevati se krajem, kjer se žrtev običajno
nahaja (na primer delovno mesto, šola, vrtec …);
-       
prepove navezovati stike z žrtvijo na kakršenkoli način, vključno s
sredstvi za komuniciranje na daljavo in tudi prek tretjih oseb;
-       
prepove vzpostaviti vsakršno srečanje z žrtvijo;
-       
prepove objavljanje osebnih podatkov žrtve, dokumentov iz sodnih in
upravnih spisov in osebnih zapisov, ki se nanašajo na žrtev;
-       
odloči o prepustitvi stanovanja v skupni uporabi žrtvi v skladu z
21. členom tega zakona.
(2) Ukrepe po prejšnjem odstavku lahko sodišče izreče tudi:
-       
če je povzročitelj nasilja žrtvi grozil, da jo bo poškodoval ali drugače
protipravno posegel v njeno dostojanstvo ali druge osebnostne pravice;
-       
če je povzročitelj nasilja protipravno vstopil v stanovanje, v katerem
živi žrtev, v prostore kjer dela, ali kako drugače motil njeno mirno posest;
-       
če povzročitelj nasilja žrtev proti njeni izrecni volji protipravno
nadleguje, na primer z zasledovanjem ali uporabo sredstev za komuniciranje na
daljavo;
-       
če povzročitelj nasilja žrtev proti njeni izrecni volji protipravno
nadleguje z uporabo oziroma objavljanjem osebnih podatkov žrtve, dokumentov iz
sodnih in upravnih spisov in osebnih zapisov, ki se nanašajo na žrtev.
(3) Če ta zakon ne določa drugače, sodišče izreče ukrep iz
prvega odstavka tega člena za največ 12 mesecev. Žrtev lahko poda predlog za
podaljšanje trajanja izrečenega ukrepa pred iztekom roka, za katerega je bil
ukrep izrečen. Sodišče lahko trajanje ukrepa podaljša večkrat, vendar vsakokrat
za največ 12 mesecev, če ta zakon ne določa drugače.
19.a člen
(napotitev v programe)
(1) Če sodišče izreče ukrep iz prejšnjega člena, lahko
povzročitelja nasilja napoti v ustrezne socialnovarstvene, izobraževalne,
psihosocialne in zdravstvene programe, ki jih izvajajo organi in organizacije
ter nevladne organizacije.
(2) Seznam programov in izvajalcev iz prejšnjega odstavka
vodi ministrstvo, pristojno za družino.
20. člen
(ukrepi za zagotavljanje varstva otrok)
Za zagotavljanje varstva otrok lahko sodišče poleg ukrepov iz
19. člena tega zakona:
-       
prepove prehod državne meje otroku, razen s posebej določeno osebo,
organom ali organizacijo;
-       
predlaga odvzem osebnega dokumenta otroka v skladu z zakonom;
-       
prepove izdajo osebnega dokumenta otroku na podlagi vloge enega ali obeh
staršev ali tretje osebe;
-       
prepove vročitev osebnega dokumenta otroka enemu ali obema staršema ali
tretji osebi;
-       
odloči o nujnem zdravniškem pregledu otroka ali zdravljenju otroka in o
drugih zdravstvenih posegih.
21. člen
(prepustitev stanovanja v skupni uporabi)
(1) Sodišče lahko naloži povzročitelju nasilja, ki živi ali
je živel v skupnem gospodinjstvu z žrtvijo, da mora stanovanje v skupni uporabi
prepustiti žrtvi v izključno uporabo v obsegu, kot ga je imel v uporabi sam.
(2) Sodišče časovno ne omeji trajanja ukrepa iz prejšnjega
odstavka, če povzročitelj nasilja ni lastnik, solastnik ali skupni lastnik
stanovanja v skupni uporabi.
(3) Če sta žrtev in povzročitelj nasilja solastnika ali
skupna lastnika stanovanja v skupni uporabi, če imata na zemljišču, na katerem
je stanovanje v skupni uporabi, stavbno pravico, pravico užitka ali rabe, ali
če sta ga skupaj najela, sodišče omeji trajanje ukrepa iz prvega odstavka tega
člena na največ 12 mesecev. Sodišče lahko trajanje ukrepa na predlog žrtve
podaljša še za največ 12 mesecev.
(4) Sodišče omeji trajanje ukrepa iz prvega odstavka tega
člena na največ šest mesecev, če je povzročitelj nasilja sam ali s tretjo osebo
lastnik, solastnik ali skupni lastnik stanovanja v skupni uporabi, ali če ima
na zemljišču, na katerem je stanovanje, sam ali s tretjo osebo stavbno pravico,
pravico užitka ali rabe, ali če ga je sam ali s tretjo osebo najel. Če žrtev v
roku, ki ga določi sodišče, kljub skrbnemu prizadevanju ne more najti drugega
primernega bivalnega prostora, lahko sodišče rok iz prejšnjega stavka na
predlog žrtve izjemoma podaljša še za največ šest mesecev, razen če bi to
povzročilo nesorazmerno težko breme za tretjo osebo.
(5) Povzročitelj nasilja, ki mora žrtvi stanovanje prepustiti
v izključno uporabo, mora opustiti vsa dejanja, ki bi utegnila otežiti ali
ovirati takšno uporabo.
(6) Žrtev, ki ji je stanovanje prepuščeno v izključno
uporabo, nosi v času izključne uporabe stanovanja stroške rednega upravljanja
stanovanja.
22. člen
(stanovanjsko varstvo v primeru nasilja ob razvezi)
(1) Ob razvezi zakonske zveze sme zakonec, nad katerim drugi
zakonec izvaja nasilje ali če izvaja nasilje nad njegovimi otroki, zahtevati,
da mu drugi zakonec prepusti v izključno uporabo stanovanje, v katerem skupaj
živita oziroma sta živela.
(2) Sodišče lahko dodeli stanovanje v izključno uporabo
zakoncu, ki vloži zahtevo iz prejšnjega odstavka, čeprav bi sicer obstajali
pogoji za dodelitev le dela stanovanja, če je to potrebno, da se ob razvezi
prepreči nasilje med zakoncema ali nasilje nad otroki.
(3) Sodišče omeji trajanje ukrepa iz prejšnjega odstavka na
največ šest mesecev. Na predlog žrtve lahko sodišče ukrep izjemoma podaljša še
za največ šest mesecev.
(4) Zakonec, ki mu je stanovanje prepuščeno v izključno
uporabo, nosi v času izključne uporabe stanovanja stroške rednega upravljanja
stanovanja.
(5) Zakonec, ki je drugemu zakoncu zavezan prepustiti
stanovanje v uporabo, je dolžan opustiti vse, kar bi temu zakoncu oteževalo ali
preprečilo uporabo stanovanja ali njegovega dela.
(6) Določbe tega člena se uporabljajo tudi za zunajzakonske
partnerje.
22.a člen
(postopek odločanja sodišča o ukrepih)
(1) Za postopek odločanja sodišča o ukrepih (v nadaljevanju:
postopek) po tem zakonu se uporabljajo določbe zakona, ki ureja nepravdni
postopek, če ni v tem zakonu drugače določeno.
(2) Za postopek po tem zakonu je stvarno pristojno okrožno
sodišče.
(3) V postopkih po tem zakonu je krajevno pristojno tudi
sodišče, kjer ima žrtev stalno ali začasno prebivališče.
(4) Postopki po tem zakonu so nujni in prednostni.
(5) V postopkih po tem zakonu sodišče, kadar odloči po
opravljenem naroku, izda odločbo v osmih dneh.
(6) V postopkih po tem zakonu je javnost izključena.
(7) V postopkih po tem zakonu je žrtev oproščena plačila
sodnih taks.
(8) Sodišče v postopkih po tem zakonu odloča o stroških
postopka po prostem preudarku.
22.b člen
(začetek postopka po tem zakonu)
(1) Postopek po tem zakonu se začne na predlog žrtve. Center
za socialno delo lahko predlaga začetek postopka s soglasjem žrtve.
(2) Kadar je žrtev otrok, se postopek po tem zakonu začne na
predlog otroka, starejšega od petnajst let, staršev oziroma enega od staršev,
če jim ni odvzeta roditeljska pravica, skrbnika ali centra za socialno delo.
(3) Kadar je žrtev oseba, ki ji je odvzeta poslovna
sposobnost, se postopek po tem zakonu začne na predlog skrbnika ali centra za
socialno delo.
(4) Predlog iz prvega odstavka tega člena mora biti podan
najpozneje v šestih mesecih, odkar je žrtev zadnjič utrpela telesno poškodbo,
ali ji je povzročitelj nasilja prizadejal škodo na zdravju, ali je drugače
posegel v njeno dostojanstvo ali druge osebnostne pravice.
22.c člen
(roki za odgovor na predlog)
Rok za odgovor na predlog za začetek postopka po tem zakonu
je osem dni.
22.č člen
(sklep o izreku ukrepa)
V sklepu, s katerim sodišče izreče ukrep po tem zakonu,
izreče tudi denarno kazen za primer, če povzročitelj nasilja ne bo ravnal v
skladu s sklepom sodišča ali bo kršil dolžnost iz petega odstavka 21. člena
ali dolžnost iz petega odstavka 22. člena tega zakona. Denarna kazen se
izreče v skladu z določbami zakona, ki ureja izvršbo, o izvršbi glede
obveznosti kaj storiti, dopustiti ali opustiti.
22.d člen
(izrek ukrepa brez izjave povzročitelja nasilja)
(1) Kadar iz predloga izhaja, da je podana verjetnost, da
povzročitelj nasilja ogroža življenje ali resno ogroža zdravje žrtve ali njenih
otrok ali je to potrebno zaradi varstva koristi otroka, lahko sodišče izda
obrazložen sklep, s katerim odloči o ukrepu, ne da bi poslalo predlog v odgovor
povzročitelju nasilja.
(2) V primeru iz prejšnjega odstavka se predlog za začetek
postopka vroči povzročitelju nasilja skupaj s sklepom sodišča.
(3) Zoper sklep iz prvega odstavka tega člena je dovoljen
ugovor v osmih dneh od vročitve sklepa. O ugovoru odloči sodišče, ki je izdalo
sklep. Ugovor ne zadrži izvršitve sklepa.
22.e člen
(prepoved alternativnega reševanja sporov)
V postopkih, ki se vodijo zaradi vseh oblik nasilja, je
alternativno reševanje sporov izključeno.
22.f člen
(pritožba)
(1) Zoper sklep, s katerim je sodišče odločilo o predlogu,
razen zoper sklep iz prvega odstavka 22.d člena tega zakona, in zoper sklep, s
katerim je zavrnilo ugovor iz tretjega odstavka 22.d člena tega zakona, je
dovoljena pritožba v osmih dneh od vročitve sklepa.
(2) Pritožba ne zadrži izvršitve sklepa.
(3) Pritožbeno sodišče odloči o pritožbi v osmih dneh.
22.g člen
(varstvo otrok)
(1) Sodišče pri odločanju v postopkih iz tega zakona upošteva
tudi otrokovo mnenje, če ga je otrok izrazil sam ali po osebi, ki ji zaupa in
jo je sam izbral, in če je sposoben razumeti njegov pomen in posledice.
(2) Če so ukrepi po tem zakonu izrečeni zaradi varstva
otroka, spremlja njihovo izvajanje center za socialno delo.
(3) Center za socialno delo izvede tudi vse druge potrebne
ukrepe za varstvo otroka v skladu z zakonom, ki ureja družinska razmerja.
(4) Če sodišče izreče ukrep iz 19. člena tega zakona
otroku, ki je povzročitelj nasilja, center za socialno delo izvede ukrepe,
potrebne za varstvo otroka na način, da se spoštuje odločitev sodišča.
22.h člen
(obveščanje)
(1) Sodišče o izrečenih ukrepih po tem zakonu takoj obvesti
policijo in center za socialno delo ter vzgojno-varstveni ali
vzgojno-izobraževalni zavod, ki ga otrok obiskuje.
(2) Če sodišče izreče ukrep glede izdaje, vročitve ali
odvzema osebnega dokumenta, o tem takoj obvesti ministrstvo, pristojno za
notranje zadeve.
23. člen
(izvršitev izrečenih ukrepov in denarne kazni)
(1) Če povzročitelj nasilja krši ukrep, ki ga je sodišče
izreklo na podlagi prve, druge, tretje, četrte ali pete alineje prvega odstavka
19. člena tega zakona, žrtev o tem obvesti policijo, ki ukrepa v skladu s
pristojnostmi, ki jih ima glede kršitev ukrepa prepovedi približevanja določeni
osebi, kraju ali območju, v skladu z zakonom, ki ureja naloge in pooblastila
policije. Policija o ugotovljenih kršitvah obvesti sodišče, ki je izreklo
ukrep.
(2) Denarno kazen, izrečeno v sklepu sodišča, izvrši sodišče,
ki jo je izreklo, v skladu z zakonom, ki ureja izvršbo.
(3) Izvršbo v primeru prepustitve stanovanja po 21. in
22. členu tega zakona opravi sodišče, ki je ukrep izreklo, po pravilih
zakona, ki ureja izvršbo za izpraznitev in izročitev nepremičnin.
24. člen
(črtan)
Četrti del: BREZPLAČNA PRAVNA POMOČ
25. člen
(brezplačna pravna pomoč)
Kolikor ni v tem zakonu drugače določeno, se za brezplačno
pravno pomoč žrtvi nasilja uporablja zakon, ki ureja brezplačno pravno pomoč.
26. člen
(pogoji za dodelitev brezplačne pravne pomoči)
(1) Do brezplačne pravne pomoči po tem zakonu je, ne glede na
določbe zakona, ki ureja brezplačno pravno pomoč, upravičena oseba, za katero
je bila podana ocena o ogroženosti.
(2) Mnenje o ogroženosti osebe poda pristojni center za
socialno delo.
27. člen
(obseg dodelitve brezplačne pravne pomoči)
Brezplačna pravna pomoč se po tem zakonu odobri za postopke,
ki tečejo zaradi ukrepov po 19., 20., 21. in 22. členu tega zakona in za
postopke po zakonu, ki ureja družinska razmerja, če je to po mnenju centra za
socialno delo nujno potrebno.
28. člen
(prednostno obravnavanje)
Pristojni organ za brezplačno pravno pomoč obravnava prošnje,
vložene po tem zakonu, prednostno.
Peti del: ZBIRKE PODATKOV
29. člen
(uporaba določb zakona, ki ureja varstvo osebnih podatkov)
Za obdelavo osebnih podatkov, vsebovanih v zbirkah podatkov,
ter za varstvo informacijske zasebnosti posameznika, se uporabljajo določbe
zakona, ki ureja varstvo osebnih podatkov, če ni s tem zakonom za posamezne
primere določeno drugače.
30. člen
(namen obdelave osebnih podatkov)
Za potrebe pomoči žrtvi, obravnavanja povzročitelja nasilja,
izdelave načrta pomoči žrtvi, njegovega izvajanja in spremljanja, za
znanstveno-raziskovalne namene in za statistične namene centri za socialno delo
obdelujejo osebne podatke in vodijo zbirke podatkov oseb, ki so jih obravnavali
kot žrtve in kot povzročitelje nasilja po tem zakonu.
31. člen
(zbirke podatkov na področju nasilja v družini)
(1) Podatke o žrtvi in povzročitelju nasilja ter podatke o
vrsti obravnave nasilja, se za namene, določene v 30. členu tega zakona, vnese
v obstoječe zbirke podatkov, ki jih določa zakon, ki ureja socialno varstvo.
(2) Vnos podatkov v zbirke podatkov iz prejšnjega odstavka se
lahko izvrši, ko je v skladu s prvim odstavkom 15. člena tega zakona sprejeta
ocena, da je potrebno izdelati načrt pomoči žrtvi.
32. člen
(zbiranje podatkov)
(1) Podatki, ki jih vsebujejo zbirke podatkov iz 31. člena
tega zakona, se zbirajo neposredno od posameznika ter iz uradnih zbirk, ki jih
v Republiki Sloveniji vodijo za to pooblaščeni organi in organizacije.
(2) Centri za socialno delo pri izvajanju nalog na podlagi
tega zakona brezplačno pridobivajo podatke, ki jih potrebujejo za namene iz 30.
člena tega zakona in za namene zbiranja podatkov po zakonu, ki ureja socialno
varstvo, iz obstoječih zbirk podatkov naslednjih upravljavcev:
-       
Ministrstva za notranje zadeve – podatke o posamezniku in družinskih
članih (ime in priimek, spol, datum rojstva, podatke o državljanstvu, podatke o
prebivališču), podatke o sklenjenih zakonskih zvezah, razvezah in sklenjenih
partnerskih zvezah iz centralnega registra prebivalstva in podatke o
gospodinjstvu iz drugih evidenc Ministrstva za notranje zadeve;
-       
policije – podatke o izdanih odredbah za prepoved približevanja;
-       
izvajalcev vzgojne in izobraževalne dejavnosti – podatke o vključitvi v
vzgojno izobraževalni zavod ter podatke iz zbirke podatkov o otrocih in
mladostnikih, ki potrebujejo pomoč in svetovanje;
-       
Ministrstva za zdravje, Nacionalnega inštituta za javno zdravje in
drugih izvajalcev zdravstvene dejavnosti – podatke o zdravstvenem stanju
oziroma invalidnosti;
-       
Zavoda za pokojninsko in invalidsko zavarovanje Republike Slovenije –
podatke o zavarovancih in uživalcih pravic iz pokojninskega in invalidskega
zavarovanja;
-       
Javnega štipendijskega, razvojnega, invalidskega in preživninskega sklada
Republike Slovenije – podatke o izplačanem nadomestilu preživnine;
-       
Zavoda Republike Slovenije za zaposlovanje – podatke o brezposelnih
osebah ter o datumu in razlogih prenehanja vodenja v evidenci brezposelnih oseb
in razlogih prenehanja izplačevanja materialnih pravic;
-       
javnih socialnovarstvenih zavodov in koncesionarjev s področja
socialnega varstva – podatke o uživalcih pravic iz zakona, ki ureja starševsko
varstvo in družinska razmerja ter iz zakona, ki ureja socialno varstvo, podatke
o preživninah, o postavitvi pod skrbništvo in o imenovanju skrbnika, o
namestitvi v rejništvo po zakonu, ki ureja izvajanje rejniške dejavnosti, o
vključitvi v socialnovarstvene storitve oziroma programe in o obravnavah
nasilja v družini;
-       
delodajalcev – podatke o zaposlitvi.
(3) V primerih iz prvega in drugega odstavka tega člena
posameznikov, na katere se podatki nanašajo, ni potrebno predhodno seznaniti.
(4) Centri za socialno delo zbirajo le tiste podatke, ki jih
potrebujejo za obravnavo posameznega primera.
33. člen
(hramba podatkov)
Osebni podatki, ki so vpisani v zbirke podatkov iz 31. člena
tega zakona, se hranijo največ deset let po vpisu. Po poteku tega roka se
podatki arhivirajo.

Zakon o preprečevanju nasilja v družini – ZPND
(Uradni list RS, št. 16/08) vsebuje naslednje prehodne in
končne določbe:
»Šesti del: PREHODNE IN KONČNE DOLOČBE
34. člen
(uporaba določbe o
zagovorniku)
Določba 8. člena tega zakona se začne uporabljati z
uveljavitvijo posebnega zakona, ki bo urejal pravico žrtev do zagovornika.
35. člen
(rok za predložitev
nacionalnega programa)
Vlada najkasneje v enem letu po uveljavitvi tega zakona
predloži državnemu zboru nacionalni program iz 11. člena tega zakona.
36. člen
(rok za sprejem
podzakonskih predpisov)
Postopke, pravila in obseg izobraževanja iz 10. člena tega
zakona morajo pristojni ministri sprejeti v enem letu po uveljavitvi tega
zakona. Minister, pristojen za delo, družino in socialne zadeve, določi
postopke medsebojnega obveščanja in nudenja pomoči iz 10. člena ter podzakonski
predpis iz četrtega odstavka 14. člena tega zakona v enem letu po uveljavitvi
tega zakona.
37. člen
(rok za določitev območja)
Ustanovitelj centrov za socialno delo določi območje v okviru
tretjega odstavka 16. člena tega zakona v šestih mesecih po uveljavitvi tega
zakona.
38. člen
(uveljavitev)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o preprečevanju
nasilja v družini – ZPND-A (Uradni list RS, št. 68/16) vsebuje naslednjo prehodno in končno
določbo:
»26. člen
(prehodno obdobje)
Do izteka uporabe Zakona o registraciji istospolne partnerske
skupnosti (Uradni list RS, št. 65/05, 55/09 – odl. US, 18/16 – odl. US in
33/16 – ZPZ, v nadaljnjem besedilu: ZRIPS) se za družinskega člana po tem
zakonu štejeta tudi partner iz registrirane istospolne partnerske skupnosti in
partner, ki živi v dalj časa trajajoči življenjski skupnosti, ki ni
registrirana po ZRIPS, tudi če je partnerska skupnost prenehala.
KONČNA DOLOČBA
27. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o spremembah in dopolnitvah Zakona o socialnem varstvu – ZSV-H
(Uradni list RS, št. 54/17) vsebuje naslednjo končno
določbo:
»20. člen
Ta zakon začne veljati petnajsti dan po objavi v Uradnem listu
Republike Slovenije, uporabljati pa se začne 1. oktobra 2018. 
Ne glede na prejšnji odstavek se novi 105.a člen zakona,
13. člen tega zakona in 15. člen tega zakona uporabljajo od dneva
uveljavitve tega zakona. 
Ne glede na prvi odstavek tega člena se novi 87.a člen zakona
uporablja od dneva uveljavitve tega zakona in velja do 14. aprila 2019. 
Do začetka uporabe določb iz prvega odstavka tega člena se
glede vprašanj, ki jih te določbe urejajo, še naprej uporabljajo določbe Zakona
o socialnem varstvu (Uradni list RS, št. 3/07 – uradno prečiščeno
besedilo, 23/07 – popr., 41/07 – popr., 61/10 – ZSVarPre, 62/10 – ZUPJS, 57/12,
39/16, 52/16 – ZPPreb-1, 15/17 – DZ in 29/17).«.

Zakon o dolgotrajni oskrbi – ZDOsk (Uradni
list RS, št. 196/21) vsebuje naslednjo končno določbo:
»158. člen
(začetek veljavnosti in
uporabe)
(1) Ta zakon začne veljati naslednji dan po objavi v Uradnem
listu Republike Slovenije, uporabljati pa se začne en mesec po uveljavitvi,
razen 145., 146., 147., 148., 150., 151., 152., 153., 154., 155. in
156. člen tega zakona, ki se začnejo uporabljati 1. januarja 2023, in
v primerih iz 130. člena tega zakona ter drugega, tretjega, četrtega,
petega, šestega, sedmega in osmega odstavka tega člena.
(2) Prva alineja 1. točke prvega odstavka 10. člena in
tretji odstavek 15. člena tega zakona, ki urejata pravico do DO v
instituciji iz drugega odstavka 58. člena tega zakona, se začneta
uporabljati 1. januarja 2023.
(3) Tretja alineja 1. točke prvega odstavka 10. člena,
19., 20., 21., 22., 23., 24., 25., 26., 27., 28., 29., 30. člen, četrti
odstavek 34. člena, peti odstavek 35. člena, četrti odstavek
39. člena, tretji odstavek 57. člena, 6. točka tretjega odstavka in
peti odstavek 65. člena tega zakona, ki urejajo pravico do oskrbovalca
družinskega člana iz 5. oddelka tega zakona, se začnejo uporabljati
1. januarja 2023.
(4) 34. člen tega zakona in četrta alineja drugega
odstavka 39. člena tega zakona, ki urejata možnost alternativnega
izvajanja pravice do DO, se začneta uporabljati 1. julija 2024.
(5) Druga alineja 1. točke prvega odstavka 10. člena,
drugi in četrti odstavek 15. člena, drugi odstavek 34. člena tega
zakona, ki urejajo pravico do DO na domu v skladu s petim odstavkom 58. člena
tega zakona, se začnejo uporabljati 1. julija 2024.
(6) 32. člen tega zakona se za upravičence, ki pravico
do DO koristijo v načinu:
-       DO
v instituciji v skladu z drugim odstavkom 58. člena tega zakona, začne
uporabljati 1. januarja 2023;
-       DO
na domu v skladu s petim odstavkom 58. člena tega zakona, začne
uporabljati 1. julija 2024;
-       denarnega
prejemka v skladu z 18. členom tega zakona, začne uporabljati
1. julija 2024;
-       oskrbovalca
družinskega člana iz 19. člena tega zakona, začne uporabljati
1. julija 2024.
(7) 33. člen tega zakona se za upravičence, ki pravico
do DO koristijo v skladu s petim odstavkom 58. člena, 18. členom in
19. členom tega zakona, začne uporabljati 1. julija 2024.
(8) 84., 85., 86., 87. in 88. člen tega zakona, ki
urejajo delovanje ZZZS, se začnejo uporabljati 1. januarja 2023.«.