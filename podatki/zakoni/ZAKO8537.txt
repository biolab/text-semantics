I. SPLOŠNE DOLOČBE
1. člen
(vsebina zakona)
Ta zakon določa:
-       
pogoje za dostopnost proizvodov in storitev, s katerimi se zagotavlja
dostopnost za invalide oziroma invalidke (v nadaljnjem besedilu: invalid);
-       
obveznosti gospodarskih subjektov glede dostopnosti proizvodov in
storitev za invalide;
-       
nadzorne organe v zvezi z nadzorom nad proizvodi in ponudniki storitev
iz tega zakona.
2. člen
(pravni akti Evropske unije)
S tem zakonom se v pravni red Republike Slovenije prenaša
Direktiva (EU) 2019/882 Evropskega parlamenta in Sveta z dne 17. aprila 2019 o zahtevah glede dostopnosti za
proizvode in storitve (UL L št. 151 z dne
7. 6. 2019, str. 70).
3. člen
(področje uporabe)
(1) Ta zakon se uporablja za naslednje proizvode:
1.     
potrošniške sisteme računalniške strojne opreme za splošno rabo in
operacijske sisteme teh sistemov strojne opreme;
2.     
 samopostrežne terminale, in sicer:
a)   
plačilne terminale;
b)   
samopostrežne terminale, namenjene zagotavljanju storitev:
-     bankomate,
-     prodajne
avtomate za vozovnice,
-     avtomate
za prijavo,
-     interaktivne
samopostrežne terminale za zagotavljanje informacij, razen terminalov, ki so
nameščeni kot sestavni deli vozil, zrakoplovov ali ladij;
3.     
potrošniško terminalno opremo z interaktivnimi računalniškimi
zmogljivostmi, ki se uporablja za elektronske komunikacijske storitve;
4.     
potrošniško terminalno opremo z interaktivnimi računalniškimi
zmogljivostmi, ki se uporablja za dostop do avdiovizualnih medijskih storitev;
5.     
e-bralnike.
(2) Ta zakon se uporablja za naslednje storitve:
1.     
elektronske komunikacijske storitve, razen storitev prenosa, ki se
uporabljajo za zagotavljanje storitev stroj-stroj;
2.     
storitve, ki zagotavljajo dostop do avdiovizualnih medijskih storitev;
3.     
storitve zračnega, avtobusnega in vodnega potniškega prevoza, in sicer:
a)   
spletišča,
b)   
storitve na osnovi mobilnih naprav, vključno z mobilnimi aplikacijami,
c)   
storitev izdajanja elektronskih vozovnic,
č)   zagotavljanje informacij o prevoznih
storitvah, vključno s potovalnimi informacijami v realnem času, v primeru
informativnih zaslonov je to omejeno le na interaktivne zaslone,
d)   
interaktivne samopostrežne terminale, razen tistih, ki so nameščeni kot
sestavni deli vozil, zrakoplovov ali ladij, ki se uporabljajo za zagotavljanje
katerega koli dela takšnih storitev potniškega prevoza;
4.     
potrošniške bančne storitve;
5.     
e-knjige in namensko programsko opremo;
6.     
storitve e-trgovine.
(3) Ne glede na 3. točko prejšnjega odstavka se za storitve
mestnega, primestnega in regionalnega prevoza uporabljajo le storitve iz
podtočke d) 3. točke prejšnjega odstavka.
(4) Za grajeno okolje, ki ga uporabljajo invalidi, se glede
dostopnosti uporabljajo predpisi, ki urejajo uporabo in prilagoditev objektov v
javni rabi ter graditev objektov.
4. člen
(izjeme)
(1) Ta zakon se ne uporablja za naslednje vsebine spletišč in
mobilnih aplikacij:
-       
predhodno posnete časovne medijske vsebine, objavljene pred 28. junijem 2025;
-       
oblike zapisa pisarniških datotek, objavljene pred 28. junijem
2025;
-       
spletne zemljevide in storitve zemljevidov, če so ključne informacije
pri zemljevidih, ki so namenjeni navigaciji, zagotovljene na dostopen digitalni
način;
-       
vsebine tretjih oseb, ki jih gospodarski subjekt ni ne financiral ne
razvil oziroma niso pod njegovim nadzorom;
-       
vsebine spletišč in mobilnih aplikacij, ki se štejejo za arhiv, kar
pomeni, da vsebujejo le vsebino, ki se ne posodablja ali ureja po 28. juniju 2025.
(2) Ta zakon se ne uporablja za mikropodjetja, ki
zagotavljajo storitve.
(3) Ta zakon se ne uporablja za področji železniškega prevoza
in javne železniške infrastrukture, ki sta urejeni z Uredbo Komisije (EU) št. 1300/2014 z dne 18. novembra
2014 o tehničnih specifikacijah za interoperabilnost v zvezi z dostopnostjo
železniškega sistema Unije za invalide in funkcionalno ovirane osebe (UL L št. 356 z dne 12. 12.
2014, str. 110), zadnjič spremenjeno z
Izvedbeno uredbo Komisije (EU) 2019/772 z dne 16. maja
2019 o spremembi Uredbe (EU) št. 1300/2014
glede popisa sredstev z namenom ugotavljanja ovir za dostopnost, zagotavljanja
informacij za uporabnike ter spremljanja in vrednotenja napredka v zvezi z
dostopnostjo (UL L št. 139 I z dne 27. 5. 2019, str. 1) in Uredbo Komisije (EU) št. 454/2011 z dne 5. maja 2011 o tehničnih
specifikacijah za interoperabilnost v zvezi s podsistemom »telematske
aplikacije za potniški promet« vseevropskega železniškega sistema (UL L št. 123 z dne 12. 5.
2011, str. 11), zadnjič spremenjeno z Izvedbeno uredbo Komisije (EU) 2019/775 z
dne 16. maja 2019 o spremembi Uredbe (EU)
št. 454/2011 v zvezi z upravljanjem nadzora sprememb (UL L št. 139 I z dne 27. 5.
2019, str. 103).
5. člen
(opredelitev izrazov)
Izrazi, uporabljeni v tem zakonu, pomenijo:
1.     
»avdiovizualna medijska storitev« je storitev, kot je opredeljena v
zakonu, ki ureja avdiovizualne medijske storitve;
2.     
»besedilo v realnem času« je oblika besedilnega pogovora v situacijah od
točke do točke ali večtočkovnih konferencah, pri katerem se vtipkano besedilo
prenaša znak za znakom, tako da uporabnik komunikacijo zaznava kot
neprekinjeno;
3.     
»center za sprejem komunikacije v sili« je center za sprejem
komunikacije v sili, kot je opredeljen v zakonu, ki ureja elektronske
komunikacije;
4.     
»dajanje na trg« pomeni, da je proizvod prvič na voljo na trgu Evropske
unije;
5.     
»distributer« je fizična ali pravna oseba v dobavni verigi razen
proizvajalca ali uvoznika, ki omogoči dostopnost proizvoda na trgu;
6.     
»dostopnost na trgu« je dobava proizvoda za distribucijo, porabo ali
uporabo na trgu Evropske unije v okviru gospodarske dejavnosti v zameno za
plačilo ali brezplačno;
7.     
»e-bralnik« je namenska oprema, vključno s strojno in programsko opremo,
ki se uporablja kot edino orodje oziroma aplikacija, s katero je mogoče
posamezno e-knjigo brati, poslušati ali jo kako drugače uporabljati prilagojeno
uporabniku, za dostop do datotek e-knjig, iskanje po njih ter branje,
poslušanje in uporabo teh datotek;
8.     
»e-knjiga in namenska programska oprema« je storitev za zagotavljanje
digitalnih datotek, ki prikazujejo elektronsko različico knjige, do katere je
mogoče dostopati na uporabniku razumljiv način, po kateri je mogoče brskati in
ki jo je mogoče brati, poslušati ali jo kako drugače uporabljati prilagojeno
uporabniku, ter programska oprema, nujna za zagotavljanje storitve e-knjige,
vključno s storitvami na osnovi mobilnih naprav, s spletnimi portali in
mobilnimi aplikacijami, namenjena dostopanju do takšnih digitalnih datotek,
iskanju po njih, izbiri teh datotek in aktiviranju ter njihovi uporabi za
branje in poslušanje ter drugo temu prilagojeno uporabo, razen programske opreme
iz 26. točke tega člena;
9.     
»elektronska komunikacijska storitev« je storitev, kot je opredeljena v
zakonu, ki ureja elektronske komunikacije;
10.  
»elektronska vozovnica« je sistem, pri katerem je pravica do potovanja
shranjena na fizični vozovnici ali drugi napravi v elektronski obliki kot
količinska ali terminska vozovnica ali kot dobroimetje, ni pa natisnjena na
papirnati vozovnici;
11.  
»gospodarski subjekt« je proizvajalec, pooblaščeni zastopnik, uvoznik,
distributer ali ponudnik storitev;
12.  
»harmonizirani standard« je harmonizirani standard, kot je opredeljen v
1.(c) točki 2. člena Uredbe (EU) št. 1025/2012 Evropskega parlamenta in Sveta z dne
25. oktobra 2012 o evropski
standardizaciji, spremembi direktiv Sveta 89/686/EGS in 93/15/EGS ter direktiv
94/9/ES, 94/25/ES, 95/16/ES, 97/23/ES, 98/34/ES, 2004/22/ES, 2007/23/ES,
2009/23/ES in 2009/105/ES Evropskega parlamenta in Sveta ter razveljavitvi
Sklepa Sveta 87/95/EGS in Sklepa št. 1673/2006/ES
Evropskega parlamenta in Sveta (UL L št. 316
z dne 14. 11. 2012, str. 14; v nadaljnjem
besedilu: Uredba 1025/2012/EU);
13.  
»interaktivna računalniška zmogljivost« pomeni funkcionalnost, ki
podpira interakcijo človek-stroj in omogoča obdelavo in prenos podatkov, glasu
ali videa ali kombinacije le-teh;
14.  
»invalid« je oseba z dolgotrajnimi telesnimi, duševnimi, intelektualnimi
ali senzoričnimi okvarami, ki ga v povezavi z različnimi ovirami lahko
omejujejo, da bi enako kot drugi polno in učinkovito sodeloval v družbi;
15.  
»komunikacija v sili« je komunikacija v sili, kot je opredeljena v
zakonu, ki ureja elektronske komunikacije;
16.  
»mala in srednja podjetja« so podjetja, ki imajo manj kot 250 zaposlenih
ter letni promet, ki ne presega 50 milijonov eurov, ali letno bilančno vsoto,
ki ne presega 43 milijonov eurov, vendar ne vključuje mikropodjetij;
17.  
»mikropodjetje« je podjetje, ki ima manj kot deset zaposlenih in ima
letni promet, ki ne presega dveh milijonov eurov, ali letno bilančno vsoto, ki
ne presega dveh milijonov eurov;
18.  
»nacionalni organ« je pristojen organ države članice Evropske unije;
19.  
»najprimernejši center za sprejem komunikacije v sili« je najprimernejši
center za sprejem komunikacije v sili, kot je opredeljen v zakonu, ki ureja
elektronske komunikacije;
20.  
»operacijski sistem« je programska oprema, ki nadzoruje vmesnik do
zunanje strojne opreme, razporeja naloge, upravlja podatkovno shrambo in
predstavlja privzeti vmesnik do uporabnika, ko ni v uporabi nobena aplikacija,
vključno z grafičnim vmesnikom, ne glede na to, ali je takšna programska oprema
sestavni del potrošniške računalniške strojne opreme za splošno rabo ali
samostojna programska oprema, ki naj bi se uporabljala na potrošniški
računalniški strojni opremi za splošno rabo; ne pomeni pa nalagalnika
operacijskega sistema, osnovnega vhodno-izhodnega sistema ali druge strojne
programske opreme, ki je potrebna ob zagonu ali namestitvi operacijskega
sistema;
21.  
»plačilni terminal« je naprava, ki omogoči plačevanje z uporabo
plačilnih instrumentov na fizičnem prodajnem mestu, ne pa tudi v virtualnem
okolju, kot je opredeljena v zakonu, ki ureja plačilne storitve, storitve
izdajanja elektronskega denarja in plačilne sisteme;
22.  
»podporna tehnologija« je vsak predmet, del opreme, storitev ali sistem
proizvodov, vključno s programsko opremo, ki se uporablja za povečanje,
ohranjanje, nadomestitev ali izboljšanje funkcijskih zmožnosti invalidov ali za
olajšanje in nadomestitev okvar, omejitev gibanja ali izločitev iz udeležbe;
23.  
»ponudnik storitev« je vsaka fizična ali pravna oseba, ki zagotavlja
storitev na trgu Unije ali ponuja zagotavljanje takšne storitve potrošnikom v
Evropski uniji. Za ponudnika storitev v zvezi z e-knjigami se štejejo založniki
in drugi gospodarski subjekti, ki sodelujejo pri njihovi distribuciji;
24.  
»pooblaščeni zastopnik« je fizična ali pravna oseba s sedežem v Evropski
uniji, ki jo je proizvajalec pisno pooblastil, da v njegovem imenu opravlja
določene naloge;
25.  
»potrošnik« je fizična oseba, ki kupuje proizvod ali je prejemnik
storitve za namene, ki so zunaj njene trgovske, poslovne, obrtne ali poklicne
dejavnosti;
26.  
»potrošniška bančna storitev« pomeni zagotavljanje naslednjih bančnih in
finančnih storitev potrošnikom s strani vseh subjektov, ki te storitve lahko
opravljajo:
a)   
kreditnih pogodb, za katere velja zakon, ki ureja potrošniške kredite;
b)   
investicijskih in pomožnih storitev, to so:
-       
sprejemanje in posredovanje naročil v zvezi z enim ali več finančnimi
instrumenti;
-       
izvrševanje naročil za račun strank;
-       
upravljanje portfeljev;
-       
investicijsko svetovanje;
-       
hramba in upravljanje finančnih instrumentov za račun strank, ki
vključuje tudi skrbništvo in sorodne storitve, kot so upravljanje gotovine in
zavarovanja, in izključuje vodenje računov vrednostnih papirjev na najvišji
stopnji;
-       
odobravanje posojil vlagatelju, da bi ta lahko opravil enega ali več
poslov s finančnimi instrumenti, če je podjetje, ki odobri posojilo, vpleteno v
posel;
-       
menjalniške storitve, če so povezane z opravljanjem investicijskih
storitev;
-       
investicijske raziskave in finančne analize ali druge oblike splošnih
priporočil v zvezi s posli s finančnimi instrumenti;
c)   
plačilnih storitev, kot so opredeljene v zakonu, ki ureja plačilne
storitve, storitve izdajanja elektronskega denarja in plačilne sisteme;
č)   storitev, povezanih s plačilnim računom,
kot so opredeljene v zakonu, ki ureja plačilne storitve, storitve izdajanja
elektronskega denarja in plačilne sisteme;
d)   
elektronski denar, kot je opredeljen v zakonu, ki ureja plačilne
storitve, storitve izdajanja elektronskega denarja in plačilne sisteme;
27.  
»potrošniški sistem računalniške strojne opreme za splošno rabo« je
kombinacija strojne opreme, ki tvori celoten računalnik, za katerega je
značilno, da je večnamenski, z ustrezno programsko opremo pa lahko opravlja
najobičajnejše računalniške naloge, ki jih zahtevajo potrošniki, in je namenjen
temu, da ga upravljajo potrošniki, vključno z osebnimi računalniki, zlasti
namiznimi računalniki, prenosnimi računalniki, pametnimi telefoni in tabličnimi
računalniki;
28.  
»potrošniška terminalna oprema z interaktivno računalniško
zmogljivostjo, ki se uporablja za dostop do avdiovizualnih medijskih storitev«
je vsaka oprema, katere glavni namen je zagotoviti dostop do avdiovizualnih
medijskih storitev;
29.  
»proizvajalec« je fizična ali pravna oseba, ki izdeluje proizvod ali za
katero se tak proizvod načrtuje ali izdeluje in trži ta proizvod pod svojim
imenom ali blagovno znamko;
30.  
»proizvod« je snov, pripravek ali blago, pridobljeno v proizvodnem
procesu, razen hrane, krme, živih rastlin in živali, proizvodov človeškega
izvora ter proizvodov rastlin in živali, neposredno vezanih na njihovo
prihodnje razmnoževanje;
31.  
»storitev« je vsaka posamična gospodarska oziroma pridobitna ali
samozaposlitvena aktivnost, ki jo, praviloma za plačilo, opravlja ponudnik
storitev, ki je pravna ali fizična oseba. Proizvodnja blaga se ne šteje za
storitev, vendar pa se za storitev štejejo posamezne aktivnosti, potrebne za
proizvodnjo in trženje blaga;
32.  
»storitev avtobusnega potniškega prevoza« je storitev prevoza v
notranjem cestnem prometu, ki se izvaja kot javni linijski prevoz potnikov v
cestnem prometu, posebni linijski prevoz, stalni izvenlinijski prevoz, prevoz
na klic, občasni prevoz, avtotaksi prevoz in kot posebna oblika prevoza in kot
prevoz potnikov v mednarodnem cestnem prometu, ki se izvaja kot prevoz v
mednarodnem javnem linijskem prometu, posebnem linijskem prometu, občasni
prevoz potnikov in kot prevoz potnikov z izmeničnimi vožnjami kot je opredeljen
v zakonu, ki ureja prevoze v cestnem prometu;
33.  
»storitev e-trgovine« je storitev, ki se zagotavlja na daljavo, prek
spletišč in storitev na osnovi mobilnih naprav, elektronsko in na posamezno
zahtevo potrošnika, z namenom sklenitve potrošniške pogodbe;
34.  
»storitev izdajanja elektronskih vozovnic« je sistem, pri katerem se
kupijo vozovnice za potniški prevoz z uporabo naprave z interaktivno
računalniško zmogljivostjo, tudi na spletu, in se kupcu dostavijo v elektronski
obliki, da se lahko natisnejo na papir ali drugače prikažejo med potovanjem z
uporabo mobilne naprave z interaktivno računalniško zmogljivostjo;
35.  
»storitev zračnega potniškega prevoza« je storitev rednega in posebnega
zračnega prevoza, ki sta opredeljena v zakonu, ki ureja letalstvo;
36.  
»storitev vodnega potniškega prevoza« pomeni potniške storitve v skladu
s prvim odstavkom 2. člena Uredbe (EU)
št. 1177/2010 Evropskega parlamenta in
Sveta z dne 24. novembra 2010 o pravicah potnikov med potovanjem po morju
in celinskih plovnih poteh ter spremembi Uredbe (ES) št. 2006/2004 (UL L št. 334
z dne 17. 12. 2010, str. 1), razen iz
drugega odstavka 2. člena navedene
uredbe;
37.  
»storitev, ki zagotavlja dostop do avdiovizualnih medijskih storitev« je
podporna (komplementarna) storitev za zagotavljanje tehničnih možnosti dostopa,
ki se prenaša po elektronskih komunikacijskih omrežjih in se uporablja za
prepoznavanje, izbiranje in uporabo avdiovizualnih medijskih storitev ter
prejemanje informacij o teh storitvah, in kakršne koli elemente, kot so
podnapisi za gluhe in naglušne, zvočni opis, govorjeni podnapisi in tolmačenje
v znakovnem jeziku, ki izhajajo iz izvajanja ukrepov za zagotovitev dostopnosti
storitev, kot je določeno v zakonu, ki ureja avdiovizualne medijske storitve,
ter vključuje tudi elektronske programske vodnike;
38.  
»tehnična specifikacija« je tehnična specifikacija, kot je opredeljena v
4. točki 2. člena Uredbe 1025/2012/EU in
ki zagotavlja sredstvo za izpolnjevanje pogojev glede dostopnosti, ki se
uporabljajo za proizvod ali storitev;
39.  
»umik« je ukrep za preprečitev dostopnosti proizvoda iz dobavne verige
na trgu;
40.  
»uvoznik« je fizična ali pravna oseba s sedežem v Uniji, ki da proizvod
iz tretje države na trg Unije;
41.  
»v realnem času« pomeni časovno usklajen s predvajano vsebino.
II. POGOJI GLEDE DOSTOPNOSTI IN PROSTI PRETOK
6. člen
(pogoji glede dostopnosti na trgu)
Gospodarski subjekti omogočijo dostopnost na trgu proizvodom,
ki so skladni s pogoji dostopnosti po tem zakonu, in opravljajo storitve, ki
izpolnjujejo pogoje glede dostopnosti po tem zakonu.
7. člen
(splošni pogoji glede dostopnosti proizvodov)
(1) Proizvodi iz prvega odstavka 3. člena
tega zakona morajo izpolnjevati naslednje splošne pogoje glede dostopnosti:
-       
načrtovani, proizvedeni in označeni morajo biti tako, da se zagotovi
predvidljiva uporaba za invalide, priložene morajo biti dostopne informacije o
delovanju in elementih dostopnosti,
-       
uporabniški vmesnik in oblikovanje funkcionalnosti invalidom omogočata
dostop do proizvoda ter njegovo zaznavanje, upravljanje, razumevanje in nadzor,
-       
podporne storitve in
-       
dostopnost embalaže in navodil za uporabo proizvodov.
(2) Četrta alineja prejšnjega odstavka ne velja za
samopostrežne terminale.
(3) Podrobnejše pogoje glede dostopnosti proizvodov iz prvega
odstavka 3. člena tega zakona,
označevanja in postopka ugotavljanja skladnosti predpiše minister, pristojen za
trg.
8. člen
(splošni pogoji glede dostopnosti storitev)
Da se invalidom omogoči ustrezna uporaba, morajo storitve iz
drugega odstavka 3. člena tega zakona,
razen storitev mestnega, primestnega in regionalnega prevoza, izpolnjevati
splošne pogoje glede dostopnosti, in sicer se storitve zagotavljajo z
naslednjimi podpornimi tehnologijami:
1.     
z zagotavljanjem dostopnosti proizvodov, ki se uporabljajo pri
zagotavljanju storitve, v skladu s 7. členom
tega zakona,
2.     
z informacijami o delovanju storitve ter, kadar se pri zagotavljanju
storitve uporabljajo proizvodi, o njeni povezavi s proizvodi in značilnostih
teh proizvodov glede dostopnosti ter njihovi interoperabilnosti s podpornimi
pripomočki in infrastrukturo, pri čemer velja naslednje:
a)   
informacije so na voljo prek več kot enega zaznavnega kanala;
b)   
informacije se predstavijo na razumljiv način;
c)   
informacije se uporabnikom predstavijo na način, da jih lahko zaznajo;
č)   vsebina informacij je na voljo v
besedilnih formatih, ki omogočajo alternativne podporne formate, ki se lahko
uporabnikom prikažejo na več načinov in prek več kot enega zaznavnega kanala;
d)   
predstavijo se s pisavo ustrezne velikosti in oblike, ob upoštevanju
predvidljivih pogojev uporabe, in z zadostnim kontrastom ter prilagodljivim
razmikom med črkami, vrsticami in odstavki;
e)   
nebesedilne vsebine se dopolnijo z alternativnim prikazom te vsebine;
f)    
dosledno in ustrezno se zagotavljajo elektronske informacije, potrebne
za zagotavljanje storitve, tako da so zaznavne, uporabne, razumljive in
zanesljive,
3.     
z doslednim in ustreznim zagotavljanjem dostopnosti spletišč, vključno s
povezanimi spletnimi aplikacijami in storitvami na osnovi mobilnih naprav,
vključno z mobilnimi aplikacijami, ki so zaznavna, uporabna, razumljiva in
zanesljiva,
4.     
s podpornimi storitvami (službami za pomoč uporabnikom, klicnimi centri,
tehnično podporo, storitvami prenosa in storitvami usposabljanja), kadar so na
voljo, ki zagotavljajo informacije o dostopnosti storitve in njeni
združljivosti s podpornimi tehnologijami, in sicer prek dostopnih načinov
komunikacije,
5.     
z zagotavljanjem informacij o dostopnosti vozil, okoliške infrastrukture
in grajenega okolja ter o pomoči invalidom pri storitvah zračnega, avtobusnega
in vodnega potniškega prevoza,
6.     
z zagotavljanjem informacij o pametnem izdajanju vozovnic (elektronska
rezervacija in nakup itd.), potovalnih informacij v realnem času (vozni redi,
motnje v prometu, povezovalne storitve, nadaljevanje potovanja z drugimi načini
prevoza itd.) ter dodatne informacije o storitvi (npr. o osebju na postajah,
dvigalih v okvari ali storitvah, ki začasno niso na voljo).
9. člen
(dodatni pogoji glede dostopnosti elektronskih
komunikacijskih storitev)
(1) Pri zagotavljanju dostopa do elektronske komunikacijske
storitve, vključno s komunikacijo v sili, ponudnik te storitve zagotavlja:
-       
glasovno komunikacijo in uporabo negovorjene komunikacije, pri čemer
negovorjena komunikacija vključuje SMS, video ter sprotno zapisovanje besedila
v realnem času;
-       
storitev celotnega pogovora, kadar je poleg glasovne komunikacije na
voljo tudi video;
-       
da je komunikacija v sili, pri kateri se uporabljata glas in besedilo
(vključno z besedilom v realnem času), sinhronizirana in da je, kadar je na
voljo video, sinhronizirana tudi v obliki storitve celotnega pogovora ter jo
ponudniki elektronskih komunikacijskih storitev posredujejo najprimernejšemu
centru za obveščanje.
(2) Podrobnejše pogoje glede dostopnosti storitev iz
prejšnjega odstavka predpiše minister, pristojen za digitalno preobrazbo.
10. člen
(dodatni pogoji glede dostopnosti storitev, ki zagotavljajo
dostop do avdiovizualnih medijskih storitev)
(1) Pri zagotavljanju storitev dostopa do avdiovizualnih
medijskih storitev ponudnik te storitve zagotavlja:
-       
elektronske programske vodnike, ki so zaznavni, uporabni, razumljivi in
zanesljivi ter zagotavljajo informacije o razpoložljivosti elementov
dostopnosti;
-       
da so komponente dostopnosti (storitve dostopa) avdiovizualnih medijskih
storitev, kot so podnapisi, zvočni opis, govorjeni podnapisi in tolmačenje v
znakovnem jeziku, v celoti posredovane v ustrezni kakovosti, ki omogoča
natančen prikaz, sinhronizacijo z zvokom in videom, ter uporabnikom omogočajo
nadzor prikaza in uporabe.
(2) Podrobnejše pogoje glede dostopnosti storitev iz
prejšnjega odstavka predpiše minister, pristojen za področje avdiovizualnih
medijskih storitev.
11. člen
(dodatni pogoji glede dostopnosti storitev e-knjige)
(1) Pri zagotavljanju storitev e-knjige ponudnik te storitve:
1.     
zagotovi, da je v primeru e-knjig, ki poleg besedila vsebujejo tudi
zvočni zapis besedila, zagotovljena sinhronizacija med besedilom in zvočnim
zapisom;
2.     
zagotovi, da e-knjige ne ovirajo pravilnega delovanja podporne
tehnologije;
3.     
zagotovi dostop do vsebine e-knjige, iskanje po vsebini in postavitve
e-knjige, vključno z dinamično postavitvijo, ter strukture, prožnosti in izbire
v prikazu vsebine;
4.     
omogoči alternativne predstavitve vsebine in njene interoperabilnosti z
različnimi podpornimi tehnologijami, da se zagotovijo zaznavnost, upravljivost,
razumljivost in robustnost za predstavitev vsebine e-knjige;
5.     
zagotovi, da je e-knjige mogoče najti prek informacij v obliki
metapodatkov o elementih dostopnosti;
6.     
zagotovi, da ukrepi za upravljanje digitalnih pravic ne blokirajo
elementov dostopnosti.
(2) Ponudnik storitev pred izdajo e-knjige v promet naredi
samoevalvacijo izpolnjevanja zahtev o dostopnosti iz prejšnjega odstavka, ki jo
hrani v lastni dokumentaciji in jo je v primeru inšpekcijskega nadzora dolžan
predložiti. Obrazec samoevalvacije se objavi na spletni strani ministrstva,
pristojnega za področje knjige.
12. člen
(dodatni pogoji dostopnosti zračnega in avtobusnega
potniškega prevoza)
(1) Pri zagotavljanju storitve zračnega potniškega prevoza
ponudnik storitve:
1.     
preden sprejme rezervacijo invalida preveri, ali obstaja upravičen
varnostni razlog, zaradi katerega invalida ne more sprejeti na let;
2.     
invalidom omogoči prevoz, ki je primerljiv s prevozi drugih oseb, in jim
zaradi njihovih posebnih potreb nudi pomoč na letališčih kot tudi na zrakoplovu
z zaposlitvijo potrebnega osebja in uporabo ustrezne opreme, pri čemer mora
biti pomoč brezplačna;
3.     
izvaja pomoč na letališčih od določene točke prihoda na letališče do
zrakoplova in od zrakoplova do določene točke odhoda z letališča, vključno z vkrcanjem
in izkrcanjem;
4.     
zagotovi vse pomembne informacije, ki se nudijo potnikom zračnega
prevoza, v nadomestnih oblikah, razumljivih invalidom, in so v istih jezikih,
kakor so informacije, ki so na voljo drugim potnikom.
(2) Pri zagotavljanju storitve avtobusnega potniškega prevoza
ponudnik storitve:
1.     
zagotovi možnosti avtobusnega prevoza, ki je primerljiv s prevozi drugih
potnikov, in tako določi pravila o nediskriminaciji in pomoči med potovanjem;
2.     
ne sme invalida zavrniti zaradi invalidnosti ali zmanjšane mobilnosti,
razen če obstajajo upravičeni varnostni razlogi, razlog v zvezi z zasnovo
vozila ali infrastrukturo;
3.     
zagotovi pravico do pomoči na postajah in prevoznih sredstvih;
4.     
brezplačno zagotovi dostop do storitve, po možnosti z uporabo evropskega
standardizacijskega sistema;
5.     
pri odločitvah glede načrta novih postaj in pri velikih prenovah
upravljavci postaj upoštevajo potrebe invalidov v skladu z zahtevami za
konstrukcijo, namenjeno vsem uporabnikom, ter v vsakem primeru upravljavci
postaj določijo kontaktne točke, na katerih lahko zadevne osebe sporočijo svoj
prihod in potrebo po pomoči;
6.     
pri nabavi avtobusov upošteva, da prevozniki zaznajo potrebe invalidov
pri odločanju o opremi novih in obnovljenih vozil;
7.     
si prizadeva za izboljšanje obstoječe infrastrukture, kjer je to
potrebno, da bi prevozniki lahko omogočili dostop invalidom ter jim ponudili
ustrezno pomoč.
13. člen
(dodatni pogoji glede dostopnosti v zvezi s potrošniškimi
bančnimi storitvami)
Pri zagotavljanju dostopa do potrošniških bančnih storitev
ponudnik te storitve zagotovi:
-       
način identifikacije, elektronskih podpisov, varnostnih elementov in
plačilnih storitev, ki so zaznavni, uporabni razumljivi in zanesljivi;
-       
da so informacije razumljive in njihova zahtevnost ne presega stopnje B2
(zgornja srednja raven) skupnega evropskega referenčnega okvira Sveta Evrope za
jezike.
14. člen
(omogočanje prostega pretoka)
Oviranje omogočanja dostopnosti proizvodov na trgu ali
zagotavljanja storitev, ki izpolnjujejo pogoje iz tega zakona, ni dovoljeno.
III. OBVEZNOSTI GOSPODARSKIH SUBJEKTOV V ZVEZI S PROIZVODI
15. člen
(obveznosti proizvajalca)
(1) Proizvajalec pri dajanju proizvodov na trg zagotovi, da
so proizvodi načrtovani in izdelani v skladu s pogoji glede dostopnosti iz 7. člena tega zakona.
(2) Proizvajalec:
1.     
pripravi tehnično dokumentacijo,
2.     
izvede postopek ugotavljanja skladnosti proizvoda,
3.     
pripravi izjavo EU o skladnosti, da proizvod izpolnjuje pogoje glede
dostopnosti,
4.     
proizvod označi z oznako CE v skladu z evropskim predpisom, ki ureja
splošna pravila za oznako CE in njeno namestitev,
5.     
zagotovi, da so vzpostavljeni postopki za ohranjanje skladnosti serijske
proizvodnje,
6.     
na proizvodih označi identifikacijske elemente proizvoda,
7.     
na proizvodu, embalaži ali priloženem dokumentu navede svoje ime,
registrirano trgovsko ime, registrirano blagovno znamko in kontaktne podatke,
8.     
zagotovi, da so proizvodu priložena navodila in varnostne informacije v
jeziku, ki jih potrošniki in drugi končni uporabniki razumejo.
(3) Proizvajalec, ki ugotovi, da proizvod, ki ga je dal na
trg, ni skladen s pogoji glede dostopnosti po tem zakonu, nemudoma izvede
popravljalne ukrepe za zagotovitev skladnosti proizvoda ali ga umakne s trga.
Proizvajalec o tem obvesti pristojne organe držav, ki so omogočili dostop do
proizvoda, in predloži informacije o neskladnosti in sprejetih popravljalnih
ukrepih. Proizvajalec vodi evidenco proizvodov, ki niso skladni s pogoji glede
dostopnosti, in z njimi povezanih pritožb.
(4) Proizvajalec na zahtevo pristojnega nadzornega organa iz
drugega odstavka 26. člena tega zakona
predloži vse informacije in dokumentacijo, potrebno za dokazovanje skladnosti
proizvoda. S tem organom na njegovo zahtevo sodeluje pri ukrepih za odpravo
neskladnosti proizvoda na trgu.
16. člen
(pooblaščeni zastopnik)
(1) Proizvajalec lahko s pisnim pooblastilom imenuje
pooblaščenega zastopnika, ki opravlja naloge, kot na primer:
-       
organom za nadzor trga za obdobje petih let omogoči dostop do izjave EU
o skladnosti in tehnične dokumentacije;
-       
pristojnemu nacionalnemu organu na podlagi utemeljene zahteve zagotovi
vse potrebne informacije in dokumentacijo za dokazovanje skladnosti proizvoda;
-       
s pristojnimi nacionalnimi organi na njihovo zahtevo sodeluje pri
katerem koli ukrepu, sprejetem za odpravo neskladnosti proizvodov, za katere je
pooblaščen, s pogoji glede dostopnosti.
(2) Obveznosti iz prvega odstavka prejšnjega člena ne morejo
biti del pooblastila pooblaščenega zastopnika.
17. člen
(obveznosti uvoznika)
(1) Uvoznik daje na trg le proizvode, ki so skladni s tem
zakonom.
(2) Uvoznik pred dajanjem proizvoda na trg zagotovi, da:
1.     
je proizvajalec izvedel postopek ugotavljanja skladnosti proizvoda,
2.     
je proizvajalec pripravil tehnično dokumentacijo,
3.     
ima proizvod oznako CE,
4.     
so mu priloženi zahtevani dokumenti,
5.     
je proizvajalec izpolnil pogoje iz 6. in 7. točke drugega odstavka 15. člena tega zakona,
6.     
na proizvodu, embalaži ali priloženem dokumentu navede svoje ime,
registrirano trgovsko ime, registrirano blagovno znamko in kontaktne podatke v
jeziku, ki ga končni uporabnik ali organi za nadzor trga razumejo,
7.     
so proizvodu priložena navodila in varnostne informacije v jeziku, ki ga
potrošniki in drugi končni uporabniki razumejo,
8.     
pogoji skladiščenja ali prevoza v času uvoznikove odgovornosti za
proizvod ne ogrožajo njegove skladnosti s pogoji glede dostopnosti,
9.     
pristojnim organom za obdobje petih let omogoča dostop do izvoda izjave
EU o skladnosti ter tehnične dokumentacije.
(3) Če uvoznik meni ali utemeljeno domneva, da proizvod ni
skladen s pogoji glede dostopnosti iz tega zakona, uvoznik proizvoda ne da na
trg, dokler ni skladen s pogoji glede dostopnosti. O tem obvesti proizvajalca
in organ, pristojen za nadzor trga, iz drugega odstavka 26. člena tega zakona.
(4) Uvoznik, ki meni, da proizvod, ki ga je dal na trg, ni
skladen s pogoji glede dostopnosti po tem zakonu, takoj izvede popravljalne
ukrepe, potrebne za zagotovitev skladnosti proizvoda, ali ga, če je to
ustrezno, umakne s trga. Uvoznik o tem obvesti pristojne organe držav, ki so
omogočili dostop do proizvoda, in predloži informacije o neskladnosti in
sprejetih popravljalnih ukrepih. Uvoznik vodi evidenco proizvodov, ki niso
skladni s pogoji glede dostopnosti, in z njimi povezanih pritožb.
(5) Uvoznik pristojnemu organu iz drugega odstavka
26. člena tega zakona na zahtevo predloži vse informacije in
dokumentacijo, potrebno za dokazovanje skladnosti proizvoda, v jeziku, ki ga
organ razume. S tem organom na njegovo zahtevo sodeluje pri ukrepih za odpravo
neskladnosti proizvoda na trgu.
18. člen
(obveznosti distributerja)
(1) Distributer, preden omogoči dostopnost proizvoda na trgu,
preveri:
-       
ali ima proizvod oznako CE,
-       
ali so mu priloženi zahtevani dokumenti, navodila in varnostne
informacije v jeziku, ki ga potrošniki in drugi končni uporabniki v državi
članici Evropske unije (v nadaljnjem besedilu: država članica), v kateri se
omogoči dostopnost proizvoda na trgu, razumejo,
-       
ali sta proizvajalec in uvoznik izpolnila pogoje iz 6. in 7. točke
drugega odstavka 15. člena oziroma 6.
točke drugega odstavka 17. člena tega
zakona,
-       
ali pogoji skladiščenja ali prevoza v času distributerjeve odgovornosti
za proizvod ne ogrožajo njegove skladnosti s pogoji glede dostopnosti.
(2) Kadar distributer meni, da proizvod ni skladen s pogoji
glede dostopnosti iz tega zakona, ne omogoči dostopnosti proizvoda na trgu,
dokler ni skladen s pogoji glede dostopnosti. O tem obvesti proizvajalca ali
uvoznika in organe za nadzor trga.
(3) Distributer, ki meni, da proizvod, katerega dostopnost na
trgu so omogočili, ni skladen s pogoji glede dostopnosti po tem zakonu,
zagotovi sprejetje popravljalnih ukrepov, potrebnih za zagotovitev skladnosti
proizvoda, ali ga, če je to ustrezno, umakne s trga. Distributer o tem takoj
obvesti pristojne organe držav, v katerih je omogočil dostopnost proizvoda, in
predloži informacije o neskladnosti in sprejetih popravljalnih ukrepih.
(4) Distributer pristojnemu organu, iz drugega odstavka
26. člena tega zakona na zahtevo predloži vse informacije in
dokumentacijo, potrebno za dokazovanje skladnosti proizvoda. S tem organom na
njegovo zahtevo sodeluje pri ukrepih za odpravo neskladnosti proizvoda na trgu.
19. člen
(obveznosti proizvajalca, ki se uporabljajo za uvoznika in
distributerja)
Uvoznik ali distributer se za namene tega zakona šteje za
proizvajalca in se zanj uporabljajo obveznosti proizvajalca iz 15. člena tega zakona, kadar da proizvod na trg
pod svojim imenom ali blagovno znamko ali pa proizvod, ki je že na trgu,
spremeni tako, da to lahko vpliva na njegovo skladnost s pogoji iz tega zakona.
20. člen
(identifikacija gospodarskih subjektov, ki se ukvarjajo s
proizvodi)
Gospodarski subjekti iz 15. do 19. člena
tega zakona na zahtevo organa za nadzor trga iz drugega odstavka 26. člena
tega zakona sporočijo identiteto vsakega drugega gospodarskega subjekta, ki jim
je ali so mu dobavili proizvod, v obdobju petih let od dobave proizvoda.
IV. TEMELJITE SPREMEMBE PROIZVODOV ALI STORITEV IN
NESORAZMERNO BREME ZA GOSPODARSKE SUBJEKTE
21. člen
(obveznosti ponudnika storitev)
(1) Ponudnik storitev iz drugega odstavka 3. člena tega zakona mora zagotoviti, da storitve
oblikuje in opravlja v skladu s pogoji glede dostopnosti iz tega zakona.
(2) Ponudnik storitev mora pripraviti informacije o
storitvah, ki izpolnjujejo pogoje glede dostopnosti v skladu z 9. do
13. členom tega zakona, glede na posamezno vrsto storitve. Informacije
morajo vsebovati pojasnilo, kako storitve izpolnjujejo veljavne pogoje glede
dostopnosti iz 9. do 13. člena tega
zakona, in biti na voljo javnosti v pisni in ustni obliki ter tudi v obliki, ki
je razumljiva invalidom. Ponudniki storitev te informacije hranijo,
posodabljajo in objavljajo, dokler se storitev izvaja.
(3) Ponudnik storitev sprejme postopke za nadaljnje
zagotavljanje storitev v skladu s pogoji glede dostopnosti. Pri tem mora
upoštevati spremembe značilnosti zagotavljanja storitve, spremembe pogojev
glede dostopnosti in spremembe harmoniziranih standardov ali tehničnih
specifikacij, na podlagi katerih se ugotavlja skladnost storitve s pogoji glede
dostopnosti.
(4) V primeru ugotovljene neskladnosti ponudnik storitev
sprejme popravljalne ukrepe, potrebne za doseganje skladnosti storitve s pogoji
glede dostopnosti. O tem takoj obvesti pristojne nacionalne organe držav
članic, v katerih se storitev zagotavlja, in jim predloži podrobne informacije,
zlasti o neskladnosti in sprejetih popravljalnih ukrepih.
(5) Ponudnik storitev pristojnemu nadzornemu organu iz
30. člena tega zakona na zahtevo predloži vse informacije iz drugega
odstavka tega člena, potrebne za dokazovanje skladnosti storitve s pogoji glede
dostopnosti. S tem organom na zahtevo sodeluje pri vseh ukrepih za zagotovitev
skladnosti storitve z navedenimi pogoji.
22. člen
(temeljita sprememba proizvoda ali storitve in nesorazmerno
breme)
(1) Pogoji glede dostopnosti proizvoda ali storitve iz
6. člena tega zakona se uporabljajo le, če skladnost:
-       
ne zahteva bistvene spremembe proizvoda ali storitve, zaradi katere bi
se temeljito spremenile osnovne značilnosti proizvoda ali storitve, in
-       
zavezancem ne nalaga nesorazmernega bremena.
(2) Gospodarski subjekti izvedejo oceno, ali skladnost s
pogoji glede dostopnosti proizvoda ali storitve iz 6. člena
tega zakona pomeni temeljito spremembo ali nalaga nesorazmerno breme, kot je
določeno v prejšnjem odstavku.
(3) Gospodarski subjekti hranijo oceno iz prejšnjega odstavka
pet let po zadnjem zagotavljanju dostopnosti proizvoda na trgu ali pet let po
zadnjem zagotavljanju storitve na trgu. Gospodarski subjekti predložijo oceno
iz prejšnjega odstavka na zahtevo organa, pristojnega za nadzor trga, iz 26. člena tega zakona ali organa, pristojnega za
nadzor skladnosti storitev, iz 30. člena tega zakona.
(4) Zahteva iz prejšnjega odstavka ne velja za mikropodjetja,
ki se ukvarjajo s proizvodi, razen če so se odločila, da bodo izpolnila zahteve
iz prvega odstavka tega člena. V tem primeru organu za nadzor trga iz 26. člena tega zakona predložijo dejstva, pomembna
za oceno iz drugega odstavka tega člena.
(5) Ponudniki storitev, ki se sklicujejo na drugo alinejo
prvega odstavka tega člena, za vsako vrsto storitve vsakih pet let ocenijo, ali
je breme nesorazmerno, kadar se storitev, ki jo opravljajo, spremeni, ali kadar
to zahtevajo organi, pristojni za preverjanje skladnost storitev.
(6) Gospodarski subjekti, ki prejemajo sredstva iz javnih ali
zasebnih virov, ki niso lastna sredstva gospodarskega subjekta in so lahko
namenjena izboljšanju dostopnosti, se ne morejo sklicevati na nesorazmernost
bremena.
(7) Kadar se gospodarski subjekti sklicujejo na prvo alinejo
prvega odstavka tega člena, o tem obvestijo organe za nadzor trga ali organe,
pristojne za nadzor skladnosti storitev, države članice, v kateri je proizvod
dan na trg ali v kateri se zagotavlja storitev.
(8) Merila in elementi za oceno nesorazmernega bremena so:
-       
razmerja med neto stroški in skupnimi stroški gospodarskih subjektov za
izdelavo, distribucijo ali uvoz proizvoda ali zagotavljanje storitve;
-       
ocenjeni stroški in koristi za gospodarske subjekte, vključno s
proizvodnimi postopki in naložbami, v primerjavi z ocenjeno koristjo za
invalide, pri čemer se upoštevata količina in pogostost uporabe določenega
proizvoda ali storitve,
-       
razmerje med neto stroški za zagotovitev skladnosti s pogoji glede
dostopnosti in čistim prihodkom gospodarskega subjekta.
(9) Podrobnejša merila za oceno nesorazmernega bremena določi
minister, pristojen za invalidsko varstvo, v soglasju z ministrom, pristojnim
za trg.
V. HARMONIZIRANI STANDARDI ZA TEHNIČNE SPECIFIKACIJE
PROIZVODOV IN STORITEV
23. člen
(domneva o skladnosti)
(1) Šteje se, da so proizvodi in storitve, ki so skladni s
harmoniziranimi standardi ali njihovimi deli, katerih sklici so bili objavljeni
v Uradnem listu Evropske unije, skladni s pogoji glede dostopnosti iz tega
zakona, če harmonizirani standardi zajemajo te pogoje.
(2) Če sklici na harmonizirane standarde iz prejšnjega odstavka
niso objavljeni, se šteje, da so proizvodi in storitve skladni s pogoji
izvedbenega akta, objavljenega v Uradnem listu Evropske unije, s katerimi se
določijo tehnične specifikacije, ki izpolnjujejo pogoje glede dostopnosti iz
tega zakona.
24. člen
(dostopnost na podlagi drugih aktov Evropske unije)
Za vsak proizvod ali storitev, katere značilnosti, elementi
ali funkcije izpolnjujejo pogoje glede dostopnosti po tem zakonu, se šteje, da
njihove značilnosti, elementi ali funkcije izpolnjujejo tudi ustrezne
obveznosti iz drugih aktov Evropske unije glede dostopnosti na način
izpolnjevanja:
-       
dostopnosti informacij o delovanju in elementih dostopnosti v zvezi s
proizvodom, in sicer informacij o uporabi proizvoda, navedenih na proizvodu
samem, in navodil za uporabo proizvoda, ki niso navedena na samem proizvodu,
temveč so na voljo z drugimi sredstvi, na primer na spletišču;
-       
dostopnosti značilnosti, elementov in funkcij uporabniškega vmesnika ter
oblikovanja funkcionalnosti proizvoda, ki izpolnjuje ustrezne pogoje glede
dostopnosti za takšne uporabniške vmesnike, ali oblikovanje funkcionalnosti;
-       
dostopnosti embalaže, vključno s priloženimi informacijami ter navodili
za namestitev, vzdrževanje, shranjevanje in odstranjevanje proizvoda, ki niso
navedena na samem proizvodu, temveč so na voljo z drugimi sredstvi, na primer
na spletišču, razen za samopostrežne terminale;
-       
ustrezne pogoje glede dostopnosti za značilnosti, elemente in funkcije,
povezane s storitvami.
25. člen
(harmonizirani standardi in tehnične specifikacije za druge
akte Evropske unije)
Skladnost s harmoniziranimi standardi in tehničnimi
specifikacijami ali njihovimi deli, sprejetimi v skladu s 23. členom tega zakona, ustvarja domnevo o
skladnosti s prejšnjim členom, če ti standardi in tehnične specifikacije ali
njihovi deli izpolnjujejo pogoje glede dostopnosti iz tega zakona.
VI. NADZOR
1. oddelek: Nadzor trga proizvodov in zaščitni
postopek
26. člen
(nadzor trga proizvodov)
(1) Nadzor trga proizvodov se izvaja v skladu s tretjim
odstavkom 2. člena, prvim, drugim, petim
in šestim odstavkom 10. člena, drugim, tretjim, petim in sedmim odstavkom
11. člena, 13. členom, prvim, drugim odstavkom in točkami (a), (b),
(e) in (j) četrtega odstavka 14. člena,
točko (g) tretjega odstavka in petim odstavkom 16. člena,
17., 18. in 22. členom, drugim in četrtim
odstavkom 25. člena, prvim in drugim
odstavkom 26. člena, 27. členom, drugim in tretjim odstavkom 28. člena, točkami (f), (g), (m) in (o) drugega
odstavka 31. člena, točkama (i) in (k)
prvega odstavka 33. člena, prvim
odstavkom, točko (a) tretjega odstavka in četrtim odstavkom 34. člena Uredbe (EU) 2019/1020 Evropskega
parlamenta in Sveta z dne 20. junija 2019 o nadzoru trga in skladnosti
proizvodov ter spremembi Direktive 2004/42/ES in uredb (ES) št. 765/2008 in (EU) št. 305/2011
(UL L št. 169 z dne 25. 6. 2019, str. 1).
(2) Nadzor nad proizvodi iz prvega odstavka 3. člena tega zakona izvaja Tržni inšpektorat
Republike Slovenije (v nadaljnjem besedilu: TIRS).
(3) TIRS posreduje potrošnikom na zahtevo v razumljivi obliki
informacije o skladnosti proizvodov s pogoji glede dostopnosti s strani
gospodarskega subjekta in oceno iz drugega odstavka 22. člena
tega zakona, razen kadar informacij ni mogoče zagotoviti zaradi zaupnosti.
27. člen
(postopek za obravnavo proizvodov, ki niso skladni s pogoji
glede dostopnosti na nacionalni ravni)
(1) Kadar TIRS utemeljeno meni, da proizvod iz prvega
odstavka 3. člena tega zakona ni skladen
s pogoji glede dostopnosti iz 23. člena
tega zakona, izvede vrednotenje proizvoda v zvezi z izpolnjevanjem teh pogojev.
(2) Kadar proizvod ne izpolnjuje pogojev glede dostopnosti,
TIRS od gospodarskega subjekta nemudoma zahteva, da v razumnem roku sprejme vse
ustrezne popravljalne ukrepe glede na vrsto neskladnosti za zagotovitev
skladnosti proizvoda s temi pogoji, oziroma umik ali odpoklic proizvoda s trga.
(3) Če gospodarski subjekt ne sprejme ustreznih popravljalnih
ukrepov v roku iz prejšnjega odstavka, TIRS zahteva, da gospodarski subjekt v
dodatnem roku umakne proizvod s trga.
(4) TIRS ukrepe iz prvega in drugega odstavka izvede v skladu
s predpisom o nadzoru trga in skladnosti proizvodov.
28. člen
(zaščitna klavzula)
Kadar Komisija ugotovi, da je nacionalni ukrep iz tretjega
odstavka prejšnjega člena upravičen, TIRS sprejme ukrepe, potrebne za umik ali
odpoklic neskladnega proizvoda s trga v skladu s predpisom, ki ureja način
mednarodne izmenjave informacij o ukrepih in dejanjih, ki omejujejo trgovanje s
proizvodi. Če se ugotovi, da je nacionalni ukrep neupravičen, TIRS ukrep
umakne.
29. člen
(odprava formalne neskladnosti proizvoda)
(1) TIRS lahko od gospodarskega subjekta zahteva odpravo
neskladnosti brez postopka iz 27. člena
tega zakona, kadar ugotovi da:
1.     
je bila oznaka CE nameščena tako, da so kršena splošna načela za oznako
CE ali pravila in pogoji za namestitev oznake CE iz predpisa iz 8. člena tega zakona;
2.     
oznaka CE ni bila nameščena;
3.     
izjava EU o skladnosti ni bila pripravljena;
4.     
izjava EU o skladnosti ni bila pravilno pripravljena;
5.     
tehnična dokumentacija ni na voljo ali ni popolna;
6.     
proizvajalec ali uvoznik na proizvodu, embalaži ali priloženem dokumentu
ni navedel svojega imena, registriranega trgovskega imena, registrirane
blagovne znamke ter kontaktnih podatkov, ali so ti napačni ali nepopolni;
7.     
ni izpolnjena nobena druga zahteva obveznosti proizvajalca ali
uporabnika.
(2) Če gospodarski subjekt neskladnosti iz prejšnjega
odstavka ne odpravi, TIRS sprejme ukrepe iz 27. člena
tega zakona.
2. oddelek: Skladnost storitev
30. člen
(nadzor trga storitev)
(1) Nadzor nad izvajanjem dodatnih pogojev glede dostopnosti
elektronskih komunikacijskih storitev iz 9. člena
tega zakona in storitev, ki zagotavljajo dostop do avdiovizualnih medijskih
storitev, iz 10. člena tega zakona,
izvaja Agencija za komunikacijska omrežja in storitve Republike Slovenije (v
nadaljnjem besedilu: AKOS).
(2) Nadzor na področju storitev vodnega potniškega prevoza
skladno z Uredbo o izvajanju Uredbe 1177/2010/EU o pravicah potnikov med
potovanjem po morju in celinskih plovnih poteh (Uradni list RS, št. 49/13) izvajata Uprava Republike Slovenije za
pomorstvo in TIRS.
(3) Nadzor na področju storitev zračnega potniškega prevoza
skladno z Uredbo 1107/2006/ES in Uredbo o izvajanju Uredbe (ES) o pravicah
invalidnih oseb in oseb z omejeno mobilnostjo v zračnem prevozu (Uradni list
RS, št. 106/10) izvaja Javna agencija za
civilno letalstvo Republike Slovenije.
(4) Nadzor na področju storitev avtobusnega prevoza skladno z
Zakonom o prevozih v cestnem prometu (Uradni list RS, št. 6/16 – uradno
prečiščeno besedilo, 67/19 in 94/21), Uredbo (ES) št. 181/2011
Evropskega parlamenta in Sveta z dne 16. februarja
2011 o pravicah potnikov v avtobusnem prevozu in spremembi Uredbe (ES) št. 2006/2004 (UL L
št. 55 z dne 28. 2.
2011, str. 1) in Uredbo o izvajanju Uredbe (EU) o pravicah potnikov v avtobusnem
prevozu (Uradni list RS, št. 15/13)
izvaja Inšpektorat Republike Slovenije za infrastrukturo.
(5) Nadzor potrošniških bančnih storitev izvajajo Banka
Slovenije, Tržni inšpektorat Republike Slovenije in Informacijski pooblaščenec
skladno z zakonom, ki ureja potrošniške kredite, Agencija za trg vrednostnih
papirjev skladno z zakonom, ki ureja trg finančnih instrumentov in Banka
Slovenije skladno z zakonom, ki ureja plačilne storitve, storitve izdajanja
elektronskega denarja in plačilne sisteme.
(6) Nadzor nad storitvijo e-knjige in namensko programsko
opremo iz prvega odstavka 11. člena tega
zakona izvaja Agencija za komunikacijska omrežja in storitve Republike
Slovenije.
(7) Nadzor nad storitvami e-trgovine izvaja TIRS.
(8) Nadzor nad izvajanjem storitev komunikacije v sili izvaja
AKOS.
31. člen
(nadzor skladnosti storitev)
(1) Organ, pristojen za izvajanje nadzora skladnosti storitev
iz prejšnjega člena:
-       
preverja skladnost storitev s pogoji iz tega zakona, vključno z oceno iz
drugega odstavka 22. člena tega zakona,
-       
obravnava pritožbe in poročila v zvezi z neskladnostjo storitev s pogoji
glede dostopnosti iz tega zakona;
-       
preverja, ali je zavezanec sprejel potrebne popravljalne ukrepe.
(2) Organ iz prejšnjega odstavka zagotavlja javnosti
informacije o pristojnosti, delu in odločitvah iz prejšnjega odstavka v
dostopni obliki.
3. oddelek: Inšpekcijski nadzor
32. člen
(inšpekcijski nadzor)
(1) Nadzorni organi iz 26. in 30. člena
tega zakona imajo na podlagi tega zakona pooblastila, da:
1.     
zahtevajo vse potrebne informacije in vpogled v izdane listine o
skladnosti ter tehnično dokumentacijo;
2.     
izvedejo ustrezne preglede in preizkuse proizvodov, potrebne za
ugotavljanje njihove skladnosti s pogoji tega zakona in na njegovi podlagi
izdanih predpisov, tudi potem, ko so bili ti dostopni na trgu, bili dani na trg
ali se uporabljajo;
3.     
brezplačno odvzemajo vzorce proizvodov in jih oddajo v pregled
skladnosti;
4.     
prepovedo uporabo listin o skladnosti za neskladne proizvode;
5.     
odredijo odpravo ugotovljenih neskladnosti;
6.     
zahtevajo, da se proizvodi označijo v skladu s predpisi ali odredijo
odstranitev nedovoljenih oznak;
7.     
prepovedo ali omejijo dajanje neskladnih proizvodov na trg, njihovo
dostopnost na trgu ali odredijo njihov umik ali odpoklic neskladnih proizvodov
s trga in izvedejo dodatne ukrepe, ki zagotovijo, da se bo prepoved upoštevala;
8.     
prepovedo uporabo neskladnih proizvodov, omejijo njihovo uporabo ali
odredijo prenehanje njihove uporabe in izvedejo dodatne ukrepe, ki zagotovijo,
da se bo prepoved upoštevala;
9.     
začasno prepovedo dajanje proizvodov na trg, njihovo dostopnost na trgu
ali njihovo uporabo do ustrezne označitve proizvodov ali do predložitve dokazil
o skladnosti proizvodov;
10.  
v času, ki je potreben za preglede in preizkuse, začasno prepovedo
dajanje proizvodov na trg, njihovo dostopnost na trgu, ponudbo dobave ali
razstavljanje proizvodov, takoj ko nastane utemeljen sum, da so ti proizvodi
neskladni s predpisi;
11.  
odredijo uničenje neskladnih proizvodov, če je to nujno za zavarovanje
življenja in zdravja ljudi, živali in rastlin, okolja ali premoženja.
(2) Nadzorni organi iz 26. in 30. člena
tega zakona lahko odredijo ukrepe gospodarskemu subjektu ali drugi fizični ali
pravni osebi, če je to potrebno za zagotovitev izpolnjevanja pogojev iz 7. člena tega zakona glede skladnosti proizvodov.
33. člen
(stroški nadzora)
(1) Za preglede in preizkuse proizvodov, potrebne za
ugotavljanje njihove skladnosti, pristojni nadzorni organ iz 26. ali
30. člena tega zakona brezplačno odvzame ustrezen vzorec proizvoda. O
odvzemu vzorca se sestavi zapisnik.
(2) Stroške, ki nastanejo v zvezi s postopkom nadzora, krije
gospodarski subjekt, ki je omogočil dostopnost proizvoda na trgu ali dal na trg
ali v uporabo proizvod, ki ni v skladu z določbami tega zakona.
(3) Če gospodarski subjekt pred končanim postopkom nadzora
sam prostovoljno umakne ali odpokliče proizvod s trga ali uporabe, krije
stroške inšpekcijskega postopka, ki nastanejo do umika ali odpoklica proizvoda.
VII. PREKRŠKI
34. člen
(prekrški za kršitev zagotavljanja dostopnosti do
proizvodov)
(1) Z globo od 3.000 do 40.000 eurov se za prekršek kaznuje
pravna oseba, ki v zvezi z opravljanjem dejavnosti kot proizvajalec, uvoznik
ali pooblaščeni zastopnik v Republiki Sloveniji:
1.     
da na trg ali v uporabo ali omogoči dostopnost proizvodov na trgu, ki
niso skladni s pogoji iz tega zakona, ali njihova skladnost ni bila ugotovljena
po predpisanem postopku, ali niso označeni v skladu s predpisom iz 7. člena tega zakona,
2.     
v nasprotju s tem zakonom in predpisom iz 7. člena
tega zakona ne izdela ali ne zagotovi razpoložljivosti tehnične dokumentacije v
predpisanem obsegu, obliki in rokih, ali ne zagotovi izvedbe postopkov
ugotavljanja skladnosti s predpisanimi pogoji za dostopnost, ali ne zagotovi
ustrezne izjave EU o skladnosti, ali ne zagotovi označitve proizvodov s
predpisanim oznakami skladnosti, ali ne zagotovi predpisanih spremnih listin in
oznak,
3.     
v nasprotju s tem zakonom in predpisom iz 7. člena tega zakona ne
preverja in ne zagotavlja skladnosti proizvodov s predpisanimi pogoji za
dostopnost, ali ne izvaja popravljalnih ukrepov za zagotavljanje skladnosti,
ali če je to potrebno ne umakne ali odpokliče proizvoda, ali ne vodi evidenc
neskladnih proizvodov in sprejetih ukrepov, ali ne obvešča o proizvodu, ki
pomeni tveganje, in o sprejetih ukrepih ustreznega gospodarskega subjekta in
pristojnega nadzornega organa, ali ne sodeluje s pristojnimi nadzornimi organi
pri vseh dejavnostih, katerih cilj je odpraviti tveganja,
4.     
v nasprotju z 20. členom tega
zakona na zahtevo pristojnega nadzornega organa ne zagotovi identifikacijskih
podatkov gospodarskih subjektov,
5.     
v nasprotju s 25. členom tega
zakona in predpisa iz 7. člena tega zakona označi proizvode, ki niso
skladni s predpisanimi pogoji za dostopnost, ali proizvode, za katere ni
predpisana označitev z oznakami skladnosti, ali označi proizvode z oznakami
skladnosti ali drugimi oznakami, ki so predpisanim oznakam skladnosti tako
podobni, da bi lahko ustvarili zmedo na trgu ali zavedli potrošnike,
6.     
proizvode označi v nasprotju s splošnimi pravili za oznako CE, navedenimi
v 30. členu Uredbe (ES) št. 765/2008 Evropskega parlamenta in Sveta z dne
9. julija 2008 o določitvi zahtev za
akreditacijo in nadzor trga v zvezi s trženjem proizvodov ter razveljavitvi
Uredbe (EGS) št. 339/93 (UL L št. 218 z dne 13. 8.
2008, str. 30).
(2) Z globo od 2.000 do 15.000 eurov se za prekršek kaznuje
samostojni podjetnik posameznik ali posameznik, ki samostojno opravlja
dejavnost, ki v zvezi z opravljanjem dejavnosti kot proizvajalec, uvoznik ali
pooblaščeni zastopnik v Republiki Sloveniji stori prekršek iz prejšnjega
odstavka.
(3) Z globo od 1.200 do 4.000 eurov se za prekršek kaznuje
tudi odgovorna oseba pravne osebe ali odgovorna oseba samostojnega podjetnika
posameznika, ki v zvezi z opravljanjem dejavnosti kot proizvajalec, uvoznik ali
pooblaščeni zastopnik v Republiki Sloveniji stori prekršek iz prvega odstavka
tega člena.
(4) Z globo od 1.200 do 3.000 eurov se za prekršek kaznuje
pravna oseba, ki v zvezi z opravljanjem dejavnosti kot distributer ali
uporabnik proizvoda stori prekršek iz prvega odstavka tega člena.
(5) Z globo 800 do 3.000 eurov se za prekršek kaznuje
samostojni podjetnik posameznik ali posameznik, ki samostojno opravlja
dejavnost, ki v zvezi z opravljanjem dejavnosti kot distributer ali uporabnik
proizvoda stori prekršek iz prvega odstavka tega člena.
(6) Z globo od 200 do 400 eurov se za prekršek kaznuje tudi
odgovorna oseba pravne osebe in odgovorna oseba samostojnega podjetnika
posameznika, ki v zvezi z opravljanjem dejavnosti distributerja ali uporabnika
proizvoda stori prekršek iz prvega odstavka tega člena.
35. člen
(prekrški za kršitev zagotavljanja dostopnosti do
elektronskih komunikacijskih storitev)
(1) Z globo od
500 do 5.000 eurov se kaznuje za prekršek pravna oseba, z globo od 1.000 do
10.000 eurov pa pravna oseba, ki se po zakonu,
ki ureja gospodarske družbe, šteje za srednjo ali veliko gospodarsko družbo, če
pri zagotavljanju elektronske komunikacijske storitve iz 1. točke drugega
odstavka 3. člena tega zakona, vključno s komunikacijo v sili:
-       
poleg glasovne komunikacije ne zagotavlja tudi uporabe negovorjene
komunikacije, pri čemer negovorjena komunikacija vključuje SMS, video ter
sprotno zapisovanje besedila v realnem času,
-       
ne zagotavlja storitev celotnega pogovora, kadar je poleg glasovne
komunikacije na voljo tudi video,
-       
ne zagotavlja, da je komunikacija v sili, pri kateri se uporabljata glas
in besedilo (vključno z besedilom v realnem času), sinhronizirana in da je,
kadar je na voljo video, sinhronizirana tudi v obliki storitve celotnega
pogovora,
-       
komunikacije v sili ne posreduje najprimernejšemu centru za obveščanje.
(2) Z globo od 250 do 2.500 eurov se kaznuje za prekršek iz
prejšnjega odstavka samostojni podjetnik posameznik ali posameznik, ki
samostojno opravlja dejavnost.
(3) Z globo od 50 do 250 eurov se kaznuje za prekršek iz
prvega in drugega odstavka tega člena tudi odgovorna oseba pravne osebe,
odgovorna oseba samostojnega podjetnika posameznika in odgovorna oseba
posameznika, ki samostojno opravlja dejavnost.
36. člen
(prekrški za kršitev zagotavljanja dostopnosti do
avdiovizualnih medijskih storitev)
(1) Z globo od 500 do 5.000 eurov se kaznuje za prekršek
pravna oseba, z globo od 1.000 do 10.000 eurov pa pravna oseba, ki se po
zakonu, ki ureja gospodarske družbe, šteje za srednjo ali veliko gospodarsko
družbo, če ponuja storitve, ki zagotavljajo dostop do avdiovizualnih medijskih
storitev iz 2. točke drugega odstavka 3. člena
tega zakona, v nasprotju s pogoji iz prve ali druge alineje prvega odstavka 10. člena tega zakona.
(2) Z globo od 250 do 2.500 eurov se kaznuje za prekršek iz
prejšnjega odstavka samostojni podjetnik posameznik ali posameznik, ki
samostojno opravlja dejavnost.
(3) Z globo od 50 do 250 eurov se kaznuje za prekršek iz
prvega in drugega odstavka tega člena tudi odgovorna oseba pravne osebe,
odgovorna oseba samostojnega podjetnika posameznika, odgovorna oseba
posameznika, ki samostojno opravlja dejavnost, in odgovorna oseba v državnem
organu ali odgovorna oseba v samoupravni lokalni skupnosti.
(4) Z globo od 50 do 250 eurov se kaznuje za prekršek iz
prvega odstavka tega člena posameznik.
37. člen
(prekrški za kršitev zagotavljanja dostopnosti do storitev
e-knjige)
(1) Z globo od 400 do 2.000 eurov se kaznuje za prekršek
pravna oseba, z globo od 800 do 4.000 eurov pa pravna oseba, ki se po zakonu,
ki ureja gospodarske družbe, šteje za srednjo ali veliko gospodarsko družbo, če
kot ponudnik storitve, ki zagotavlja dostop do e-knjige iz 5. točke drugega
odstavka 3. člena, ne zagotavlja:
1.     
zvočnega zapisa besedila e-knjige ter sinhronizacije med besedilom in
zvočnim zapisom;
2.     
da e-knjiga ne ovira pravilnega delovanja podporne tehnologije;
3.     
dostopa do vsebine e-knjige, navigacije po vsebini in postavitve
e-knjige, vključno z dinamično postavitvijo, ter strukture, prožnosti in izbire
v prikazu vsebine;
4.     
alternativne predstavitve vsebine in njene interoperabilnosti z
različnimi podpornimi tehnologijami, da se zagotovijo zaznavnost, upravljivost,
razumljivost in robustnost za predstavitev vsebine e-knjige;
5.     
informacij v obliki metapodatkov o elementih dostopnosti;
6.     
ukrepov za upravljanje digitalnih pravic z namenom dostopnosti.
(2) Z globo od 400 do 2.000 eurov se kaznuje za prekršek iz
prejšnjega odstavka samostojni podjetnik posameznik ali posameznik, ki
samostojno opravlja dejavnost.
(3) Z globo od 120 do 400 eurov se kaznuje za prekršek iz
prvega odstavka tega člena tudi odgovorna oseba pravne osebe, odgovorna oseba
samostojnega podjetnika posameznika in odgovorna oseba posameznika, ki
samostojno opravlja dejavnost.
(4) Prekrškovni organ lahko izreče globo, ki je višja od
najnižje predpisane mere globe v prvem, drugem in tretjem odstavku tega člena,
skladno z 41. členom tega zakona.
38. člen
(prekrški za kršitev zagotavljanja dostopnosti do zračnega
in avtobusnega potniškega prevoza)
(1) Kršitev pogojev glede dostopnosti do storitev iz prvega
odstavka 12. člena tega zakona se
sankcionira v skladu z Uredbo o izvajanju Uredbe (ES) o pravicah invalidnih
oseb in oseb z omejeno mobilnostjo v zračnem prevozu (Uradni list RS,
št. 106/10).
(2) Kršitev pogojev glede dostopnosti do storitev iz drugega
odstavka 12. člena tega zakona se
sankcionira v skladu z Uredbo o izvajanju Uredbe (EU) o pravicah potnikov v
avtobusnem prevozu (Uradni list RS, št. 15/13).
39. člen
(prekrški za kršitev zagotavljanja dostopnosti do
potrošniških bančnih storitev)
(1) Z globo od 500 do 5.000 eurov se kaznuje za prekršek
pravna oseba, z globo od 1.000 do 10.000 eurov pa pravna oseba, ki se po
zakonu, ki ureja gospodarske družbe, šteje za srednjo ali veliko gospodarsko
družbo, če ne zagotavlja dostopnosti do potrošniških bančnih storitev iz 4.
točke drugega odstavka 3. člena tega
zakona v skladu z določbami tega zakona.
(2) Z globo od 50 do 250 eurov se kaznuje za prekršek iz
prejšnjega odstavka tudi odgovorna oseba pravne osebe.
40. člen
(prekrški za kršitev zagotavljanja dostopnosti do storitev
e-trgovine)
(1) Z globo od 500 do 5.000 eurov se kaznuje za prekršek
pravna oseba, z globo od 1.000 do 10.000 eurov pa pravna oseba, ki se po
zakonu, ki ureja gospodarske družbe, šteje za srednjo ali veliko gospodarsko
družbo, če ne zagotavlja dostopnosti do e-trgovine iz 6. točke drugega odstavka
3. člena tega zakona.
(2) Z globo od 250 do 2.500 eurov se kaznuje za prekršek iz
prejšnjega odstavka samostojni podjetnik posameznik ali posameznik, ki
samostojno opravlja dejavnost.
(3) Z globo od 50 do 250 eurov se kaznuje za prekršek iz
prvega in drugega odstavka tega člena tudi odgovorna oseba pravne osebe,
odgovorna oseba samostojnega podjetnika posameznika in odgovorna oseba
posameznika, ki samostojno opravlja dejavnost.
41. člen
(višina globe v hitrem prekrškovnem postopku)
Za prekrške iz tega zakona se sme v hitrem postopku izreči
globa v znesku, ki je višji od najnižje predpisane globe, določene s tem
zakonom.
VIII. POROČANJE EVROPSKI KOMISIJI
42. člen
(obveznost poročanja Evropski komisiji in priprava poročil)
(1) Ministrstvo, pristojno za invalidsko varstvo, poroča
Evropski komisiji na podlagi poročila Komisije za poročanje o uporabi ukrepov
za zagotavljanje dostopnosti do proizvodov in storitev za invalide na podlagi
tega zakona (v nadaljnjem besedilu: komisija).
(2) Komisijo imenuje minister, pristojen za invalidsko
varstvo, na podlagi predlogov ministrstev, ki so pristojna za zagotavljanje
dostopnosti do posameznega proizvoda ali storitve na podlagi tega zakona.
(3) Komisija mora letno, najpozneje do konca januarja za
preteklo leto, pripraviti poročilo o razvoju dostopnosti z njihovega resornega
področja. Komisija prvič poroča v Evropski komisiji v letu 2026 za leto 2025.
(4) Poročilo iz prejšnjega odstavka vsebuje informacije o
razvoju dostopnosti proizvodov in storitev, morebitno vezanost na določeno
tehnologijo ali ovire za inovacije ter vpliv tega zakona na gospodarske
subjekte in invalide z vidika socialnega, ekonomskega in tehnološkega razvoja
ter druge informacije. Pri pripravi poročila se upoštevajo stališča
gospodarskih subjektov in nevladnih organizacij, vključno z invalidskimi
organizacijami.
IX. PREHODNE IN KONČNE DOLOČBE
43. člen
(prehodno obdobje)
(1) Ponudniki storitev lahko pri zagotavljanju storitev še
naprej uporabljajo proizvode, ki so jih zakonito uporabljali za zagotavljanje
podobnih storitev, do 28. junija 2030.
(2) Pogodbe o storitvah, sklenjene pred uveljavitvijo tega
zakona, se lahko izvajajo do poteka njihove veljavnosti, vendar najdlje do 28. junija 2030.
(3) Ukrepi za sprejem komunikacije v sili v okviru enotne
evropske številke za klic v sili »112« se lahko začnejo uporabljati najpozneje
od 28. junija 2027.
44. člen
(veljavnost rokov, določenih z drugimi predpisi)
Roki za prilagoditev proizvodov in storitev, določeni v
drugih predpisih, ki urejajo dostopnost do proizvodov in storitev, ostanejo v
veljavi, razen za proizvode in storitve iz 3. člena
tega zakona.
45. člen
(podzakonski akti)
(1) Podzakonski akti iz tretjega odstavka 7. člena, drugega odstavka 10. člena in devetega odstavka 22. člena tega zakona se izdajo v dveh mesecih od
uveljavitve tega zakona.
(2) Podzakonski akt iz drugega odstavka 9. člena tega zakona se izda v šestih mesecih od
uveljavitve tega zakona.
46. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije, uporabljati pa se začne 28. junija
2025.
Št. 540-02/22-15/18
Ljubljana, dne 24. januarja 2023
EPA 405-IX
Državni zbor
Republike Slovenije
mag. Urška Klakočar Zupančič
predsednica