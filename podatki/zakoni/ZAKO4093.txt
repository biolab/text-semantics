I. SPLOŠNE DOLOČBE
1. člen
(vsebina zakona)
(1) Ta zakon ureja izobraževanje za pridobitev in
izpopolnjevanje javnoveljavne višje strokovne izobrazbe in organizacijo višjih
strokovnih šol. 
(2) Za vprašanja, ki jih ne ureja ta zakon, se uporabljajo
določbe zakona, ki ureja organizacijo in financiranje vzgoje in izobraževanja.
2. člen
(cilji)
(1) Višja strokovna šola (v nadaljnjem besedilu: šola)
opravlja naslednje naloge: 
-       
na mednarodno primerljivi ravni posreduje znanje in spretnosti, potrebne
za delo in za nadaljnje izobraževanje; 
-       
razvija zavest o pravicah in odgovornostih človeka in državljana ali
državljanke (v nadaljnjem besedilu: državljan); 
-       
razvija in spodbuja zavest o državni pripadnosti in narodni identiteti
ter o integriteti posameznika ali posameznice (v nadaljnjem besedilu:
posameznik) ter razvija in ohranja kulturno tradicijo; 
-       
razvija zavest o pripadnosti evropski kulturi in zgodovini in s tem
omogoča mednarodno povezovanje; 
-       
spodbuja vseživljenjsko izobraževanje; 
-       
omogoča razvoj in doseganje čim višje ravni ustvarjalnosti; 
-       
razvija samostojno kritično presojanje in odgovorno ravnanje; 
-       
razvija sposobnosti za opravljanje nalog vodenja, načrtovanja in nadzora
v delovnih procesih; 
-       
omogoča pridobitev poklicnih kompetenc v skladu s poklicnim standardom. 
(2) Šola opravlja razvojne naloge na svojem strokovnem
področju.
3. člen
(učni jezik)
(1) Učni jezik je slovenski. Šole, ki izobražujejo po
javnoveljavnih študijskih programih, lahko v tujem jeziku izvajajo: 
-       
dele študijskih programov, če pri tem sodelujejo gostujoči predavatelji
ali predavateljice (v nadaljnjem besedilu: predavatelji) ali je vanje vpisano
večje število tujih študentov ali študentk (v nadaljnjem besedilu: študenti); 
-       
študijske programe v celoti, če se ti izvajajo tudi v slovenskem jeziku.
(2) Šole skrbijo za razvoj slovenščine kot strokovnega
jezika. 
(3) Tujcem ali tujkam (v nadaljnjem besedilu: tujci) in
Slovencem ali Slovenkam (v nadaljnjem besedilu: Slovenci) brez slovenskega
državljanstva se omogoči učenje slovenščine. 
(4) Podrobnejši način skrbi za razvoj in učenje slovenščine
določi minister ali ministrica, pristojna za višje šolstvo (v nadaljnjem besedilu:
minister).
4. člen
(izobraževanje pod enakimi pogoji)
(1) Državljani Republike Slovenije, Slovenci brez slovenskega
državljanstva in državljani članic Evropske unije se lahko izobražujejo v šolah
pod enakimi pogoji. 
(2) Slovenci brez slovenskega državljanstva po tem zakonu so
potomci ali potomke (v nadaljnjem besedilu: potomci) oseb slovenske narodnosti
do tretjega kolena v ravni vrsti. 
(3) Tuji državljani se lahko izobražujejo v šolah pod enakimi
pogoji kakor državljani Republike Slovenije, kadar se izobražujejo po načelu
vzajemnosti ali če so sami ali vsaj eden od staršev ali skrbnikov ob vpisu
rezidenti Republike Slovenije za davčne namene. 
(4) Podrobnejše pogoje v zvezi s številom prostih vpisnih
mest, plačilom šolnine ter drugimi pravicami in dolžnostmi študentov v skladu z
zakonom za izobraževanje Slovencev brez slovenskega državljanstva, državljanov
članic Evropske unije ter za tujce, določi minister.
5. člen
(izobraževanje študentov s posebnimi potrebami)
Študentom s posebnimi potrebami se zagotavlja potrebna
dodatna oprema in strokovna pomoč v skladu z normativi za financiranje višjih
strokovnih šol, lahko pa se jim prilagodi organizacija študija in ocenjevanje
po pravilih, ki jih sprejme predavateljski zbor šole.
II. STATUS IN ORGANI
6. člen
(ustanovitev in organiziranost šole)
(1) Javno šolo ustanovi Republika Slovenija kot javni
izobraževalni zavod ali kot organizacijsko enoto izobraževalnega zavoda. 
(2) Zasebno šolo lahko ustanovi domača in tuja fizična ali
pravna oseba. Ustanovi se lahko kot izobraževalni zavod ali kot gospodarska
družba ali se organizira kot organizacijska enota zavoda, gospodarske družbe
ali druge pravne osebe.
7. člen
(organi šole)
(1) Organi šole, ki je organizirana kot zavod, so: svet šole,
direktor ali direktorica (v nadaljnjem besedilu: direktor), predavateljski
zbor, strokovni aktivi, študijska komisija ter komisija za spremljanje in
zagotavljanje kakovosti. 
(2) Organi šole, ki je organizirana kot organizacijska enota,
so: strateški svet, ravnatelj ali ravnateljica (v nadaljnjem besedilu:
ravnatelj), predavateljski zbor, strokovni aktivi, študijska komisija ter
komisija za spremljanje in zagotavljanje kakovosti. 
(3) Če je zasebna šola organizirana kot gospodarska družba,
ima poleg organov družbe še: strateški svet, ravnatelja, predavateljski zbor,
strokovne aktive, študijsko komisijo ter komisijo za spremljanje in
zagotavljanje kakovosti. 
(4) Šole imajo lahko tudi druge organe v skladu z
ustanovitvenim aktom in drugimi predpisi.
8. člen
(svet šole)
(1) Svet šole, ki se ustanovi kot izobraževalni zavod,
sestavljajo: 
-       
dva predstavnika ali predstavnici (v nadaljnjem besedilu: predstavniki)
ustanovitelja, 
-       
dva predstavnika delodajalcev, ki ju imenuje ustanovitelj, 
-       
pet predstavnikov delavcev šole ter 
-       
dva predstavnika študentov. 
(2) Svet šole imenuje in razrešuje direktorja, sprejema
razvojni program šole, letni delovni načrt in poročilo o njegovi uresničitvi,
odloča o uvedbi nadstandardnih in drugih programov, sprejema finančni načrt in
zaključni račun šole, obravnava poročila o študijski problematiki, odloča o
pritožbah v zvezi s statusom študenta, o pritožbah v zvezi s pravicami,
obveznostmi in odgovornostmi delavcev iz delovnega razmerja, obravnava zadeve,
ki mu jih predložijo predavateljski zbor, študijska komisija in komisija za
spremljanje in zagotavljanje kakovosti, šolska inšpekcija, reprezentativni
sindikat zaposlenih, študenti oziroma skupnost študentov, ter opravlja druge
naloge, določene z zakonom in aktom o ustanovitvi.
9. člen
(svet šole, ki je organizirana kot organizacijska enota)
Šola, ki je organizirana kot enota, ima svoje predstavnike v
svetu zavoda oziroma organu upravljanja gospodarske družbe, katerega
organizacijska enota je. Po svojem položaju je član ali članica (v nadaljnjem
besedilu: član) sveta zavoda predsednik ali predsednica (v nadaljnjem besedilu:
predsednik) strateškega sveta, v njem morajo biti najmanj trije predstavniki
študentov. Število predstavnikov v svetu in njegova sestava se določita z aktom
o ustanovitvi.
10. člen
(strateški svet)
(1) Strateški svet imenuje svet šole ali upravni odbor
gospodarske družbe za dobo šest let. Sestavljajo ga: 
-       
trije predavatelji šole, 
-       
dva predstavnika pristojne zbornice ali ministrstev oziroma
delodajalcev, 
-       
dva predstavnika študentov, 
-       
en predstavnik diplomantov ali diplomantk (v nadaljnjem besedilu:
diplomanti). 
(2) Strateški svet vodi predsednik, ki ga člani sveta
izvolijo izmed sebe. 
(3) Strateški svet: 
-       
sprejme dolgoročni razvojni program šole, 
-       
predlaga nadstandardne programe, 
-       
predlaga letni delovni načrt šole, 
-       
predlaga finančni načrt šole, 
-       
spremlja zagotavljanje kakovosti višješolskega študija, 
-       
obravnava poročila o študijski problematiki oziroma zadeve, ki mu jih
predložijo predavateljski zbor, študijska komisija, komisija za spremljanje in
zagotavljanje kakovosti, šolska inšpekcija, reprezentativni sindikat zaposlenih
ali študenti ter 
-       
opravlja druge naloge v skladu z ustanovitvenim aktom. 
(4) Strateški svet sprejme dolgoročni razvojni program šole v
soglasju s svetom zavoda oziroma upravnim odborom gospodarske družbe. Pri
sprejemanju letnega delovnega načrta šole svet zavoda ne more uveljaviti
odločitev, ki so v nasprotju s predlogom strateškega sveta. Ob neskladju ocen
finančnih možnosti oziroma posledic predloga letnega delovnega načrta, je treba
uskladiti stališča obeh organov. O letnem delovnem načrtu dokončno odloči svet
zavoda oziroma upravni odbor gospodarske družbe. 
(5) Strateški svet sodeluje z vsemi organi šole.
11. člen
(direktor in ravnatelj)
(1) Vodja šole, ki je organizirana kot samostojni zavod, je
direktor, vodja šole, ki je organizirana kot enota, pa ravnatelj. 
(2) Direktor je pedagoški vodja in poslovodni organ šole ter
opravlja naslednje naloge: 
-       
organizira, načrtuje in vodi delo šole, 
-       
pripravlja dolgoročni razvojni program šole, 
-       
skrbi za mednarodno primerljivost šole, 
-       
pripravlja letni delovni in finančni načrt, je odgovoren za njuno
izvedbo ter pripravi letno poročilo o njuni realizaciji, 
-       
skrbi za kakovostno izvajanje študijskega programa, sodeluje z
delodajalci ter sklepa pogodbe o praktičnem izobraževanju študentov, 
-       
je odgovoren za uresničevanje pravic študentov, 
-       
vodi delo predavateljskega zbora, 
-       
imenuje izpitne komisije, 
-       
oblikuje predlog nadstandardnih programov, 
-       
spremlja delo strokovnih delavcev in sodelavcev ali strokovnih delavk in
sodelavk (v nadaljnjem besedilu: strokovni delavci in sodelavci), jim svetuje
ter spodbuja njihovo strokovno izobraževanje in izpopolnjevanje, 
-       
odloča o napredovanju delavcev v plačilne razrede ter predlaga njihovo
napredovanje v nazive, 
-       
spodbuja in spremlja delo študentov oziroma študentskega sveta, 
-       
odloča o disciplinskih ukrepih in o izvedbi programov za študente s
posebnimi potrebami, 
-       
zastopa in predstavlja šolo in je odgovoren za kakovost in zakonitost
dela, 
-       
določa sistemizacijo delovnih mest, skrbi in odgovarja za finančno
poslovanje šole, 
-       
določa plačo zaposlenim in odgovarja za pravilnost njenega izračuna, 
-       
odloča o sklepanju delovnih razmerij in o disciplinski odgovornosti
delavcev ter opravlja druge naloge v skladu z zakoni in drugimi predpisi. 
(3) Če je šola organizirana kot organizacijska enota,
ravnatelj samostojno opravlja naloge iz prejšnjega odstavka, razen tistih, ki
jih kot poslovodni organ v sodelovanju z njim opravlja direktor zavoda oziroma
gospodarske družbe. Direktor zavoda oziroma gospodarske družbe v sodelovanju z
ravnateljem: 
-       
usklajuje letni delovni in finančni načrt šole in je odgovoren za njuno
izvedbo ter pripravi letno poročilo o njuni realizaciji, 
-       
določa sistemizacijo delovnih mest, skrbi in odgovarja za finančno
poslovanje šole, 
-       
določa plačo zaposlenim in odgovarja za pravilnost njenega izračuna, 
-       
odloča o sklepanju delovnih razmerij in o disciplinski odgovornosti
delavcev ter 
-       
opravlja druge naloge v skladu z zakoni in drugimi predpisi.
12. člen
(predavateljski zbor)
(1) Predavateljski zbor sestavljajo predavatelji šole. Vodi
ga direktor oziroma ravnatelj. 
(2) Predavateljski zbor: 
-       
obravnava in odloča o strokovnih vprašanjih, povezanih z izobraževalnim
delom, 
-       
daje mnenje o letnem delovnem načrtu, 
-       
daje mnenje k dolgoročnemu razvojnemu programu šole, 
-       
obravnava letno poročilo o kakovosti, 
-       
predlaga uvedbo nadstandardnih in drugih programov ter dejavnosti, 
-       
odloča o posodobitvah študijskih programov in njihovi izvedbi v skladu s
predpisi, 
-       
sprejema pravila za prilagajanje študija študentom s posebnimi
potrebami, 
-       
daje mnenje o predlogu za imenovanje ravnatelja oziroma direktorja, 
-       
daje pobudo za napredovanje strokovnih delavcev in mnenje k predlogu
ravnatelja oziroma direktorja za napredovanje, 
-       
imenuje predavatelje šole, 
-       
sodeluje s študenti in 
-       
opravlja druge naloge v skladu z zakonom.
13. člen
(strokovni aktivi)
(1) Strokovne aktive šole sestavljajo predavatelji istega
predmeta oziroma istega predmetnega področja ali sorodnih skupin predmetov. 
(2) Strokovni aktiv obravnava problematiko predmeta oziroma
predmetnega področja, usklajuje merila za ocenjevanje, daje predavateljskemu
zboru predloge za izboljšanje študijskega dela, obravnava pripombe študentov
ter opravlja druge strokovne naloge, določene z letnim delovnim načrtom. 
(3) Vodjo strokovnega aktiva imenuje direktor oziroma
ravnatelj.
14. člen
(študijska komisija)
(1) Študijsko komisijo sestavljajo najmanj trije predavatelji
šole, vodi pa jo predsednik, ki je eden izmed članov. Člane in predsednika
študijske komisije imenuje predavateljski zbor za štiri leta in so lahko
ponovno imenovani. 
(2) Študijska komisija obravnava vprašanja v zvezi z vpisom,
napredovanjem študentov, prilagajanjem in posodabljanjem študijskih programov
ter sprejema merila za ugotavljanje, potrjevanje in preverjanje z delom
pridobljenega znanja oziroma drugega neformalno pridobljenega znanja, ki se
prizna študentu pri izpolnjevanju študijskih obveznosti, ter opravlja druge
naloge, za katere jo pooblasti predavateljski zbor. 
(3) Predavateljski zbor sprejme poslovnik za delovanje
študijske komisije. 
(4) Študijska komisija pri svojem delu sodeluje s študenti.
15. člen
(komisija za spremljanje in zagotavljanje kakovosti)
(1) Komisijo za spremljanje in zagotavljanje kakovosti
študija sestavljajo predsednik in šest članov, in sicer: 
-       
pet predavateljev šole, tako, da so zastopana vsa študijska področja
oziroma vse skupine predmetov, ter 
-       
dva študenta. 
(2) Komisija za spremljanje in ugotavljanje kakovosti
opravlja naslednje naloge: 
-       
ustvarja razmere za uveljavljanje in razvijanje kakovosti
izobraževalnega dela na šoli, 
-       
vzpostavlja mehanizme za sprotno spremljanje in ocenjevanje kakovosti
ter učinkovitosti dela na šoli z določitvijo metod vrednotenja, subjektov
evalvacije, z izbiro inštrumentov in meril evalvacije in določitvijo vsebin
evalvacije, 
-       
načrtuje, organizira in usklajuje spremljanje in zagotavljanje kakovosti
na šoli, 
-       
sodeluje z Nacionalno agencijo Republike Slovenije za kakovost v visokem
šolstvu (v nadaljnjem besedilu: nacionalna agencija) in opravi primerjanje z
drugimi šolami doma in v tujini, 
-       
spremlja zaposlitvene možnosti diplomantov, 
-       
na podlagi odziva delodajalcev oblikuje predloge izboljšav ter 
-       
pripravlja poročila o evalvaciji za obravnavo na svetu nacionalne
agencije. 
(3) Predsednika in člane komisije za spremljanje in
zagotavljanje kakovosti imenuje predavateljski zbor.
16. člen
(skupnost višjih strokovnih šol)
(1) Šole se lahko združujejo v Skupnost višjih strokovnih šol
Republike Slovenije (v nadaljnjem besedilu: skupnost šol) zaradi medsebojnega
sodelovanja ter sodelovanja s pristojnimi strokovnimi sveti, komisijo za
akreditacijo višješolskih študijskih programov in višjih strokovnih šol,
ministrstvi, nacionalno agencijo, visokošolskimi zavodi in mednarodnimi
združenji pri: 
-       
opravljanju razvojnih nalog v višješolskem izobraževanju, 
-       
uvajanju in spremljanju kakovosti dela, 
-       
razvoju in uvajanju novih oblik in metod dela s študenti, 
-       
uvajanju interdisciplinarnega študija, 
-       
promociji višješolskih programov, 
-       
spremljanju mednarodnih razvojnih usmeritev na področju višješolskega
strokovnega izobraževanja ter sodelovanju s šolami in ustanovami doma in v
tujini, 
-       
načrtovanju in izvajanju strokovnega izpopolnjevanja, 
-       
podeljevanju nagrad in priznanj za študente in predavatelje šol, 
-       
pripravi programov za zaposlovanje diplomantov in spremljanju
zaposlovanja, 
-       
pripravi in uvajanju skupnih meril za ugotavljanje, potrjevanje in
preverjanje z delom pridobljenega znanja študentov, 
-       
oblikovanju meril za vidne dosežke na strokovnem področju za pridobitev
naziva predavatelj višje strokovne šole, 
-       
sodelovanju z delodajalci zaradi praktičnega izobraževanja in posodobitve
programov glede na potrebe gospodarstva, 
-       
zastopanju višjih strokovnih šol v domačem in mednarodnem prostoru, 
-       
načrtovanju in izvedbi strokovnih usposabljanj za zaposlene na višjih
strokovnih šolah in 
-       
opravljanju drugih nalog v skladu s tem zakonom. 
(2) Skupnost šol se lahko ustanovi, če je v njej združenih
najmanj 70 odstotkov vseh šol. K aktu o ustanovitvi si mora pridobiti soglasje
Vlade Republike Slovenije. 
(3) Skupnost šol se sofinancira iz sredstev proračuna
Republike Slovenije na podlagi letnega delovnega in finančnega načrta, h
kateremu da soglasje minister, ki istočasno določi letno višino sofinanciranja.
III. ŠTUDIJSKI PROGRAMI IN JAVNOVELJAVNA IZOBRAZBA
17. člen
(javnoveljavna izobrazba)
(1) Javnoveljavna izobrazba se pridobi po višješolskih
študijskih programih in po študijskih programih za izpopolnjevanje, sprejetih
po z zakonom predpisanem postopku. 
(2) Študijski programi za izpopolnjevanje so namenjeni
izpopolnjevanju, dopolnjevanju, posodabljanju in poglabljanju znanja na isti
zahtevnostni ravni.
18. člen
(poklicni standard)
(1) Višješolski študijski programi se oblikujejo na podlagi
poklicnih standardov, ki se sprejemajo v skladu z zakonom. 
(2) Na podlagi poklicnih standardov se sprejemajo tudi
študijski programi za izpopolnjevanje, kadar omogočajo pridobitev novega naziva
strokovne izobrazbe.
19. člen
(pridobitev izobrazbe in listine)
(1) Kdor opravi vse obveznosti iz višješolskega študijskega
programa, si pridobi javnoveljavno izobrazbo in diplomo, ki je javna listina.
Vsebino in obliko diplome določi minister. 
(2) Sestavni del diplome je »Priloga k diplomi«. Šole jo
izdajajo v slovenščini in v enem od uradnih jezikov Evropske unije. Sestavine
obrazca določi minister. 
(3) Diploma in »Priloga k diplomi« sta brezplačni. 
(4) Kdor opravi vse obveznosti po študijskem programu za
izpopolnjevanje ali po delu študijskega programa, si pridobi javnoveljavno
izobrazbo in potrdilo, ki je javna listina. 
(5) V tujini pridobljena listina o pridobitvi oziroma
izpopolnjevanju izobrazbe se prizna v skladu z zakonom, s katerim se ureja
priznavanje in vrednotenje izobraževanja.
20. člen
(višješolski študijski programi)
(1) Višješolski študijski programi se oblikujejo po evropskih
načelih o kratkih programih v visokošolskem izobraževanju in v skladu z
izhodišči, ki jih v soglasju z ministrom sprejme Strokovni svet Republike
Slovenije za poklicno in strokovno izobraževanje (v nadaljnjem besedilu:
strokovni svet). Podlaga za pripravo višješolskega študijskega programa so en
ali več poklicnih standardov, ki jih sprejme minister, pristojen za delo, na
predlog strokovnega sveta. 
(2) Izhodišča iz prejšnjega odstavka opredeljujejo načela
izbirnosti, modularnosti, programske odprtosti in merila kreditnega
vrednotenja, ki so podlaga za izvedbeni študijski program, ki ga določi višja
strokovna šola za izvajanje višješolskega študijskega programa. Sestavni del
izhodišč so tudi navodila o izvajanju študija na daljavo, s katerimi se
določijo pogoji, ki jih mora šola zagotavljati za izvajanje študija na daljavo.
(3) Predavateljski zbor šole na podlagi višješolskega
študijskega programa določi izvedbeni študijski program. Izvedbeni študijski
program v skladu z izhodišči določi notranjo členitev modulov na predmete,
razporeditev modulov oziroma predmetov po letnikih in izbirne module oziroma
predmete. 
(4) Višješolski študijski program ima splošni in posebni del.
(5) Splošni del višješolskega študijskega programa vsebuje: 
-       
ime programa, 
-       
naziv strokovne izobrazbe, ki se pridobi po končanem študiju in njegovo
okrajšavo, 
-       
temeljne cilje programa oziroma opredelitev splošnih in poklicnih
kompetenc, ki se pridobijo, 
-       
trajanje študija, 
-       
pogoje za vpis in merila za izbiro ob omejitvi vpisa, 
-       
obvezne načine ocenjevanja znanja, 
-       
način in oblike izvajanja študija, 
-       
pogoje za napredovanje po programu in za končanje študija, 
-       
pogoje za prehajanje med programi, 
-       
sestavine programa, pri katerih mora biti študent navzoč (vaje,
seminarji), 
-       
pogoje za končanje posameznih delov programa, če jih ta vsebuje, 
-       
podatke o mednarodni primerljivosti programa in 
-       
podatke o povezanosti s programi drugih šol v skupnem evropskem
višješolskem prostoru. 
(6) Posebni del višješolskega študijskega programa vsebuje: 
-       
predmetnik z ovrednotenjem študijskih obveznosti po evropskem prenosnem
kreditnem sistemu/European Credit Transfer System (v nadaljnjem besedilu:
ECTS), 
-       
kataloge znanja, 
-       
znanje, ki ga morajo imeti izvajalci posameznih predmetov. 
(7) Študijski program se lahko oblikuje za več poklicnih
standardov. V tem primeru se oblikujejo moduli, ki omogočajo pridobitev
poklicne kvalifikacije v skladu s predpisi, ki urejajo nacionalne poklicne
kvalifikacije.
21. člen
(študijski programi za izpopolnjevanje)
Študijski programi za izpopolnjevanje imajo splošni in
posebni del. Poleg sestavin iz 20. člena tega zakona splošni del vsebuje še
podatke o načinu priznavanja pridobljenega znanja in sposobnosti.
22. člen
(skupni študijski programi)
(1) Skupni študijski programi so višješolski študijski
programi, ki jih šole iz Republike Slovenije izvajajo z eno ali več šolami iz
Republike Slovenije ali iz tujine. 
(2) Skupni študijski programi se sprejemajo v skladu z
zakonom oziroma izhodišči. Pri določanju izhodišč za oblikovanje in sprejemanje
skupnih študijskih programov se upoštevajo skupna evropska načela o kratkih
programih v visokošolskem izobraževanju. 
(3) Kdor opravi vse obveznosti po skupnem študijskem
programu, dobi skupno diplomo, v kateri so navedene vse šole, ki sodelujejo pri
njegovi izvedbi. Skupna diploma je javna listina. Vsebino in obliko skupne
diplome ter priloge k diplomi določijo šole s sporazumom.
23. člen
(naziv strokovne izobrazbe)
(1) Naziv strokovne izobrazbe označuje stopnjo in vrsto
izobrazbe, pridobljene po končanem javnoveljavnem študijskem programu in se
vpiše v diplomo, ki je javna listina. 
(2) Naziv strokovne izobrazbe je sestavni del študijskega
programa in se določi za oba spola. Podeljujejo ga šole. 
(3) Pri tvorjenju nazivov strokovne izobrazbe in njihovih
okrajšav se upoštevajo predpisi in drugi akti, ki urejajo visokošolsko
izobraževanje. 
(4) Naziv strokovne izobrazbe se zapiše za imenom in
priimkom.
24. člen
(študijske obveznosti in trajanje izobraževanja)
(1) V študijskih programih so študijske obveznosti
ovrednotene s kreditnimi točkami po ECTS. Posamezni letnik višješolskega
študijskega programa je ovrednoten s 60 kreditnimi točkami. 
(2) Višješolski študijski programi so ovrednoteni s 120
kreditnimi točkami in trajajo dve leti. 
(3) Študijski programi za izpopolnjevanje so ovrednoteni z
najmanj 10 in največ 35 kreditnimi točkami. 
(4) Ovrednotenje s kreditnimi točkami potrdi Komisija za
akreditacijo višješolskih študijskih programov.
IV. AKREDITACIJA ŠTUDIJSKIH PROGRAMOV IN VPIS V RAZVID
25. člen
(komisija za akreditacijo višješolskih študijskih programov
in višjih strokovnih šol)
(1) Strokovni svet imenuje komisijo za akreditacijo
višješolskih študijskih programov in višjih strokovnih šol (v nadaljnjem
besedilu: komisija za akreditacijo). Komisija za akreditacijo ima enajst
članov, ki so strokovnjaki s področja višjega strokovnega izobraževanja in jih
v imenovanje strokovnemu svetu predlagajo: 
-       
dva člana ministrstvo, pristojno za višje šolstvo, 
-       
enega člana ministrstvo, pristojno za delo, 
-       
tri člane, predavatelje šol, reprezentativni sindikati, 
-       
enega člana visokošolski zavodi, 
-       
dva člana pristojne zbornice ali združenja delodajalcev, 
-       
dva člana Študentska organizacija Slovenije. 
(2) Predsednik komisije za akreditacijo je eden izmed članov,
imenuje ga strokovni svet. Člani komisije za akreditacijo so imenovani za šest
let in so lahko enkrat ponovno imenovani. 
(3) Komisija za akreditacijo opravlja naslednje naloge: 
-       
daje mnenje o skladnosti predlogov novih višješolskih študijskih
programov in študijskih programov za izpopolnjevanje z izhodišči in ga
posreduje strokovnemu svetu, 
-       
daje soglasje k imenovanju oziroma imenuje predavatelje višjih
strokovnih šol na predlog višjih strokovnih šol, 
-       
obravnava poročila nacionalne agencije, 
-       
opravlja druge naloge v skladu z zakonom. 
(4) Komisija za akreditacijo sodeluje predvsem s strokovnimi
sveti za posamezna področja vzgoje in izobraževanja, javnim zavodom, pristojnim
za razvoj poklicnega izobraževanja ter nacionalno agencijo. O svojem delu
poroča strokovnemu svetu, ki jo je imenoval. 
(5) Analize in strokovne podlage za pripravo mnenja iz prve
alineje tretjega odstavka tega člena za komisijo za akreditacijo pripravlja
javni zavod, pristojen za razvoj poklicnega izobraževanja. 
(6) Administrativno-tehnična opravila za komisijo opravlja
ministrstvo, pristojno za višje strokovno izobraževanje (v nadaljnjem besedilu:
ministrstvo).
26. člen
(pogoji za opravljanje višješolske dejavnosti)
(1) Šole, ki izobražujejo po javno veljavnih študijskih
programih, morajo imeti izvedbene študijske programe, zagotovljene strokovne
delavce, ki izpolnjujejo z zakonom predpisane pogoje, ter prostore in opremo,
ki jih določi minister po predhodnem mnenju pristojne zbornice ali združenja
delodajalcev. 
(2) Šola mora imeti zaposlenega direktorja oziroma ravnatelja
in organizatorja praktičnega izobraževanja ter referenta za študijske in
študentske zadeve, z drugimi strokovnimi delavci pa sklenjeno pogodbo o
zaposlitvi oziroma pogodbo o delu. Pogodba o delu se lahko sklene, če je
potrebno zagotoviti nemoteno izvajanje višješolskega študijskega programa in le
z osebo, ki ima za opravljanje nalog, ki so predmet pogodbe, ustrezno strokovno
izobrazbo. 
(3) Šola mora poleg predavalnic, drugih učilnic in laboratorijev
imeti ustrezno knjižnico, referat za študente in prostore za strokovne delavce.
Vsi prostori morajo biti na lokaciji, ki omogoča nemoteno izvajanje študijskega
programa. 
(4) Šola mora imeti sklenjene pogodbe z delodajalci, ki
zagotavljajo praktično izobraževanje rednih študentov. Pri delodajalcih mora
imeti zagotovljena tudi študijska mesta za praktično izobraževanje najmanj za
polovico predvidenega števila izrednih študentov. 
(5) Ministrstvo vsakih pet let po uradni dolžnosti, na
predlog nacionalne agencije ali inšpektorata, pristojnega za šolstvo pa tudi
prej, ponovno preverja izpolnjevanje pogojev (v nadaljnjem besedilu: ponovna
akreditacija).
27. člen
(vpis v razvid)
(1) Šola lahko začne opravljati višješolsko dejavnost po
vpisu v razvid, ki ga vodi ministrstvo. 
(2) V razvid se poleg podatkov, ki jih določa zakon, ki ureja
organizacijo in financiranje vzgoje in izobraževanja, vpišejo tudi prostori, ki
jih šola uporablja za izvajanje rednega in izrednega študija oziroma študija na
daljavo ter za izvajanje javno veljavnih študijskih programov v tujini, ki jih
šola organizira samostojno ali v sodelovanju z drugimi šolami. 
(3) Vsako spremembo izvedbenega študijskega programa,
imenovanje novih predavateljev in spremembo prostorov, nastalo po vpisu v razvid,
mora šola v roku osmih dni sporočiti ministrstvu. 
(4) Obliko in podrobne določbe o vodenju razvida določi
minister.
28. člen
(prepoved izvajanja izobraževalne dejavnosti)
Z odločbo ministra se šoli prepove izvajati javnoveljavni
študijski program, če pristojna inšpekcija ugotovi, da: 
-       
krši predpisane razpisno-vpisne postopke, 
-       
ne izvaja študijskih programov v skladu z zakonom in drugimi predpisi, 
-       
ne opravlja višješolske dejavnosti v ustreznih prostorih in z delavci,
ki izpolnjujejo predpisane pogoje.
V. VPIS
29. člen
(vpisni pogoji)
(1) V višješolski študij se lahko vpiše, kdor je opravil
splošno oziroma poklicno maturo. 
(2) V višješolski študij se lahko vpiše tudi, kdor ima
opravljen mojstrski, delovodski ali poslovodski izpit, tri leta delovnih
izkušenj in opravi preizkus znanja iz splošnoizobraževalnih predmetov v obsegu,
ki je določen za poklicno maturo v srednjem strokovnem izobraževanju. 
(3) S posameznim višješolskim študijskim programom se lahko
kot pogoj za vpis določijo tudi posebne nadarjenosti, spretnosti in
psihofizične sposobnosti, pomembne za uspešno opravljanje določenega poklica.
30. člen
(razpis)
(1) Vpis v višješolske študijske programe se opravi na
podlagi javnega razpisa. Za izobraževanje po javnoveljavnih programih se
najmanj šest mesecev pred začetkom novega študijskega leta objavi skupen razpis
za vpis. 
(2) Razpis mora poleg imena šole, njenega naslova in imena
študijskega programa vsebovati še podatke o: 
-       
kraju izvajanja študija, 
-       
trajanju študija, 
-       
pogojih za vpis in merilih ob omejitvah vpisa, 
-       
predvidenem številu prostih vpisnih mest v posamezni program, 
-       
postopku in rokih za prijavo na razpis in izvedbi vpisa. 
(3) Javne šole si morajo k številu predlaganih vpisnih mest
pridobiti soglasje ministra. Za zasebne višje strokovne šole je največje
dovoljeno število vpisnih mest določeno z odločbo o vpisu v razvid. 
(4) Minister določi postopke in roke iz pete alineje drugega
odstavka tega člena, način objave razpisa in prijavno službo za podporo šolam
ter ministrstvu, s katero se zagotavlja enotnost prijavnega postopka.
31. člen
(omejitev vpisa)
(1) Šola lahko vpis v začetni letnik posameznega
višješolskega študijskega programa omeji, če število prijav za vpis bistveno
presega število razpisanih mest. 
(2) Javna šola si mora k sklepu o omejitvi vpisa pridobiti
soglasje ministra.
32. člen
(merila za izbiro)
(1) Kadar je vpis omejen, se pri izbiri kandidatov ali
kandidatk (v nadaljnjem besedilu: kandidati) upoštevajo merila za izbiro,
določena s študijskim programom. Upoštevajo se predvsem splošni uspeh pri
maturi oziroma splošni uspeh v zadnjih dveh letnikih srednje šole oziroma pri
poklicnem tečaju, lahko pa tudi uspeh pri posameznih predmetih srednje šole,
oziroma splošni uspeh pri mojstrskem, delovodskem oziroma poslovodskem izpitu
in ocene pri preizkusu znanja iz splošnoizobraževalnih predmetov.
(2) Če so kot pogoj za vpis določene posebne nadarjenosti
oziroma spretnosti ali psihofizične sposobnosti, se lahko te določijo tudi kot
merilo ob omejitvi vpisa. Preizkus nadarjenosti oziroma spretnosti ali
psihofizične sposobnosti ne sme presegati 40 odstotkov skupne vsote točk, ki
jih lahko doseže kandidat v skladu s prejšnjim odstavkom.
(3) Ne glede na merila iz prvega odstavka tega člena imajo
prednost pri vpisu v redni študij v izbirnem postopku kandidati, ki pred tem še
niso bili vpisani v redni študij v višjem strokovnem ali visokošolskem
izobraževanju v Republiki Sloveniji.
VI. STROKOVNI DELAVCI
33. člen
(strokovni delavci)
(1) Strokovni delavci v višji strokovni šoli so predavatelj
ali predavateljica (v nadaljnjem besedilu: predavatelj), inštruktor ali
inštruktorica (v nadaljnjem besedilu: inštruktor), laborant ali laborantka (v
nadaljnjem besedilu: laborant) in knjižničar ali knjižničarka (v nadaljnjem
besedilu: knjižničar). 
(2) Predavatelj mora imeti: 
-       
ustrezno izobrazbo, pridobljeno po študijskih programih za pridobitev
izobrazbe najmanj druge stopnje, oziroma raven izobrazbe, pridobljeno po
študijskih programih, ki v skladu z zakonom, ki ureja visokošolsko
izobraževanje, ustreza izobrazbi najmanj druge stopnje, 
-       
pedagoško-andragoško izobrazbo, 
-       
tri leta ustreznih delovnih izkušenj, 
-       
vidne dosežke na svojem strokovnem področju. 
(3) Ne glede na določbo drugega odstavka tega člena je
predavatelj lahko tudi, kdor nima pedagoško-andragoške izobrazbe, ima pa naziv
visokošolskega učitelja in izpolnjuje druge predpisane pogoje. Za predavatelja
je lahko imenovan tudi, kdor nima pedagoško-andragoške izobrazbe in ni zaposlen
v vzgoji in izobraževanju, ima pa dokazila o vidnih dosežkih v pedagoški praksi.
O ustreznosti dokazil o vidnih dosežkih odloči komisija za akreditacijo v
skladu z merili iz petega odstavka tega člena. 
(4) Ne glede na določbo drugega odstavka tega člena je lahko
izjemoma, če na strokovnem področju ni mogoče pridobiti ustrezne izobrazbe v
skladu s tem zakonom, predavatelj tudi, kdor nima ustrezne izobrazbe, ima pa
vidne dosežke na svojem strokovnem področju. 
(5) Predavatelj se imenuje v naziv na podlagi pogojev,
določenih s tem zakonom, in meril za vidne dosežke na strokovnem področju in v
pedagoški praksi. Merila za pridobitev naziva predavatelj višje šole sprejme
minister na predlog strokovnega sveta. 
(6) Inštruktor mora imeti ustrezno izobrazbo, pridobljeno po
študijskih programih za pridobitev izobrazbe najmanj prve stopnje, oziroma
raven izobrazbe, pridobljeno po študijskih programih, ki v skladu z zakonom, ki
ureja visokošolsko izobraževanje, ustreza izobrazbi najmanj prve stopnje, in
pedagoško-andragoško izobrazbo. 
(7) Laborant mora imeti najmanj višjo strokovno izobrazbo in
pedagoško-andragoško izobrazbo. 
(8) Knjižničar mora imeti ustrezno izobrazbo, pridobljeno po
študijskih programih za pridobitev izobrazbe druge stopnje, oziroma raven
izobrazbe, pridobljeno po študijskih programih, ki v skladu z zakonom, ki ureja
visokošolsko izobraževanje, ustreza izobrazbi druge stopnje, in
pedagoško-andragoško izobrazbo. Knjižničar je lahko tudi, kdor ima izobrazbo za
predavatelja, pedagoško-andragoško izobrazbo in je končal študijski program za
izpopolnjevanje iz bibliotekarstva.
34. člen
(imenovanje v naziv predavatelja)
(1) Naziv predavatelj podeli predavateljski zbor ustrezne
šole. Z imenovanjem mora soglašati komisija za akreditacijo. Če predavateljski
zbor še ni konstituiran, predavatelja v naziv imenuje komisija za akreditacijo.
V postopku imenovanja ali izdaje soglasja komisija za akreditacijo ugotavlja
izpolnjevanje predpisanih pogojev kandidata in o tem izda sklep. Zoper sklep
predavateljskega zbora ali komisije za akreditacijo o imenovanju v naziv
predavatelja ni pritožbe, možen pa je upravni spor. 
(2) Predavatelji so imenovani za dobo petih let in so lahko
ponovno imenovani. 
(3) Z merili za prvo imenovanje v naziv predavatelja se
določijo pedagoški in strokovni dosežki, ki jih kandidat dokaže: 
-       
z ustreznimi delovnimi izkušnjami pri izobraževalnem delu, pri pripravi
študijskih programov, pisanju učbenikov, recenziranju učbenikov, z mentorskim
delom za dijake, vajence ali študente, z organiziranjem izobraževalne
dejavnosti za podjetja, s strokovnim ali raziskovalnim delom na področju vzgoje
in izobraževanja, 
-       
z delovnimi izkušnjami na ustreznem strokovnem področju, podiplomskim
izobraževanjem, objavljenimi strokovnimi članki, patenti ali pri vodenju
oziroma sodelovanju v zahtevnih projektih ali z ustreznimi kvalifikacijami, ki
jih dokazuje z javno veljavnimi listinami. 
(4) Strokovni svet lahko določi največje število različnih
predmetov, za katere je lahko imenovan predavatelj višje strokovne šole. 
(5) Pri vnovičnem imenovanju predavatelja mora kandidat
dokazati tudi pedagoške dosežke, povezane z delom na višji strokovni šoli
oziroma na visokošolskem zavodu. 
(6) V postopku vnovičnega imenovanja predavatelja šole si
mora predavateljski zbor pridobiti mnenje študentov. Način oblikovanja mnenja
določi predavateljski zbor. 
(7) Strokovni svet objavi merila za vidne dosežke na
strokovnem področju za pridobitev naziva predavatelj višje šole v Uradnem listu
Republike Slovenije.
(8) Postopek za pridobitev naziva predavatelj določi
minister.
35. člen
(črtan)
36. člen
(napredovanje v naziv)
(1) Predavatelji, inštruktorji in knjižničarji lahko
napredujejo v naziv mentor ali mentorica (v nadaljnjem besedilu: mentor),
svetovalec ali svetovalka (v nadaljnjem besedilu: svetovalec) in svetnik ali
svetnica (v nadaljnjem besedilu: svetnik). 
(2) V nazive iz prejšnjega odstavka lahko napredujeta tudi
direktor in ravnatelj. 
(3) Pogoje, način in postopek strokovnega izobraževanja in
usposabljanja ter napredovanja v nazive določi minister.
VII. ŠTUDENTI VIŠJIH ŠOL
37. člen
(študenti)
(1) Kdor se na podlagi razpisa za vpis vpiše v višjo
strokovno šolo in se izobražuje po višješolskem študijskem programu, je študent
višje šole (v nadaljnjem besedilu: študent). 
(2) Status študenta se izkazuje s študentsko izkaznico, lahko
pa tudi z indeksom.
(3) Študentska izkaznica se izda na obrazcu, ki ga predpiše
minister. Študentska izkaznica se izdaja v slovenskem in angleškem jeziku.
Študentska izkaznica se lahko izda tudi v digitalni obliki. 
(4) Študentska izkaznica vsebuje naslednje podatke: 
-       
enolični identifikator študentske izkaznice, 
-       
fotografijo študenta, 
-       
osebno ime, 
-       
vpisno številko študenta, 
-       
ime in naslov višje strokovne šole, na katero je vezan status študenta, 
-       
datum izdaje in veljavnost študentske izkaznice, 
-       
organ, pristojen za izdajo študentske izkaznice, in 
-       
kontakt za vračilo izgubljene študentske izkaznice, kadar ta ni izdana v
digitalni obliki.
38. člen
(način izobraževanja)
Študenti se izobražujejo po višješolskih študijskih
programih, ki se izvajajo kot redni ali izredni študij ali študij na daljavo,
kot oblike izrednega študija.
39. člen
(pravice in dolžnosti študentov)
(1) Študenti imajo pravico do vpisa in izobraževanja pod
enakimi pogoji, določenimi z zakonom, drugimi predpisi in študijskim programom.
Pri tem: 
-       
se ob rednem napredovanju izobražujejo in končajo študij pod pogoji, kot
so veljali ob vpisu; 
-       
se lahko vzporedno izobražujejo po več študijskih programih na isti šoli
ali na različnih šolah ter študijskih (interdisciplinarnih ali individualnih)
programih na visokošolskih zavodih, vendar se lahko redno izobražujejo samo po
enem programu; 
-       
lahko napredujejo in končajo izobraževanje prej kot je predvideno s
študijskim programom; 
-       
lahko, če niso izpolnili vseh obveznosti iz študijskega programa,
ponavljajo letnik ali zamenjajo študijski program oziroma se prepišejo na drugo
višjo strokovno šolo. 
(2) Študenti lahko opravljajo manjkajoče obveznosti na način,
ki ga določi ravnatelj. 
(3) Če se študent vzporedno izobražuje na dveh ali več šolah
oziroma visokošolskih zavodih, te z dogovorom uskladijo način izpolnjevanja
njegovih obveznosti, povezanih z izobraževanjem. 
(4) O hitrejšem napredovanju študenta odloči študijska
komisija šole. 
(5) Če študent želi zamenjati študijski program oziroma se
prepisati na drugo šolo, direktor oziroma ravnatelj te šole ugotovi, koliko
kreditnih točk si je pridobil v dotedanjem študiju, in določi, katere
obveznosti mora opraviti, da bi lahko študij nadaljeval, in roke, v katerih jih
mora izpolniti. Pred odločitvijo si mora pridobiti mnenje študijske komisije.
40. člen
(posebne pravice študentov)
Študentom, ki se vzporedno izobražujejo in vrhunskim
športnikom ter študentom, ki se pripravljajo na mednarodna tekmovanja v znanju,
se na podlagi posebne prošnje prilagodi opravljanje obveznosti iz študijskega
programa na način, ki ga določi direktor oziroma ravnatelj.
41. člen
(druge pravice in ugodnosti študentov)
(1) Študenti imajo ne glede na to, ali se študij izvaja kot
redni ali izredni, pravico do zdravstvenega zavarovanja ter drugih ugodnosti in
pravic (na primer prehrana, prevozi, štipendiranje) v skladu s posebnimi
predpisi, če niso v delovnem razmerju ali prijavljeni kot iskalci zaposlitve. 
(2) Študenti, ki izpolnjujejo predpisane pogoje, lahko bivajo
v dijaškem ali študentskem domu. Določbe zakona, ki ureja visoko šolstvo, ki se
nanašajo na subvencionirano bivanje študentov, se uporabljajo tudi za študente
višjih šol.
(3) Pravice in ugodnosti iz statusa lahko študent uveljavlja
največ tri leta, ne glede na to, ali je študiral redno ali izredno, razen v
primerih, ki jih določa ta zakon. Kdor je bil že tri leta vpisan v študijski
program visokega šolstva, se ne more vpisati v redni študij v višjem strokovnem
izobraževanju.
42. člen
(pohvale, nagrade in druga priznanja)
Šola določi merila in postopek za podeljevanje pohval, nagrad
in drugih priznanj študentom.
43. člen
(odgovornosti študentov)
(1) Podrobnejše določbe o odgovornosti študentov, postopkih
in načinu izrekanja ukrepov ter pravicah in dolžnostih študentov v
disciplinskem postopku določi direktor oziroma ravnatelj. Pred tem si mora
pridobiti mnenje študentov.
(2) Zaradi neizpolnjevanja predpisanih obveznih sestavin
študijskega programa brez opravičljivega razloga in drugih hujših kršitev
pravil šole se lahko določi ukrep izključitve iz šole.
44. člen
(prekinitev izobraževanja in pogoji za končanje
izobraževanja)
(1) Študentu, ki je prekinil izobraževanje, določi direktor
oziroma ravnatelj pogoje za nadaljevanje in končanje študija, če se je program
med prekinitvijo izobraževanja bistveno spremenil. 
(2) Če se študijski program spremeni oziroma mu preneha
veljavnost, lahko študent, ki je obiskoval drugi letnik, zaključi izobraževanje
po študijskem programu, po katerem se je izobraževal, še dve leti po izteku
drugega letnika pod pogoji, ki so veljali ob vpisu v prvi letnik. Če študent ne
izpolni pogojev za vpis v drugi letnik, lahko ponavlja le v spremenjenem
študijskem programu, opraviti pa mora morebitne dodatne obveznosti, ki mu jih
določi direktor oziroma ravnatelj.
45. člen
(organiziranost študentov)
(1) Študenti lahko organizirajo študentski svet. 
(2) Študentski svet sestavljajo predstavniki študentov prvega
in drugega letnika. Študentski svet je sestavljen iz petih članov, ki se
izvolijo na tajnih volitvah. Člani sveta izmed sebe izvolijo predsednika sveta.
(3) Študentski svet obravnava in daje pristojnim organom
mnenje o vseh zadevah, ki se nanašajo na pravice in dolžnosti študentov, mnenje
o kandidatu za direktorja oziroma ravnatelja in o kandidatih za vnovično
imenovanje v naziv predavatelja višje šole, ter sprejema in izvaja program
interesnih dejavnosti študentov v sodelovanju s skupnostjo študentov. 
(4) Študentski sveti se lahko povežejo v skupnost študentov,
ki je reprezentativen organ študentov na ravni države.
46. člen
(prenehanje statusa študenta)
(1) Status študentu višje šole preneha po koncu zaključnega
letnika ali: 
-       
60 dni po končanju drugega letnika, če ne diplomira do konca študijskega
leta in če ni že tri leta koristil statusa študenta v višjem oziroma
visokošolskem izobraževanju, 
-       
če se ne vpiše v naslednji letnik, 
-       
če se izpiše, 
-       
če je bil izključen. 
(2) V primerih iz prve in druge alineje prejšnjega odstavka
se lahko študentu iz upravičenih razlogov (starševstvo, vojaške obveznosti ali
težka bolezen) status podaljša, vendar največ za eno leto.
47. člen
(sodno varstvo pravic)
Zoper dokončno odločitev o pridobitvi oziroma izgubi statusa
študenta in o drugih zadevah, povezanih s študijem, se lahko sproži upravni
spor.
VIII. ORGANIZACIJA ŠTUDIJSKEGA DELA
a) Organizacija
48. člen
(študijsko leto)
(1) Študijsko leto se začne 1. oktobra in konča 30.
septembra. 
(2) Študentovo delo v posameznem študijskem letu traja od 37
do 42 tednov po 40 ur na teden (redni študij). 
(3) Če narava študija to omogoča (izredni), se ne glede na
določbo prejšnjega odstavka študentovo delo posameznega študijskega leta lahko
razporedi na daljši čas, vendar ne več kot v študijsko leto in pol. 
(4) Študijsko leto ima najmanj 34 tednov organiziranega
izobraževalnega dela 
(5) Organizirano izobraževalno delo vsebuje: 
-       
predavanja in vaje, 
-       
praktično izobraževanje, 
-       
strokovne ekskurzije. 
(6) Na teden je lahko predavanj in vaj najmanj 20 in največ
40 ur. 
(7) Razporeditev izobraževanja, izobraževanja proste dneve,
trajanje in razporeditev počitnic za študente, razporeditev letnega dopusta in
strokovnega izpopolnjevanja za strokovne delavce določi direktor oziroma
ravnatelj.
49. člen
(letni delovni načrt)
(1) Izobraževalno delo se izvaja po letnem delovnem načrtu,
ki mora vsebovati: 
-       
obseg (trajanje) in razporeditev predavanj, vaj in drugega
izobraževalnega dela po predmetniku, 
-       
načrt vpisa, 
-       
izvajanje študijskega programa ali dela študijskega programa (vaje,
predavanja, konzultacije) v kraju izven sedeža višje šole, če gre za takšno
izvajanje,
-       
razporeditev študentov v letnike in skupine, 
-       
roke za opravljanje izpitov, 
-       
ugotavljanje in zagotavljanje kakovosti s samoevalvacijo, 
-       
strokovno izpopolnjevanje predavateljev in drugih strokovnih delavcev, 
-       
sodelovanje z drugimi šolami, delodajalci, zbornicami, društvi in
združenji ter 
-       
druge naloge. 
(2) Ob sprejemanju letnega delovnega načrta se posebej
preveri njegova finančna izvedljivost. 
(3) Šola mora študentom v posebni publikaciji predstaviti
njihove pravice in dolžnosti, značilnosti študijskega programa in organizacijo
dela na šoli.
50. člen
(praktično izobraževanje)
(1) Šole morajo sodelovati z delodajalci, ki izvajajo
praktični del izobraževanja. Šola, delodajalec in študent sklenejo pogodbo o
praktičnem izobraževanju v skladu s študijskim programom. 
(2) V pogodbi se določijo pravice in odgovornosti študenta
ter naloge in odgovornosti delodajalca in šole. 
(3) Delodajalec lahko sklene pogodbo o izvajanju praktičnega
izobraževanja za študente, če: 
-       
ima ustrezne prostore in opremo, 
-       
njegovo poslovanje obsega dejavnost poklica, za katerega se študent
izobražuje, 
-       
ima zaposlenega, ki je lahko mentor ali mentorica (v nadaljnjem
besedilu: mentor) študentu višje strokovne šole. 
(4) Podrobne pogoje za prostor in opremo ter za mentorje, ki
jih mora izpolnjevati delodajalec, določi pristojna zbornica ali združenje
delodajalcev iz tega člena, ki vodi register delodajalcev, ki izpolnjujejo
pogoje iz prejšnjega odstavka. 
(5) Minister lahko na podlagi javnega natečaja določi
zbornico ali združenje delodajalcev, da kot javno pooblastilo izvaja naslednje
naloge:
-       
določanje podrobnejših pogojev za prostor in opremo ter mentorje,
-       
vodenje registra delodajalcev iz četrtega odstavka tega člena.
(6) Javno pooblastilo se lahko podeli zbornici ali združenju
delodajalcev, ki ob prijavi v postopek podelitve javnega pooblastila izpolnjuje
naslednje pogoje:
-       
je reprezentativno telo v skladu z zakonom, ki ureja zbornice;
-       
deluje na področju zagotavljanja strokovnosti in kakovosti v posameznem
poklicu ali na področju, ki ga pokriva;
-       
deluje na območju celotne države;
-       
ima usposobljene kadre in vzpostavljeno infrastrukturo za učinkovito
izvajanje javnih pooblastil;
-       
poda izračun stroškov izvajanja javnih pooblastil.
(7) Minister izda odločbo o podelitvi javnega pooblastila v
upravnem postopku, s katero zbornici ali združenju delodajalcev podeli
pooblastilo za opravljanje vseh ali posameznih nalog iz petega odstavka tega
člena. Odločba se objavi v Uradnem listu Republike Slovenije.
(8) Pri izvajanju nalog iz tega člena zbornica ali združenje
delodajalcev upošteva zakon, ki ureja splošni upravni postopek. Izvajanje
nalog, ki jih zbornica oziroma združenje delodajalcev opravlja kot javno
pooblastilo, nadzira ministrstvo.
(9) Minister lahko podeljeno javno pooblastilo omeji ali
odvzame, če ugotovi, da izvajalec ustrezno ne izpolnjuje dodeljenih javnih
pooblastil. Odločba o odvzemu javnega pooblastila se objavi v Uradnem listu
Republike Slovenije.
(10) Podrobnejše pogoje o vsebini in postopku vodenja
registra iz četrtega odstavka tega člena določi minister, pristojen za gospodarstvo.
b) Ocenjevanje
51. člen
(ocenjevanje znanja in ovrednotenje s krediti)
(1) Znanje študentov se ocenjuje pri posameznih predmetih in
drugih sestavinah študijskega programa z vajami, seminarskimi nalogami, lahko
pa tudi z izdelki, projektnimi deli, nastopi, storitvami in drugače, če je tako
določeno s študijskim programom, ter z izpiti. 
(2) Študent mora biti z oceno pri ustnem ocenjevanju znanja
seznanjen takoj, z oceno pri pisnem ocenjevanju pa v desetih dneh po
opravljanju izpita. Študent ima pravico do vpogleda v ocenjeno pisno nalogo. 
(3) Opravljene obveznosti se študentu ovrednotijo tudi s
kreditnimi točkami.
52. člen
(napredovanje)
(1) Študent napreduje v drugi letnik, če je ob koncu
študijskega leta opravil vse obveznosti, določene s študijskim programom. Pri
izrednih študentih so lahko študijske obveznosti tudi drugače organizirane. 
(2) Študent ima v študijskem letu pravico trikrat opravljati
izpit iz istega predmeta.
(3) S študijskim programom se lahko določijo število
kreditnih točk in posamezne sestavine programa, ki jih mora študent pridobiti
oziroma opraviti, da lahko napreduje v drugi letnik.
53. člen
(pravica do ugovora)
(1) Študent lahko v treh dneh po tem, ko je bil seznanjen z
oceno pri izpitu, predloži ravnatelju oziroma direktorju ugovor zoper oceno.
Ravnatelj oziroma direktor mora v treh dneh od predložitve ugovora imenovati
komisijo, ta pa mora najpozneje v treh dneh vnovič oceniti študentovo znanje. V
komisiji ne sme biti predavatelj, ki je študenta ocenil pri izpitu. 
(2) Odločitev ravnatelja oziroma direktorja in ocena komisije
sta dokončni.
54. člen
(podzakonski predpis)
Minister podrobneje predpiše način in postopke za ocenjevanje
znanja študentov, izpitni red, vodenje evidenc in dokumentacije ter obliko in
vsebino javnih listin.
IX. PRILAGAJANJE IZOBRAŽEVANJA ZA IZREDNE ŠTUDENTE
55. člen
(prilagoditve)
(1) Šola izrednim študentom prilagodi organizacijo in obseg
izobraževanja. Obseg izobraževanja prilagaja tako, da omogoči študentu
doseganje kreditov, opredeljenih s študijskim programom. 
(2) Navodila za prilagajanje izobraževanja za izredne
študente sprejme strokovni svet na predlog Komisije za akreditacijo
višješolskih študijskih programov.
X. ZBIRANJE IN VARSTVO OSEBNIH PODATKOV
56. člen
(seznam evidenc z osebnimi podatki študentov)
(1) Šole vodijo naslednje evidence z osebnimi podatki
študentov: 
1.     
evidenco prijavljenih za vpis in vpisanih študentov, 
2.     
osebni list, ki se vodi za vsakega študenta od vpisa v šolo do končanja
študija oziroma do izpisa, 
3.     
zapisnik o izpitu, s katerim se evidentira prijava k izpitu, potek
izpita in dosežena ocena, 
4.     
evidenco izdanih dokumentov o končanem študiju. 
(2) Evidence iz 1., 2. in 4. točke prejšnjega odstavka
obsegajo: osebno ime študenta (za študentke tudi dekliški priimek), spol,
datum, kraj in občino rojstva, državo rojstva, stalno in začasno prebivališče,
enotno matično številko občana ali občanke (v nadaljnjem besedilu: občan),
državljanstvo, predhodno pridobljeno izobrazbo, način študija ter druge podatke
po posebnih predpisih. Evidenca iz 2. točke prejšnjega odstavka obsega še
podatke o opravljenih izpitih, o napredovanju in dokončanju študija. 
(3) Evidenca iz 3. točke prvega odstavka tega člena obsega:
osebno ime študenta (za študentke tudi dekliški priimek), spol, enotno matično
številko občana, način študija, letnik študija in študijsko leto prvega vpisa,
datum izpita, podatke o tem, ali izpit opravlja prvič ali ga ponavlja, ter
oceno, doseženo pri izpitu.
57. člen
(seznam evidenc z osebnimi podatki zaposlenih)
(1) Šole vodijo naslednje evidence z osebnimi podatki
zaposlenih: 
1.     
evidenco o zaposlenih delavcih, 
2.     
evidenco o plačah. 
(2) V evidenco o zaposlenih delavcih se vpisujejo podatki za
vsakega delavca, ki je v delovnem razmerju. Voditi se začne z dnem, ko delavec
sklene delovno razmerje, neha pa z dnem, ko mu delovno razmerje preneha.
Delavec mora vsako spremembo podatkov, ki so bili vpisani v evidenco na podlagi
njegove izjave ali osebnih listin, v 15 dneh po nastanku sprememb prijaviti
delodajalcu, če ta ni bil o njej kako drugače neposredno obveščen. 
(3) Evidenca o plačah se za posameznega delavca začne voditi
z dnem, ko sklene delovno razmerje, neha pa z dnem, ko mu delovno razmerje
preneha. 
(4) Evidence iz 1. in 2. točke prvega odstavka tega člena
vsebujejo: ime in priimek delavca (za delavke tudi dekliški priimek), spol,
datum, kraj in občino rojstva, stalno in začasno bivališče ter drugi kraj, iz
katerega delavec prihaja na delo, enotno matično številko občana, davčno
številko delavca, kraj dela, poklic, izobrazbo, strokovno usposobljenost za
opravljanje določenih del oziroma nalog, vlogo za imenovanje v naziv
predavatelja, sklep strokovnega sveta oziroma sklep šole in soglasje
strokovnega sveta o imenovanju v naziv predavatelja, dobo imenovanja, delovno
mesto, opis del in nalog ter odgovornosti, delovni čas delavca v urah na teden,
ali je zaposlen za določen ali za nedoločen čas, ali je zaposlen s krajšim
delovnim časom, ali je invalid ali upokojenec, ime drugega delodajalca, pri
katerem je zaposlen, datum sklenitve delovnega razmerja, soglasje delodajalca,
datum prenehanja delovnega razmerja in razlog prenehanja delovnega razmerja. 
(5) Evidenca iz 2. točke prvega odstavka tega člena vsebuje
še podatke o delavčevem delovnem času in njegovi izrabi, tedensko učno
obveznost, opravljenih delovnih urah po mesecih, letnem dopustu in njegovi
izrabi, odsotnosti zaradi strokovnega izobraževanja in izpopolnjevanja,
odsotnosti zaradi začasne nezmožnosti ali zadržanosti od dela, za katero se
prejema nadomestilo plače, ure dela, daljšega od polnega delovnega časa,
podatke o delovni ter zavarovalni dobi, poprejšnje soglasje za dopolnilno delo,
soglasje za sklenitev pogodbe o delu, podatke o določitvi plače oziroma
honorarja, o bruto plači oziroma honorarju, o izplačani plači (osnovna plača, delovna
uspešnost, drugo) oziroma honorarju, o izplačanih osebnih prejemkih po namenih
(solidarnostna pomoč, odpravnina, jubilejna nagrada, regres za letni dopust), o
izplačanih nadomestilih plače po namenih, uresničenih v breme drugih
organizacij ali organov, datum zadnjega napredovanja in število napredovanj.
58. člen
(uporaba evidenc z osebnimi podatki študentov)
(1) Osebni podatki študentov iz evidenc iz 56. člena tega
zakona se zbirajo, obdelujejo, shranjujejo in posredujejo za potrebe
višješolske dejavnosti šol, višješolske prijavne službe, državnih organov,
organov lokalne skupnosti, nosilcev javnega pooblastila, povezane z
uresničevanjem pravic študentov po posebnih predpisih. 
(2) Pri izdelavi statističnih analiz se smejo osebni podatki
uporabljati in objavljati tako, da identiteta študenta ni razvidna.
(3) Za ugotavljanje upravičenosti do vpisa v višješolski
študij in koriščenja pravic, ki izhajajo iz statusa študenta, se na podlagi
enotne matične številke občana (EMŠO) pridobijo podatki iz evidenčnega in
analitičnega informacijskega sistema za visoko šolstvo v Republiki Sloveniji –
eVŠ.
59. člen
(uporaba evidenc z osebnimi podatki zaposlenih)
Osebni podatki zaposlenih iz evidenc iz 57. člena tega zakona
se zbirajo, obdelujejo, shranjujejo in posredujejo za potrebe višješolske
dejavnosti šol, za potrebe državnih organov ali nosilcev javnega pooblastila,
povezane z uresničevanjem sistema plač v javnem sektorju ter ugotavljanjem
izpolnjevanja kadrovskih pogojev.
60. člen
(shranjevanje evidenc)
Evidence iz 56. in 57. člena tega zakona se trajno hranijo v
skladu s posebnimi predpisi, razen evidence prijavljenih za vpis, ki se hrani
do vpisa oziroma do izteka pritožbenih postopkov.
61. člen
(dokumentacija)
Določbe v zvezi z vodenjem, uporabo in s shranjevanjem
osebnih podatkov iz evidenc po tem zakonu se uporabljajo tudi za dokumentacijo,
na podlagi katere so bili zbrani osebni podatki. Dokumenti o predhodni
izobrazbi se po končanem vpisnem postopku vrnejo študentu.
XI. NADZOR
62. člen
(inšpekcija)
Nadzor nad izpolnjevanjem določb tega zakona izvaja šolska
inšpekcija. Nadzor nad izvajanjem pravic študentov, ki se praktično
izobražujejo pri delodajalcu, izvaja inšpekcija, pristojna za delo.
63. člen
(denarne kazni)
(1) Z globo od 10.000 do 15.000 eurov se kaznuje za prekršek
pravna oseba in od 2.000 do 5.000 eurov odgovorna oseba pravne osebe, ki
izobražujeta po javno veljavnih študijskih programih, čeprav šola ni vpisana v
razvid (27. člen). 
(2) Z globo od 2.000 do 5.000 eurov se kaznuje za prekršek
pravna oseba in od 500 do 1.000 eurov odgovorna oseba pravne osebe, ki izvajata
javno veljavni študijski program s predavatelji, ki niso imenovani v naziv v
skladu z zakonom ali z neustreznimi strokovnimi delavci (33., 34. člen). 
(3) Z globo od 2.000 do 5.000 eurov se kaznuje za prekršek
pravna oseba in od 500 do 1.000 eurov odgovorna oseba pravne osebe, ki izvajata
javno veljavni študijski program v neustreznih prostorih ali z neustrezno
opremo (26. člen). 
(4) Z globo od 2.000 do 5.000 eurov se kaznuje za prekršek pravna
oseba in od 500 do 1.000 eurov odgovorna oseba pravne osebe, ki kršita
predpisane razpisno-vpisne postopke ali ne izvajata javno veljavnih študijskih
programov v skladu z zakonom in drugimi predpisi (27., 30., 31., 32. člen).

Zakon o višjem strokovnem izobraževanju – ZVSI
(Uradni list RS, št. 86/04)
vsebuje naslednje prehodne in končne določbe:
»XII. PREHODNE IN KONČNE DOLOČBE
64. člen
(prenehanje določb)
Z uveljavitvijo tega zakona prenehajo veljati določbe Zakona
o poklicnem in strokovnem izobraževanju (Uradni list RS, št. 12/96 in 44/2000)
ter Zakona o izobraževanju odraslih (Uradni list RS, št. 12/96), ki se nanašajo
na višje strokovne šole.
65. člen
(uskladitev izvršilnih predpisov)
Izvršilni predpisi, določeni s tem zakonom, se morajo izdati
v enem letu od njegove uveljavitve.
66. člen
(uskladitev aktov o
ustanovitvi in organov šol)
Akti o ustanovitvi šol in sestava organov šol se morajo
uskladiti s tem zakonom v enem letu od njegove uveljavitve.
67. člen
(predavatelji in
inštruktorji)
Predavatelji in inštruktorji, ki so izpolnjevali z zakonom
določene pogoje za opravljanje izobraževalnega dela v višjih strokovnih šolah,
lahko opravljajo izobraževalno delo tudi po uveljavitvi tega zakona.
68. člen
(komisija za akreditacijo
višješolskih študijskih programov)
Komisijo za akreditacijo višješolskih študijskih programov
imenuje strokovni svet najkasneje v treh mesecih od uveljavitve tega zakona,
njen mandat pa se izteče skupaj z mandatom strokovnega sveta.
69. člen
Globe, določene v 63. členu tega zakona, se do začetka
uporabe Zakona o prekrških (Uradni list RS, št. 7/03) v postopku o prekrških
izrekajo kot denarne kazni, v mejah, ki so določene z Zakonom o prekrških
(Uradni list SRS, št. 25/83, 36/83 – popr., 42/85, 2/86 – popr., 47/87 in 5/90
ter Uradni list RS, št. 10/91, 13/93, 66/93, 35/97, 73/97 – odločba US, 87/97,
73/98, 31/2000 in 24/01).
70. člen
(uveljavitev zakona)
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembah in dopolnitvah Zakona o
višjem strokovnem izobraževanju – ZVSI-A (Uradni list RS, št. 100/13)
vsebuje naslednje prehodne in končne določbe:
»Prehodne in končne določbe
29. člen
(komisija za akreditacijo)
(1) Strokovni svet imenuje komisijo za akreditacijo v šestih
mesecih od uveljavitve tega zakona. 
(2) Do imenovanja komisije za akreditacijo se opravljajo
postopki akreditacije, imenovanja predavateljev v skladu s predpisi, ki so
veljali do uveljavitve tega zakona.
30. člen
(podelitev javnega
pooblastila)
Javni razpis za podelitev javnega pooblastila iz 50. člena
zakona se izvede v enem letu od uveljavitve tega zakona.
31. člen
(izhodišča za študijske
programe in merila za imenovanje predavateljev)
(1) Izhodišča za pripravo višješolskih študijskih programov,
ki jih je sprejel strokovni svet na 25. novembra 2005, minister, pristojen za
višje strokovno izobraževanje, pa je dal k njim soglasje 30. marca 2006, se
uporabljajo do sprejetja novih. 
(2) Merila za določitev vidnih dosežkov na strokovnem
področju za pridobitev naziva predavatelj višje šole (Uradni list RS, št.
1/09), ki jih je sprejel strokovni svet, veljajo do sprejetja novih.
32. člen
(podzakonski predpisi)
(1) Podzakonski akti iz 4., 27. in 30. člena zakona se
uskladijo s tem zakonom v roku šestih mesecev od uveljavitve tega zakona. 
(2) Podzakonska akta iz 14. in 15. člena tega zakona mora
minister sprejeti v roku šestih mesecev od uveljavitve tega zakona.
33. člen
(izvajanje dejavnosti in
vpis v razvid)
Šole, ki so bile vpisane v razvid do uveljavitve tega zakona,
lahko izvajajo izobraževalno dejavnost do ponovne akreditacije. Postopki vpisa
v razvid, ki so bili začeti pred uveljavitvijo tega zakona, se končajo v skladu
s predpisi, ki so veljali pred uveljavitvijo tega zakona.
34. člen
(predavatelji)
(1) Predavatelji, ki imajo ob uveljavitvi tega zakona
veljavni naziv predavatelj višje strokovne šole, lahko opravljajo izobraževalno
delo tudi po uveljavitvi tega zakona do izteka roka, do katerega imajo veljavni
naziv. 
(2) Knjižničarji, ki ob uveljavitvi tega zakona izpolnjujejo
pogoje za opravljanje izobraževalnega dela, lahko to delo opravljajo še naprej.
35. člen
(zaključek izobraževanja)
Študent, ki se je vpisal v izobraževanje po študijskem
programu, ki je bil sprejet pred letom 2008, ima pravico zaključiti
izobraževanje po tem programu do konca leta 2014.
36. člen
(pravice iz statusa)
Ne glede na določbe tega zakona, ki urejajo pravico do
rednega izobraževanja in uveljavljanja pravic iz statusa študenta, se lahko
študent, ki ima ob uveljavitvi tega zakona status študenta izobražuje in konča
izobraževanje pod pogoji, ki so veljali pred uveljavitvijo tega zakona.
37. člen
(uveljavitev zakona)
Ta zakon začne veljati petnajsti dan po objavi v Uradnem
listu Republike Slovenije.«.

Zakon za urejanje položaja študentov – ZUPŠ-1
(Uradni list RS, št. 54/22)
vsebuje naslednjo končno določbo:
»25. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.