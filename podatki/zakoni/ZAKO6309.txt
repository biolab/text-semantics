I. UVODNE DOLOČBE
1. člen
(vsebina zakona)
Ta zakon ureja hipotekarno in komunalno
obveznico, pogoje za njuno izdajo in zahteve glede jamstva zanju.
2. člen
(hipotekarna in komunalna obveznica)
Hipotekarna in komunalna obveznica sta
obveznici, ki sta izdani pod pogoji iz tega zakona in katerih kritje se zagotavlja
na podlagi kritnega premoženja, njuni imetniki oziroma imetnice (v nadaljnjem
besedilu: imetnik) pa imajo ob stečaju izdajatelja prednostni položaj pri
poplačilu iz tega premoženja.
3. člen
(kritno premoženje)
(1) Kritno premoženje je premoženje
izdajatelja, ki je vpisano v kritni register in je prednostno namenjeno
poplačilu obveznosti iz naslova izdanih hipotekarnih ali komunalnih obveznic in
izvedenih finančnih inštrumentov iz 24. člena tega zakona, ki jih izdajatelj
sklene v zvezi s kritnim premoženjem.
(2) Kritno premoženje hipotekarnih obveznic
so terjatve iz naslova hipotekarnih kreditov, sredstva nadomestnega kritnega
premoženja, določena s tem zakonom in izvedeni finančni instrumenti iz 24.
člena tega zakona, ki jih izdajatelj sklene v zvezi s tem kritnim premoženjem.
(3) Kritno premoženje komunalnih obveznic
so terjatve iz naslova kreditov z obveznostjo osebe  javnega prava, sredstva
nadomestnega kritnega premoženja, določena s tem zakonom in izvedeni finančni
instrumenti iz 24. člena tega zakona, ki jih izdajatelj sklene v zvezi s tem
kritnim premoženjem.
4. člen
(zaščita imena)
Besedna zveza »hipotekarna obveznica« ali
»komunalna obveznica« in izpeljanke iz teh besed ali drugih označb, na podlagi
katerih bi se dalo sklepati, da gre za hipotekarno ali komunalno obveznico, se
ne smejo uporabljati za noben drug vrednostni papir.
5. člen
(hipotekarni kredit in kredit z
obveznostjo osebe javnega prava)
(1) Hipotekarni kredit po tem zakonu je
kredit, dan v skladu s tem zakonom in zavarovan z ustanovitvijo hipoteke na
stanovanjskih in komercialnih nepremičninah, vendar le, če so nepremičnine v
državah podpisnicah Sporazuma o Evropskem gospodarskem prostoru (Uradni list
RS-MP, št. 9/05; v nadaljnjem besedilu: Sporazum o Evropskem gospodarskem
prostoru) in Švici.
(2) Določbe tega zakona, ki urejajo
hipotekarni kredit, veljajo le za hipotekarne kredite, iz katerih izhajajo
terjatve, ki predstavljajo kritno premoženje iz drugega odstavka 3. člena tega
zakona.
(3) Kredit z obveznostjo osebe javnega
prava po tem zakonu je:
1.    
kredit, dan v skladu s tem zakonom državi ali lokalni skupnosti, ali
dolžniški vrednostni papir, katerega izdajatelj je država ali lokalna skupnost;
2.    
kredit, dan drugi pravni osebi ali dolžniški vrednostni papir, katerega
izdajatelj je druga pravna oseba, če za njene obveznosti iz naslova takega
kredita ali vrednostnega papirja jamči država.
(4) Za države iz prejšnjega odstavka se
štejejo:
-      
Republika Slovenija in
-      
druge države podpisnice Sporazuma o Evropskem gospodarskem prostoru in
Švica, katerih bonitetna ocena, določena na podlagi bonitetnega okvira
Eurosistema, ustreza vsaj bonitetnemu pragu Eurosistema, določenemu s predpisom
Banke Slovenije o izvajanju denarne politike.
(5) Lokalna skupnost je lokalna skupnost v
državah iz prejšnjega odstavka, katere bonitetna ocena, določena na podlagi
bonitetnega okvira Eurosistema, ustreza vsaj bonitetnemu pragu Eurosistema,
določenemu s predpisom Banke Slovenije o izvajanju denarne politike.
(6) Jamstvo iz tretjega odstavka tega člena
mora biti nepreklicno in neomejeno ter mora zagotavljati izplačilo takoj ali
najpozneje v desetih delovnih dneh po prejemu poziva za plačilo dolžnikove
obveznosti. Uveljavljanje izpolnitve dolžnikove obveznosti od osebe, ki je
jamstvo dala, ne sme biti pogojeno s predhodno uvedbo sodnih ali drugih
postopkov zoper dolžnika. 
6. člen
(uporaba določb drugih zakonov)
(1) Za hipotekarne in komunalne obveznice
se uporablja zakon, ki ureja trg finančnih instrumentov, če ni s tem zakonom
določeno drugače.
(2) Za izdajatelja hipotekarnih in
komunalnih obveznic se uporablja zakon, ki ureja bančništvo, če ni s tem
zakonom določeno drugače.
(3) Za hipotekarne kredite, odobrene
potrošnikom, se uporablja zakon, ki ureja potrošniške kredite, če ni s tem
zakonom določeno drugače.
7. člen
(uporabljena kratica in pojmi)
(1) Kratica, uporabljena v tem zakonu,
pomeni: ZBan-1 je Zakon o bančništvu (Uradni list RS, št. 99/10 – uradno
prečiščeno besedilo, 52/11 – popr., 9/11 – ZPlaSS-B, 35/11, 59/11 in 85/11).
(2) Izrazi, uporabljeni v tem zakonu,
pomenijo:
1.    
Stanovanjske nepremičnine so zemljišča, stavbe in posamezni deli stavb v
etažni lastnini, ki so namenjeni za bivanje: zemljišča na območju, predvidenem
za pozidavo, stanovanja, stanovanjske hiše, garaže in počitniške hiše.
2.    
Komercialne nepremičnine so zemljišča, stavbe in posamezni deli stavb v
etažni lastnini, namenjeni opravljanju poslovne dejavnosti: zemljišča na
območju, predvidenem za pozidavo, dokončani poslovni prostori, pisarne,
trgovine, hoteli, poslovalnice in skladišča.
3.    
Hipoteka je hipoteka, maksimalna hipoteka ali zemljiški dolg, ki daje
upniku pravico do poplačila iz vrednosti nepremičnine pred drugimi upniki. Kot
hipoteka se za namen tega zakona šteje tudi pravica upnika, ki je ustanovljena
na nepremičnini v drugi državi podpisnici Sporazuma o Evropskem gospodarskem
prostoru ali v Švici in ki v skladu s predpisi te države zagotavlja upniku
pravico do poplačila iz vrednosti nepremičnine pred drugimi upniki in je
primerljiva z upravičenji na podlagi hipoteke na nepremičnini v Republiki
Sloveniji.
II. IZDAJA HIPOTEKARNIH IN KOMUNALNIH OBVEZNIC
8. člen
(dovoljenje za izdajo hipotekarnih in
komunalnih obveznic)
(1) Hipotekarne in komunalne obveznice lahko
izdaja samo banka, ki je pridobila dovoljenje za izdajanje hipotekarnih ali
komunalnih obveznic v skladu s tem zakonom (v nadaljnjem besedilu: izdajatelj).
(2) Banka mora pred začetkom izdajanja
hipotekarnih in komunalnih obveznic pridobiti dovoljenje, ki ga izda Banka
Slovenije.
(3) Dovoljenje iz prejšnjega odstavka se
lahko izda kot dovoljenje za izdajanje hipotekarnih obveznic, kot dovoljenje za
izdajanje komunalnih obveznic ali kot dovoljenje za izdajanje hipotekarnih in
komunalnih obveznic.
9. člen
(pogoji za pridobitev dovoljenja za
izdajanje hipotekarnih in komunalnih obveznic)
(1) Banka iz 8. člena tega zakona lahko
pridobi dovoljenje, če izpolnjuje te pogoje:
1.    
razpolaga z ustreznimi sistemi za upravljanje s tveganji, ki so lastna
izdaji hipotekarnih in komunalnih obveznic, ter tveganji, povezanimi s kritnim
premoženjem;
2.    
kvalitativno in številčno razpolaga z ustreznimi kadri in je
organizacijsko in tehnično usposobljena za izdajo hipotekarnih in komunalnih
obveznic ter financiranje nepremičnin in oseb javnega prava ter drugih pravnih
oseb;
3.    
zagotavlja poslovanje v zvezi z dajanjem hipotekarnih kreditov in
kreditov z obveznostjo osebe javnega prava ter izdajanjem hipotekarnih in
komunalnih obveznic ločeno od preostalega poslovanja banke (v nadaljnjem besedilu:
ločeno poslovanje);
4.    
ima izdelana pravila o vodenju kritnega registra iz 37. člena tega
zakona;
5.    
ima, če določa vrednost nepremičnin po metodologiji ocenjevanja njihove
hipotekarne vrednosti, izdelana pravila o vrednotenju nepremičnin iz 29. člena
tega zakona ter ima v delovnem razmerju za nedoločen in poln delovni čas vsaj
enega neodvisnega cenilca oziroma neodvisno cenilko (v nadaljnjem besedilu:
neodvisni cenilec) iz četrtega odstavka 26. člena tega zakona ali ima z njim
sklenjeno podjemno pogodbo.
(2) Banka Slovenije lahko predpiše način
ugotavljanja pogojev iz prejšnjega odstavka.
10. člen
(ločeno poslovanje)
Ločeno poslovanje iz 3. točke prvega
odstavka 9. člena tega zakona pomeni, da banka tako vodi poslovne knjige in
evidence ter drugo dokumentacijo, ki zadeva dajanje hipotekarnih kreditov in
kreditov z obveznostjo osebe javnega prava, sklepanje izvedenih finančnih
instrumentov iz 24. člena tega zakona v zvezi s kritnim premoženjem ter
izdajanje hipotekarnih in komunalnih obveznic, da je mogoča takojšnja ločitev
takšnih poslovnih knjig, evidenc in dokumentacije od dokumentacije, povezane z
drugim poslovanjem banke.
11. člen
(zahteva za izdajo dovoljenja za izdajanje
hipotekarnih in komunalnih obveznic)
(1) Zahtevi za izdajo dovoljenja za izdajanje
hipotekarnih in komunalnih obveznic je treba priložiti dokazilo o izpolnjevanju
pogojev iz 9. člena tega zakona.
(2) Za izdajo dovoljenja se smiselno
uporabljajo določbe, ki urejajo izdajo dovoljenja za opravljanje bančnih
storitev po ZBan-1.
12. člen
(zavrnitev zahteve za izdajo dovoljenja za
izdajanje hipotekarnih in komunalnih obveznic)
Banka Slovenije zavrne zahtevo za izdajo
dovoljenja, če:
1.    
banka ne izpolnjuje pogojev iz 9. člena tega zakona;
2.    
iz poslovnega načrta izhaja, da niso zagotovljeni pogoji za opravljanje
dejavnosti v skladu z določbami tega zakona.
13. člen
(prenehanje dovoljenja za izdajanje
hipotekarnih in komunalnih obveznic)
Dovoljenje za izdajanje hipotekarnih in
komunalnih obveznic preneha, če:
-      
jih banka ne izda v dveh letih od izdaje dovoljenja,
-      
skupščina banke sprejme sklep o prenehanju banke in začetku
likvidacijskega postopka,
-      
nastopijo razlogi za prenehanje dovoljenja za opravljanje bančnih
storitev ali 
-      
je odvzeto dovoljenje za opravljanje bančnih storitev v skladu z ZBan-1.
14. člen
(odvzem dovoljenja za izdajanje
hipotekarnih in komunalnih obveznic)
(1) Banka Slovenije odvzame dovoljenje iz
8. člena tega zakona, če:
-      
izdajatelj ne izpolnjuje več pogojev iz 9. člena tega zakona;
-      
če izdajatelj, potem ko je skrbniku kritnega registra dovoljenje
prenehalo ali mu bilo odvzeto, v 30 dneh ne imenuje novega skrbnika kritnega
registra.
(2) Za postopek odvzema dovoljenja se
smiselno uporablja ZBan-1.
15. člen
(izločitev kritnega premoženja)
(1) Ob odvzemu dovoljenja za izdajanje
hipotekarnih in komunalnih obveznic iz 14. člena tega zakona se kritno premoženje
in obveznosti iz izdanih hipotekarnih in komunalnih obveznic izločijo iz
premoženja in obveznosti izdajatelja, hkrati pa Banka Slovenije imenuje
upravitelja kritnega premoženja.
(2) V primeru iz prejšnjega odstavka se
smiselno uporabljajo določbe tretjega odstavka 46. člena, prvega do četrtega in
sedmega do enajstega odstavka 47. člena ter 48. člena tega zakona.
16. člen
(odkup kreditov od drugih bank)
(1) Izdajatelj lahko za oblikovanja kritnega
premoženja zaradi izdaje hipotekarnih in komunalnih obveznic sam sklepa
hipotekarne kredite in kredite z obveznostjo osebe javnega prava ali pa jih
odkupi od druge banke (v nadaljnjem besedilu: drugi kreditodajalec).
(2) Drugi kreditodajalec se z izdajateljem
lahko dogovori, da še naprej deloma ali v celoti opravlja posle v zvezi z
izvajanjem kreditne pogodbe.
(3) Za primer iz prejšnjega odstavka drug
kreditodajalec in izdajatelj skleneta pisno pogodbo.
17. člen
(izjava skrbnika kritnega registra)
Izdajatelj hipotekarne obveznice mora pred
izdajo pridobiti izjavo, ki jo podpiše skrbnik kritnega registra in s katero
potrjuje, da je nameravana izdaja pokrita z ustreznim kritnim premoženjem v skladu
z določbami tega zakona.
18. člen
(predčasno unovčenje obveznice)
Imetnik hipotekarne in komunalne obveznice
nima pravice zahtevati njunega predčasnega unovčenja.
III. KRITNO PREMOŽENJE
19. člen
(kritno premoženje hipotekarnih obveznic)
(1) Za kritno premoženje hipotekarnih
obveznic v obtoku se lahko upoštevajo le terjatve iz naslova hipotekarnih kreditov,
ki so skladni z določbami tega zakona.
(2) Ne glede na določbo prejšnjega odstavka
se lahko največ 20  % kritnega premoženja zagotavlja z nadomestnim kritnim
premoženjem iz 20. člena tega zakona.
(3) Za kritno premoženje hipotekarne
obveznice se lahko upoštevajo le terjatve iz naslova hipotekarnega kredita, pri
katerih je hipoteka vpisana v zemljiško knjigo z najboljšim vrstnim redom
zavarovanja na nepremičnini ali s slabšim vrstnim redom ob pogoju, da so v kritno
premoženje vključene tudi vse terjatve z boljšim vrstnim redom zavarovanja na
tej nepremičnini.
(4) Kritno premoženje mora biti bremen
prosto in se ne sme uporabljati ali zastavljati za drug namen.
20. člen
(nadomestno kritno premoženje)
(1) Za nadomestno kritno premoženje se
štejejo:
1.    
sredstva na računih pri Banki Slovenije;
2.    
naložbe v tržne dolžniške vrednostne papirje, ki jih je izdala ali zanje
jamči država iz četrtega odstavka 5. člena tega zakona, njena centralna banka
ali Evropska centralna banka. Jamstvo mora izpolnjevati pogoje iz šestega
odstavka 5. člena tega zakona;
3.    
naložbe v druge dolžniške vrednostne papirje, ki jih je izdala Evropska
investicijska banka, Evropska banka za obnovo in razvoj ali druga banka ter se
po merilih Evropske centralne banke, objavljenih v statutu, ki ureja Evropski
sistem centralnih bank, uporabljajo za zavarovanje terjatve v tem sistemu.
(2) Nadomestno kritno premoženje mora biti
bremen prosto in se ne sme uporabljati ali zastavljati za drug namen.
21. člen
(kritno premoženje iz odkupljenih terjatev
iz naslova hipotekarnih kreditov)
Terjatve iz naslova hipotekarnih kreditov,
ki jih je izdajatelj v skladu s 16. členom tega zakona odkupil od drugega
kreditodajalca, se lahko upoštevajo za kritno premoženje hipotekarnih obveznic,
če poleg pogojev iz tega zakona izpolnjujejo še pogoja:
1.    
drugi kreditodajalec je poleg terjatve iz kreditne pogodbe prenesel na
izdajatelja vsa upravičenja iz naslova hipotek in drugih zavarovanj, ki so
ustanovljena za zavarovanje terjatev iz kreditnih pogodb, če ta ne preidejo
nanj že po samem zakonu, ter upravičenja iz sklenjenih zavarovalnih pogodb v
zvezi z zastavljeno nepremičnino, ki so bila prenesena nanj v zvezi s kreditno
pogodbo;
2.    
drugi kreditodajalec je izročil izdajatelju vse dokumente in listine, s
katerimi lahko izdajatelj uveljavlja upravičenja iz kreditne pogodbe iz naslova
hipotek, ki so ustanovljene za zavarovanje terjatev iz kreditnih pogodb, in iz
naslova drugih zavarovanj iz prejšnje točke.
22. člen
(obseg in usklajenost naložb kritnega
premoženja)
(1) Izdajatelj lahko izda hipotekarne
obveznice samo v obsegu, ki zagotavlja, da imajo vse obveznosti iz naslova
obveznic v obtoku in izvedenih finančnih instrumentov iz 24. člena tega zakona
ves čas kritje v kritnem premoženju, in sicer najmanj v enaki nominalni
vrednosti.
(2) Ne glede na določbo prejšnjega odstavka
mora biti skladnost kritnega premoženja in obveznosti na podlagi hipotekarnih
obveznic in izvedenih finančnih instrumentov iz 24. člena tega zakona ves čas
zagotovljena tudi na podlagi načela sedanje vrednosti, pri čemer mora sedanja
vrednost kritnega premoženja za vsaj 2  % presegati sedanjo vrednost obveznosti
na podlagi hipotekarnih obveznic.
(3) Izdajatelj mora pri izdaji hipotekarnih
obveznic usklajevati roke in obrestovanje ter valutno izpostavljenost kritnega
premoženja z obveznostmi iz naslova izdanih hipotekarnih obveznic in izvedenih
finančnih instrumentov iz 24. člena tega zakona, ki jih izdajatelj sklene v
zvezi s kritnim premoženjem.
(4) Izpolnjevanje pogojev iz prvega do
tretjega odstavka tega člena, se preverja najmanj v enomesečnih presledkih.
(5) Podrobnejša navodila za usklajevanje
kritja iz drugega in tretjega odstavka tega člena predpiše Banka Slovenije.
23. člen
(rezerve kritnega premoženja)
(1) Ne glede na določbe prvega in drugega
odstavka 22. člena tega zakona mora izdajatelj dnevno za vsak posamezen dan v
naslednjem 180-dnevnem obdobju primerjati znesek zapadlih terjatev iz naslova
kritnega premoženja, vpisanega v kritni
register, z zneskom zapadlih obveznosti iz naslova izdanih hipotekarnih
obveznic in zapadlih obveznosti iz naslova sklenjenih izvedenih finančnih
instrumentov iz 24. člena tega zakona.
(2) Izdajatelj mora na podlagi primerjave
iz prejšnjega odstavka za najvišjo izračunano razliko med zapadlimi obveznostmi
in zapadlimi terjatvami v naslednjih 180 dneh ves čas zagotavljati kritje v
obliki premoženja iz 2. in 3. točke prvega odstavka 20. člena tega zakona, ki
izpolnjuje merila glede primernosti za zavarovanje terjatev v evropskem sistemu
centralnih bank.
24. člen
(izvedeni finančni instrumenti)
(1) Izdajatelj lahko v zvezi z naložbami
kritnega premoženja uporablja terminske pogodbe, opcije in druge izvedene
finančne instrumente, če prispevajo k zmanjševanju tveganja oziroma doseganju
usklajenosti naložb kritnega premoženja iz 22. člena tega zakona.
(2) Banka Slovenije predpiše največji
mogoči obseg izvedenih finančnih instrumentov, vključenih v kritno premoženje,
vrsto in boniteto strank, s katerimi se lahko sklepajo ti posli, ter druga
podrobnejša navodila za uporabo teh instrumentov.
25. člen
(omejitve posameznih naložb kritnega
premoženja)
(1) Delež hipotekarnih kreditov, pri
katerih je hipoteka ustanovljena na stanovanjskih nepremičninah v gradnji, je
lahko največ 5  % kritnega premoženja.
(2) Delež hipotekarnih kreditov, pri
katerih je hipoteka ustanovljena na komercialnih nepremičninah, je lahko največ
20  % kritnega premoženja.
(3) Delež hipotekarnih kreditov posamezni
osebi oziroma pravnim osebam, ki se v skladu z ZBan-1 štejejo za skupino
povezanih oseb, je lahko največ 20  % kritnega premoženja, vendar
izpostavljenost  banke do teh oseb ne sme preseči največje dopustne 
izpostavljenosti, določene z  ZBan-1.
26. člen
(hipotekarna kreditna vrednost
nepremičnine)
(1) Hipotekarna kreditna vrednost
nepremičnine je ocenjena dolgoročna tržna vrednost nepremičnine, ki se
uporablja kot osnova za hipotekarni kredit.
(2) Hipotekarno kreditno vrednost
nepremičnine določi neodvisni cenilec vrednosti nepremičnine s skrbno oceno
možnosti za njeno prodajo v prihodnosti, ob upoštevanju njenih dolgoročnih
trajnostnih vidikov, običajnih in lokalnih razmer na trgu ter njene trenutne in
alternativne primerne uporabe brez upoštevanja špekulativnih elementov.
(3) Če hipotekarna kreditna vrednost
nepremičnine ni ugotovljena, se namesto nje uporabi tržna vrednost nepremičnine.
Tržna vrednost nepremičnine je znesek, za katerega bi bila lahko nepremičnina
po oceni neodvisnega cenilca vrednosti nepremičnin na datum vrednotenja
izmenjana med kupcem in prodajalcem na podlagi izključno poslovnih odnosov,
brez prisile. Določbe tega zakona, ki se nanašajo na hipotekarno  kreditno
vrednost nepremičnine se v takšnem primeru smiselno uporabljajo tako, da se
izraz »hipotekarna kreditna vrednost« nadomesti z izrazom »tržna vrednost«.
(4) Neodvisni cenilec iz drugega in
tretjega odstavka tega člena je oseba, ki ima potrebne kvalifikacije, znanje in
izkušnje za izvajanje cenitve ter je neodvisna od procesa odločanja o poslih,
ki so zavarovani z nepremičninami. Ocene vrednosti nepremičnin, ki jih izdela
neodvisni cenilec, morajo biti v celoti izdelane v skladu z mednarodnimi
standardi ocenjevanja vrednosti, ki jih sprejema Odbor za mednarodne standarde
ocenjevanja vrednosti (International Valuation Standards Committee – IVSC).
27. člen
(posplošena tržna vrednost)
Posplošena tržna vrednost je vrednost
stanovanjske nepremičnine, določena z uporabo metod množičnega vrednotenja
nepremičnin na podlagi Zakona o množičnem vrednotenju nepremičnin (Uradni list
RS, št. 50/06 in 87/11).
28. člen
(višina hipotekarnega kredita)
(1) Višina terjatev iz naslova
hipotekarnega kredita, ki se lahko upošteva za kritno premoženje hipotekarne
obveznice, ne sme preseči:
1.    
pri hipotekarnem kreditu, zavarovanem s stanovanjsko nepremičnino, 80  %
hipotekarne kreditne vrednosti obremenjene nepremičnine oziroma, če se
izdajatelj odloči za uporabo posplošene tržne vrednosti, 50  % posplošene tržne
vrednosti obremenjene nepremičnine;
2.    
pri hipotekarnem kreditu, zavarovanem s komercialno nepremičnino, 60  %
hipotekarne kreditne vrednosti obremenjene nepremičnine.
(2) Če višina terjatev iz naslova
hipotekarnega kredita presega omejitev iz prejšnjega odstavka, se za kritno
premoženje upošteva samo ustrezni del kredita.
29. člen
(pravila vrednotenja nepremičnin)
Metodologija ocenjevanja hipotekarne
kreditne vrednosti nepremičnine se oblikuje v pravilih vrednotenja nepremičnin,
ki jih sprejme vsak izdajatelj.
30. člen
(vrednotenje nepremičnin)
(1) Hipotekarna kreditna vrednost na
podlagi pravil vrednotenja nepremičnin oziroma posplošena tržna vrednost na
podlagi metod množičnega vrednotenja nepremičnin se ugotavlja individualno za
vsako nepremičnino posebej.
(2) Vrednost nepremičnine mora biti
dokumentirana pregledno in jasno, pri hipotekarni kreditni vrednosti tudi z
datumom cenitve in podpisom neodvisnega cenilca iz četrtega odstavka 26. člena
tega zakona.
(3) Med trajanjem razmerja zavarovanja
hipotekarnega kredita z ustanovitvijo hipoteke na nepremičnini mora izdajatelj
redno spremljati vrednost zastavljene nepremičnine in izdelati lastno oceno te
vrednosti, in sicer za komercialne nepremičnine najmanj enkrat na leto, za
stanovanjske nepremičnine pa najmanj enkrat na tri leta. Za spremljanje vrednosti
in identifikacijo nepremičnin, pri katerih je treba opraviti prevrednotenje,
lahko izdajatelj uporablja tudi statistične metode.
(4) Če se na podlagi spremljanja vrednosti
nepremičnine iz prejšnjega odstavka in glede na podatke, ki jih objavlja
Statistični urad Republike Slovenije oziroma pristojni organ oziroma
organizacija v državi, v kateri leži nepremičnina oziroma če v posamezni državi
ni takšnega organa ali organizacije, drug splošno priznan vir podatkov o tržnih
cenah nepremičnin, vrednost nepremičnine oziroma splošne tržne cene nepremičnin
na območju, na katerem leži nepremičnina, v obdobju od zadnje cenitve znižajo
za več kakor 20 % ali če kreditojemalec zamuja s poravnavanjem obveznosti iz
naslova hipotekarnih kreditov za več kakor 90 dni, mora biti izdelana nova
ocena hipotekarne kreditne vrednosti nepremičnine s poudarkom na oceni
temeljnih predpostavk o prihodnjih tržnih gibanjih na zadevnem trgu, pri
uporabi posplošene tržne vrednosti pa tudi ob vsakokratni objavi novega,
nižjega indeksa vrednosti nepremičnin oziroma novem splošnem vrednotenju
nepremičnin.
(5) Pri prenosu hipotekarnih kreditov z
drugega kreditodajalca iz 16. člena tega zakona na izdajatelja, mora ta
preveriti, da so nepremičnine, na katerih je ustanovljena hipoteka, vrednotene
v skladu s tem zakonom.
(6) Če drug kreditodajalec ne vrednoti
nepremičnin v skladu s tem zakonom, mora tako vrednotenje pred njihovim
prenosom opraviti izdajatelj.
31. člen
(nadomeščanje neustreznih hipotekarnih
kreditov)
(1) Skrbnik kritnega registra mora
zahtevati od izdajatelja in ta mora na njegovo zahtevo nadomestiti terjatve iz
naslova hipotekarnega kredita s terjatvami iz naslova drugih hipotekarnih
kreditov ali drugim premoženjem, ki izpolnjuje zahteve iz tega zakona glede
kritnega premoženja:
1.    
v 60 dneh od dneva prejema pisne zahteve skrbnika kritnega registra, če
se med trajanjem hipotekarnega kredita vrednost nepremičnine tako zmanjša, da
razmerje med vrednostjo neodplačanega hipotekarnega kredita in hipotekarno
kreditno vrednostjo nepremičnine oziroma posplošeno tržno vrednostjo
nepremičnine ni več skladno s prvim odstavkom 28. člena tega zakona, ali
2.    
v 30 dneh od dneva prejema pisne zahteve skrbnika kritnega registra, če
kreditojemalec za več kakor 90 dni zamuja z izpolnitvijo svoje plačilne
obveznosti iz kreditne pogodbe in neizpolnitev še traja, ali
3.    
v 30 dneh od prejema pisne zahteve skrbnika kritnega registra, ki mora
biti dana takoj po izteku roka za vpis hipoteke v zemljiško knjigo iz četrtega
odstavka 38. člena tega zakona.
(2) Ne glede na določbe prejšnjega odstavka
izdajatelj ob zmanjšanju vrednosti nepremičnine iz 1. točke prejšnjega odstavka
dopolni obstoječe terjatve iz naslova hipotekarnega kredita s terjatvami iz
naslova drugih hipotekarnih kreditov ali z drugim ustreznim premoženjem, vendar
najmanj v višini primanjkljaja v kritnem premoženju, ki je nastal zaradi zmanjšanja
vrednosti nepremičnine.
IV. HIPOTEKARNI KREDIT
32. člen
(pogodba o hipotekarnem kreditu)
(1) Pogodba o hipotekarnem kreditu mora
biti sklenjena v pisni obliki, terjatev iz te pogodbe pa mora biti zavarovana z
ustanovitvijo hipoteke na eni ali več nepremičninah.
(2) Če je na nepremičnini iz prejšnjega
odstavka zgrajena stavba, mora biti ta zavarovana pri zavarovalnici za ves čas
trajanja kreditne pogodbe proti običajnim tveganjem, ki obstajajo glede na
lokacijo in vrsto stavbe kot predmeta zavarovanja, vsaj v višini nadomestitvene
vrednosti te stavbe, pravica do prejema zavarovalnine pa veljavno prenesena na
kreditodajalca.
33. člen
(posebna pravila o zavarovanju z
zemljiškim dolgom)
Če je hipotekarni kredit zavarovan z
zemljiškim dolgom, mora biti izdajatelj zakoniti imetnik zemljiškega pisma.
Zemljiško pismo lahko za račun izdajatelja hrani tudi druga oseba, če ima
izdajatelj ob morebitnem stečaju takšne druge osebe na zemljiškem pismu
izločitveno pravico v delu, nanašajočem se na terjatev iz kreditne pogodbe, ki
se upošteva v kritnem premoženju.
34. člen
(predčasno poplačilo kredita)
Vpis terjatev iz naslova hipotekarnega
kredita v kritni register ne vpliva na pravico kreditojemalca do predčasnega poplačila
hipotekarnega kredita.
35. člen
(nepremičnina)
Nepremičnina, na kateri je ustanovljena
hipoteka za zavarovanje terjatve, ki se upošteva v kritnem premoženju, mora
biti na dan ustanovitve hipoteke prosta osebnih služnosti in na njej ne sme
biti ustanovljena stavbna pravica, razen če je ista terjatev zavarovana tudi s
hipoteko na stavbi, za katero je ta stavbna pravica ustanovljena.
36. člen
(varovanje zaupnih podatkov)
Ne glede na dolžnost varovanja zaupnih
podatkov v skladu z ZBan-1 sme drugi kreditodajalec izdajatelju sporočiti vse
podatke o hipotekarnem kreditu, hipoteki, kreditojemalcu in morebitnih drugih
strankah pogodbe o hipotekarnem kreditu, ki jih izdajatelj potrebuje za oceno
kreditnega tveganja v zvezi s hipotekarnim kreditom.
V. KRITNI REGISTER IN SKRBNIK KRITNEGA REGISTRA
37. člen
(obveznost vodenja kritnega registra)
(1) Vsak izdajatelj mora voditi kritni
register in tega opravila ne sme prenesti na drugega izvajalca.
(2) V kritnem registru so posamično vpisane
terjatve iz naslova hipotekarnega kredita in druge naložbe ter izvedeni finančni
instrumenti iz 24. člena tega zakona, ki predstavljajo kritno premoženje za
izdane hipotekarne obveznice.
(3) V kritnem registru so vpisane tudi vse
izdane hipotekarne obveznice.
(4) Iz kritnega registra mora biti ves čas
razvidna nominalna vrednost kritnega premoženja in hipotekarnih obveznic v
obtoku.
(5) Na premoženje, vpisano v kritni
register, lahko v izvršbi posežejo samo imetniki hipotekarnih obveznic zaradi
poplačila terjatev do izdajatelja iz naslova teh obveznic ter upniki iz naslova
izvedenih finančnih instrumentov iz 24. člena tega zakona. Izdajatelj mora brez
odlašanja uveljavljati ugovore zaradi nedopustnosti izvršbe na kritno
premoženje ter nemudoma obvestiti skrbnika kritnega registra o izvršbi na
kritno premoženje in o uveljavljanju ugovorov nedopustnosti izvršbe na takšno
premoženje. Ugovor izdajatelja zadrži izvršbo na kritno premoženje.
(6) Dolžnik ali porok terjatve, vpisane v
kritni register, ki se je izrecno odpovedal pravici do enostranskega pobota,
svoje obveznosti iz naslova takšne terjatve ne more pobotati s terjatvami do
izdajatelja. Če je izdajatelj obvestil dolžnika o vpisu terjatve iz naslova
hipotekarnega kredita v kritni register, lahko dolžnik ali porok po prejemu
obvestila uveljavlja pobot izdajateljeve terjatve le z naslednjimi terjatvami
do izdajatelja:
1.    
s terjatvami iz naslova hipotekarnih obveznic in finančnih instrumentov
iz 24. člena tega zakona;
2.    
s terjatvami, ki bi jih lahko pobotal, preden je bil obveščen o vpisu
izdajateljeve terjatve v kritni register; in
3.    
s terjatvami, ki jih je pridobil, preden je bil obveščen o vpisu
izdajateljeve terjatve v kritni register in rok za njihovo izpolnitev do
prejema obvestila o vpisu izdajateljeve terjatve v kritni register še ni
zapadel, vendar le, če zapade ta rok pred rokom za izpolnitev izdajateljeve
terjatve, vpisane v kritni register, ali hkrati z njim.
38. člen
(vpis podatkov v kritni register in njihov
izbris)
(1) V kritni register se lahko vpiše samo
premoženje, ki ga odobri skrbnik tega registra.
(2) Skrbnik kritnega registra zavrne
odobritev vpisa, če predlagana terjatev iz naslova kredita ali drugo premoženje
ne izpolnjuje pogojev za kritno premoženje oziroma če bi se z vpisom kršil ta
zakon.
(3) Premoženje, vpisano v kritni register,
se lahko iz njega izbriše samo s pisnim soglasjem skrbnika tega registra.
(4) Ne glede na druge določbe tega zakona
so lahko v kritni register vpisane tudi terjatve, pri katerih poteka
zemljiškoknjižni postopek za zavarovanje s hipoteko na nepremičnini, vendar
največ 12 mesecev od vpisa plombe o začetku zemljiškoknjižnega postopka za vpis
hipoteke v zemljiški knjigi. Po poteku tega obdobja izdajatelj izbriše
terjatev, ki ne izpolnjuje pogojev iz drugega odstavka tega člena, s pisnim
soglasjem skrbnika kritnega registra.
(5) Delež terjatev iz prejšnjega odstavka v
nobenem trenutku ne sme presegati 10  % kritnega premoženja.
39. člen
(skrbnik kritnega registra)
(1) Vsak izdajatelj mora imeti skrbnika
oziroma skrbnico kritnega registra (v nadaljnjem besedilu: skrbnik kritnega
registra), ki mora imeti vsaj enega namestnika. Določila tega zakona, ki se
nanašajo na skrbnika kritnega registra, se smiselno nanašajo tudi na njegovega
namestnika.
(2) Skrbnik kritnega registra je od
izdajatelja neodvisna oseba, ki zagotavlja, da se register vodi v skladu s tem
zakonom in na njegovi podlagi sprejetih predpisov, in ki opravlja druge naloge,
določene s tem zakonom.
(3) Skrbnika kritnega registra imenuje
izdajatelj.
40. člen
(pogoji za imenovanje skrbnika kritnega
registra)
(1) Za skrbnika kritnega registra je lahko
imenovana samo oseba, ki izpolnjuje te pogoje:
1.    
je pooblaščeni revizor, ki izpolnjuje pogoje, določene z zakonom, ki
ureja revidiranje, oziroma drugače strokovno usposobljena oseba;
2.    
predhodno je pridobila dovoljenje Banke Slovenije za opravljanje poslov
skrbnika kritnega registra;
3.    
njena predhodna dejavnost ne vzbuja dvoma o njeni primernosti za
opravljanje skrbniških storitev.
(2) Za postopek izdaje in odvzema
dovoljenja Banke Slovenije za skrbnika kritnega registra ter za nadzor nad
delom tega skrbnika se smiselno uporabljajo določbe ZBan-1.
41. člen
(dolžnosti skrbnika kritnega registra)
(1) Skrbnik kritnega registra mora
zagotavljati, da se s kritnim premoženjem v vsakem trenutku pokriva celotna
vrednost hipotekarnih obveznic v obtoku in obveznosti iz izvedenih finančnih
instrumentov iz 24. člena tega zakona v skladu z 22. členom tega zakona.
(2) Skrbnik kritnega registra mora
zagotoviti, da je premoženje, vpisano v tem registru v skladu z določbami tega
zakona.
(3) Pred izdajo hipotekarne obveznice mora
skrbnik kritnega registra potrditi, da ima obveznica zadostno in ustrezno
kritje v kritnem premoženju v skladu z 22. členom tega zakona.
(4) Izdajatelj lahko predlaga v zemljiški
knjigi izbris hipoteke za zavarovanje terjatev, ki so vpisane kot kritje v
kritnem registru, samo s predhodnim soglasjem skrbnika tega registra.
(5) Če skrbnik kritnega registra ugotovi,
da kritno premoženje ne zadostuje za pokritje hipotekarnih obveznic in
obveznosti iz izvedenih finančnih instrumentov iz 24. člena tega zakona ali da
je drugače v neskladju z določbami tega zakona, mora o tem nemudoma obvestiti
Banko Slovenije.
(6) Skrbnik kritnega registra mora redno
obveščati Banko Slovenije o svojih ugotovitvah na podlagi tega zakona.
42. člen
(pristojnosti skrbnika kritnega registra)
(1) Skrbnik kritnega registra ima pravico
in dolžnost, da pregleduje poslovne knjige in druge dokumente izdajatelja, ki
so kakorkoli povezani s hipotekarnimi obveznicami in kritnim premoženjem.
(2) Izdajatelj mora skrbnika kritnega
registra sproti obveščati o izpolnjevanju poplačil, povezanih s kritnim premoženjem,
in o vseh drugih spremembah, ki se nanašajo na to premoženje.
43. člen
(odvzem dovoljenja skrbniku kritnega
registra)
(1) Banka Slovenije odvzame dovoljenje
skrbniku kritnega registra, če:
1.    
je bilo pridobljeno z navajanjem neresničnih podatkov;
2.    
skrbnik huje krši dolžnosti, določene s tem zakonom, pri čemer se za
določitev hujših kršitev smiselno uporablja drugi odstavek 68. člena ZBan-1;
3.    
nastopijo okoliščine, ki kažejo na utemeljen dvom o primernosti osebe za
opravljanje skrbniške funkcije.
(2) V primeru iz prejšnjega odstavka mora
izdajatelj v 30 dneh od dneva prejema odločbe o odvzemu dovoljenja imenovati
novega skrbnika kritnega registra.
VI. STEČAJ IZDAJATELJA IN STEČAJ DRUGEGA KREDITODAJALCA
44. člen
(prednostni položaj ob stečaju
izdajatelja)
(1) Terjatve na podlagi hipotekarnih
obveznic in izvedenih finančnih instrumentov iz 24. člena tega zakona imajo pri
poplačilu iz kritnega premoženja, vključno s stroški, prednost pred vsemi drugimi
terjatvami do izdajatelja.
(2) Zahtevke proti stečajni masi v svojem
imenu in za račun imetnikov hipotekarnih obveznic in upnikov iz naslova
izvedenih finančnih instrumentov iz 24. člena tega zakona uveljavlja upravitelj
kritnega premoženja.
(3) V medsebojnem razmerju imajo vsi
imetniki hipotekarnih obveznic in upniki na podlagi izvedenih finančnih
instrumentov iz 24. člena tega zakona isti vrstni red.
45. člen
(začetek stečajnega postopka nad
izdajateljem)
(1) Če se začne stečajni postopek nad izdajateljem,
se kritno premoženje, vključno z izvedenimi finančnimi instrumenti iz 24. člena
tega zakona, izloči iz stečajne mase izdajatelja in je prednostno namenjeno
nadaljnjemu nepretrganemu poplačilu obveznosti iz hipotekarnih obveznic in
upnikom iz naslova izvedenih finančnih instrumentov iz 24. člena tega zakona.
(2) Pravne posledice začetka stečajnega
postopka ne vplivajo na terjatve imetnikov hipotekarnih obveznic in na terjatve
upnikov iz naslova izvedenih finančnih instrumentov iz 24. člena tega zakona.
(3) Imetniki hipotekarnih obveznic in
upniki iz naslova izvedenih finančni instrumentov iz 24. člena tega zakona so
stranke v stečajnem postopku nad izdajateljem le v primeru iz 49. člena tega
zakona.
46. člen
(določitev upravitelja kritnega premoženja)
(1) V primeru iz prvega odstavka 45. člena
tega zakona sodišče na predlog Banke Slovenije določi upravitelja oziroma
upraviteljico kritnega premoženja (v nadaljnjem besedilu: upravitelj kritnega
premoženja).
(2) Upravitelj kritnega premoženja ne sme
biti ista oseba kot je stečajni upravitelj izdajatelja.
(3) Za upravitelja kritnega premoženja se
smiselno uporabljajo določbe o stečajnem upravitelju iz zakona, ki ureja stečaj
in ZBan-1.
47. člen
(pristojnosti upravitelja kritnega
premoženja)
(1) Upravitelj kritnega premoženja z dnem
imenovanja pridobi pravico upravljanja kritnega premoženja in razpolaganja z
njim v obsegu, ki je potreben za nadaljnjo in nepretrgano poravnavo obveznosti
do imetnikov hipotekarnih obveznic in upnikov iz naslova izvedenih finančnih
instrumentov iz 24. člena tega zakona. Za upravljanje in razpolaganje ni
potrebno dovoljenje sodišča.
(2) Upravljanje kritnega premoženja v
skladu s prejšnjim odstavkom vključuje pravico najemanja likvidnostnih posojil
zaradi nepretrgane poravnave obveznosti iz naslova hipotekarnih obveznic in
izvedenih finančnih instrumentov iz 24. člena tega zakona ter poplačilo teh
posojil iz kritnega premoženja.
(3) Upravitelj kritnega premoženja lahko z
dovoljenjem sodišča, ki vodi stečajni postopek, vnovči to premoženje in
predčasno poplača obveznosti do imetnikov hipotekarnih obveznic in upnikov iz
naslova izvedenih finančnih instrumentov iz 24. člena tega zakona. Sodišče to
dovoljenje izda, če se z uresničitvijo pravice do predčasnega poplačila
dosežejo ugodnejši pogoji za plačilo imetnikov hipotekarnih obveznic in upnikov
iz naslova izvedenih finančnih instrumentov iz 24. člena tega zakona.
(4) Upravitelj kritnega premoženja pridobi
pravico razpolaganja tudi s tistim delom terjatev iz naslova hipotekarnega
kredita, ki v skladu z drugim odstavkom 28. člena tega zakona ne šteje kot
kritno premoženje. Ob dospelosti terjatev iz naslova tega kredita upravitelj
kritnega premoženja izloči sorazmerni del v stečajno maso izdajatelja.
(5) Stečajni upravitelj izdajatelja lahko
kadarkoli zahteva, da upravitelj kritnega premoženja del tega premoženja, za
katerega je nesporno ugotovljeno, da ne bo potreben za poravnavo obveznosti iz
naslova izdanih hipotekarnih obveznic in izvedenih finančnih instrumentov iz
24. člena tega zakona, izloči v stečajno maso izdajatelja.
(6) O zahtevi stečajnega upravitelja iz
prejšnjega odstavka odloča sodišče, ko pridobi mnenje upravitelja kritnega
premoženja.
(7) Upravitelj kritnega premoženja
preostanek tega premoženja, po poravnavi zadnje obveznosti iz hipotekarnih
obveznic in izvedenih finančnih instrumentov iz 24. člena tega zakona in
plačilu vseh stroškov upravljanja, prenese v stečajno maso izdajatelja. Vanjo
prenese tudi premoženje, ki ostane po zastaranju zadnje obveznosti iz naslova
hipotekarnih obveznic in izvedenih finančnih instrumentov iz 24. člena tega
zakona.
(8) Upravitelj kritnega premoženja mora v
30 dneh po nastopu svoje funkcije sestaviti otvoritveno bilanco stanja, s
katero zajame kritno premoženje in obveznosti, ter pojasnila k tej bilanci.
Trideset dni po vsakem koledarskem letu pa mora sestaviti letno poročilo o
kritnem premoženju in obveznostih.
(9) Upravitelj kritnega premoženja mora na
zahtevo poročati stečajnemu sodišču ali Banki Slovenije.
(10) Po zapadlosti zadnje obveznosti iz
hipotekarnih obveznic in izvedenih finančnih instrumentov iz 24. člena tega
zakona upravitelj kritnega premoženja sestavi zaključno bilanco in zaključno
poročilo.
(11) Stroški upravitelja kritnega
premoženja in nagrada zanj se odmerijo po pravilih, ki veljajo za stečajne
upravitelje, ter se plačajo iz kritnega premoženja.
48. člen
(prenos kritnega premoženja na drugega
izdajatelja)
(1) Upravitelj kritnega premoženja lahko s
pogodbo prenese celotno kritno premoženje in celotne obveznosti iz izdanih hipotekarnih
obveznic na drugega izdajatelja.
(2) Pogodba iz prejšnjega odstavka mora
vsebovati zlasti firmo prenosnika ter prevzemnika premoženja in obveznosti,
dogovor o prenosu premoženja in prevzemu obveznosti kot celote, natančno oznako
vsake premoženjske pravice in obveznosti, ki se prenaša, in znesek nadomestila,
do katerega je upravičen prenosnik.
(3) Za sklenitev pogodbe iz prejšnjega
odstavka je potrebno predhodno dovoljenje Banke Slovenije. Za postopek izdaje
dovoljenja se smiselno uporablja ZBan-1.
49. člen
(ločen stečajni postopek)
(1) Če kritno premoženje ne zadostuje za
nadaljevanje nepretrganega poplačila obveznosti iz hipotekarnih obveznic in
izvedenih finančnih instrumentov iz 24. člena tega zakona, se na zahtevo Banke
Slovenije začne ločeni stečajni postopek nad kritnim premoženjem hipotekarnih
obveznic, v skladu z ZBan-1.
(2) Predlog za začetek ločenega stečajnega
postopka iz prejšnjega odstavka lahko Banki Slovenije predlaga tudi skrbnik
kritnega registra.
(3) Če imetniki hipotekarnih obveznic in
upniki na podlagi izvedenih finančnih instrumentov iz 24. člena tega zakona v
ločenem stečajnem postopku iz prvega odstavka tega člena niso v celoti
poplačani, imajo pravico prijaviti preostanek svojih terjatev iz hipotekarnih
obveznic in izvedenih finančnih instrumentov v rednem stečajnem postopku nad
izdajateljem, v 30 dneh od zaključka ločenega stečajnega postopka iz prvega
odstavka tega člena.
(4) Z dnem začetka ločenega stečajnega
postopka ne prenehajo teči obresti od terjatev iz hipotekarnih obveznic in
izvedenih finančnih instrumentov iz 24. člena tega zakona proti izdajatelju.
(5) V primeru ločenega stečajnega postopka,
v rednem stečajnem postopku nad izdajateljem, upniki ne smejo biti poplačani
pred iztekom roka iz tretjega odstavka tega člena.
50. člen
(stečaj drugega kreditodajalca)
Če je v stečajnem postopku nad drugim
kreditodajalcem uspešno izpodbito pravno dejanje odkupa iz 16. člena tega
zakona, izdajatelj ne vrača tega, kar je prejel, ampak plača le denarno
nadomestilo iz drugega odstavka 278. člena Zakona o finančnem poslovanju,
postopkih zaradi insolventnosti in prisilnem prenehanju (Uradni list RS, št.
126/07, 40/09, 59/09, 52/10, 106/10 – ORZFPPIPP21, 26/11, 47/11 – ORZFPPIPP21-1
in 87/11 – ZPUOOD).
VII. KOMUNALNA OBVEZNICA
51. člen
(uporaba določil tega zakona za komunalno
obveznico in kredit z obveznostjo osebe javnega prava)
(1) Za izdajo komunalnih obveznic se
smiselno uporabljajo 17. člen, 19. do 24. člen, razen tretjega odstavka 19.
člena, 2. točka prvega odstavka 31. člena,  36. člen, 37. člen, prvi do
tretji odstavek 38. člena, 39. do 40. člen, prvi do tretji in peti do šesti
odstavek 41. člena ter 42. do 50. člen tega zakona, pri čemer se namesto besed
»hipotekarna obveznica« uporabljata besedi »komunalna obveznica«, namesto
»hipotekarni kredit« pa besedna zveza »kredit z obveznostjo osebe javnega
prava« v ustreznem sklonu.
(2) Če izdajatelj izdaja hipotekarne in
komunalne obveznice, mora voditi ločena kritna registra.
VIII. POROČANJE BANKI SLOVENIJE
52. člen
(poročanje)
(1) Izdajatelj mora vsako trimesečje
posredovati Banki Slovenije izpis iz kritnega registra na zadnji dan
trimesečja, ki ga mora podpisati skrbnik kritnega registra. Izpis mora izdajatelj
posredovati v 10 dneh po izteku trimesečja.
(2) Iz letnega poročila izdajatelja morajo
biti razvidni tudi:
1.    
število hipotekarnih kreditov, iz katerih izhajajo terjatve, vpisanih v
kritni register in razporejenih po velikostnih razredih glede na višino zneska,
prenesenega v kritni register, in po območjih, na katerih je nepremičnina;
2.    
zneski hipotekarnih kreditov, iz katerih izhajajo terjatve, preneseni v
kritni register, katerih zastavna pravica je ustanovljena na:
- 
komercialnih nepremičninah;
- 
stanovanjskih nepremičninah;
- 
stanovanjskih objektih v gradnji;
3.    
število prodaj na podlagi izvršbe in število začetih postopkov izvršbe
na dan 31. decembra preteklega leta, pa tudi število izpeljanih postopkov
izvršbe tekom leta.
(3) Informacije, ki se nanašajo na 1. in 3.
točko prejšnjega odstavka, morajo biti prikazane ločeno za komercialne in
stanovanjske nepremičnine.
(4) Zahteve poročanja iz 1. in 2. točke
drugega odstavka tega člena se smiselno uporabljajo tudi za kredite z obveznostjo
osebe  javnega prava.
IX. NADZOR
53. člen
(nadzor nad izvajanjem določb zakona)
Nadzor nad izvajanjem določb tega zakona
izvaja Banka Slovenije.
X. KAZENSKE DOLOČBE
54. člen
(hujši prekrški izdajatelja)
(1) Z globo od 83.500 do 250.000 eurov se
za prekršek kaznuje izdajatelj, če:
1.    
kot kritno premoženje upošteva premoženje v nasprotju z 19. členom tega
zakona;
2.    
kot nadomestno kritno premoženje šteje premoženje v nasprotju z 20.
členom tega zakona;
3.    
kot kritno premoženje upošteva terjatve iz naslova kreditov drugih
kreditodajalcev v nasprotju z 21. členom tega zakona;
4.    
izda hipotekarne obveznice v obsegu, ki je v nasprotju s prvim odstavkom
22. člena tega zakona;
5.    
ne zagotavlja skladnosti kritnega premoženja z obveznostmi na podlagi
hipotekarnih obveznic tudi po načelu sedanje vrednosti (drugi odstavek 22.
člena tega zakona);
6.    
ne usklajuje kritnega premoženja z obveznostmi iz naslova izdanih
hipotekarnih obveznic v skladu z določbo tretjega odstavka 22. člena tega
zakona;
7.    
ne izpolnjuje obveznosti dnevnega izračunavanja in zagotavljanja kritja
v obliki likvidnega premoženja v skladu s prvim in drugim odstavkom 23. člena tega
zakona;
8.    
uporablja izvedene finančne instrumente v nasprotju s predpisom Banke
Slovenije iz drugega odstavka 24. člena tega zakona;
9.    
ne upošteva posamičnih omejitev glede naložb kritnega premoženja iz 25.
člena tega zakona;
10.  ne
upošteva omejitev glede višine terjatve iz naslova hipotekarnega kredita, ki se
lahko upošteva kot kritno premoženje iz 28. člena tega zakona;
11.  ne
vrednoti nepremičnin v skladu s 30. členom tega zakona;
12.  ne
izpolni zahteve skrbnika kritnega registra glede nadomestitve terjatve iz naslova
hipotekarnega kredita iz prvega odstavka 31. člena tega zakona;
13.  ne
upošteva določil glede hipotekarnega kredita iz 32. člena tega zakona;
14.  ne
upošteva določil glede zemljiškega dolga iz 33. člena tega zakona;
15.  ne
vodi kritnega registra v skladu z določbami 37., 38. in prvega odstavka 39.
člena tega zakona;
16.  ne
obvešča skrbnika kritnega registra v skladu z drugim odstavkom 42. člena tega
zakona.
(2) Z globo od 1.100 do 4.200 eurov se za
prekršek kaznuje odgovorna oseba izdajatelja, ki stori dejanje iz prejšnjega
odstavka.
(3) Z globo od 83.500 do 500.000 eurov se
za prekršek iz prvega odstavka tega člena kaznuje izdajatelj, ki se po zakonu,
ki ureja gospodarske družbe, šteje za srednjo ali veliko gospodarsko družbo.
55. člen
(lažji prekrški izdajatelja)
(1) Z globo od 4.200 do 125.200 eurov se za
prekršek kaznuje izdajatelj, če:
1.    
ne sklene pogodbe iz tretjega odstavka 16. člena tega zakona;
2.    
ne poroča Banki Slovenije na način, določen v 52. členu tega zakona.
(2) Z globo od 500 do 4.200 eurov se za
prekršek kaznuje odgovorna oseba izdajatelja, ki stori dejanje iz prejšnjega
odstavka.
56. člen
(prekrški skrbnika kritnega registra)
Z globo od 100 do 3.800 eurov se za
prekršek kaznuje skrbnik kritnega registra, če:
1.    
pri vpisu premoženja v kritni register ravna v nasprotju z določbo
drugega odstavka 38. člena tega zakona;
2.    
ne ravna v skladu z določili 41. člena tega zakona.
57. člen
(prekrški drugih oseb)
(1) Z globo od 1.000 do 5.000 eurov se za
prekršek kaznuje posameznik, če izda vrednostni papir v nasprotju s 4. členom
tega zakona.
(2) Z globo od 50.000 do 150.000 eurov se
za prekršek kaznuje samostojni podjetnik posameznik in posameznik, ki
samostojno opravlja dejavnost, če izda vrednostni papir v nasprotju s 4. členom
tega zakona.
(3) Z globo od 83.500 do 250.000 se za
prekršek kaznuje pravna oseba, z globo od 83.500 do 500.000 eurov pa pravna
oseba, ki se po zakonu, ki ureja gospodarske družbe, šteje za srednjo ali
veliko družbo, če izda vrednostni papir v nasprotju s 4. členom tega zakona.
(4) Z globo od 83.500 do 250.000 se za
prekršek kaznuje banka, če izda hipotekarne ali komunalne obveznice, ne da bi
za to pridobila dovoljenje Banke Slovenije (prvi odstavek 8. člena tega
zakona), oziroma potem ko ji je dovoljenje prenehalo (13. člen tega zakona) ali
bilo odvzeto (14. člen tega zakona).
(5) Z globo od 1.100 do 10.000 eurov se za
prekršek kaznuje odgovorna oseba, ki stori dejanje iz drugega, tretjega ali
četrtega odstavka tega člena.
(6) Z globo od 1.000 do 5.000 eurov se za
prekršek kaznuje upravitelj kritnega premoženja, če ne ravna v skladu z 47.
členom tega zakona.
58. člen
(postopek o prekršku)
(1) Postopek o prekršku vodi in v njem
odloča pooblaščena uradna oseba Banke Slovenije, ki izpolnjuje pogoje po
zakonu, ki ureja prekrške in na njegovi podlagi izdanih predpisih.
(2) Banka Slovenije z notranjim aktom, ki
ureja organizacijo in sistemizacijo delovnih mest, podrobneje določi pogoje ter
način za podelitev in prenehanje pooblastila osebi, ki se šteje za pooblaščeno
uradno osebo Banke Slovenije iz prejšnjega odstavka.
(3) Ne glede na določbo 330. člena ZBan-1
se postopek o prekršku vodi v skladu z zakonom, ki ureja prekrške.
59. člen
(postopek o prekršku Agencije za trg
vrednostnih papirjev)
(1) Postopek o prekršku za prekršek iz
prvega do tretjega odstavka 57. člena in petega odstavka 57. člena tega zakona,
v delu, ki se nanaša na kršitev 4. člena tega zakona,  vodi in v njem odloča
pooblaščena uradna oseba Agencije za trg vrednostnih papirjev, ki izpolnjuje
pogoje po zakonu, ki ureja prekrške, in na njegovi podlagi izdanih predpisih.
(2) Agencija za trg vrednostnih papirjev z
notranjim aktom, ki ureja organizacijo in sistemizacijo delovnih mest,
podrobneje določi pogoje ter način za podelitev in prenehanje pooblastila
osebi, ki se šteje za pooblaščeno uradno osebo iz prejšnjega odstavka.
(3) Postopek o prekršku iz prvega odstavka
tega člena se vodi v skladu z zakonom, ki ureja prekrške.
60. člen
(višina globe)
Za prekrške, določene s tem zakonom, se v
hitrem postopku lahko izreče globa v znesku, ki je višji od najnižje globe,
predpisane v razponu.

Zakon o hipotekarni in komunalni obveznici –
ZHKO-1 (Uradni list RS, št. 10/12)
vsebuje naslednje prehodne in končne določbe:
»XI. PREHODNE IN KONČNE DOLOČBE
61. člen
(podzakonski
akti)
Banka Slovenije izda podzakonske akte v
skladu z določbami tega zakona v  petnajstih dneh po njegovi uveljavitvi.
62. člen
(izvzetje
obstoječih hipotekarnih in komunalnih obveznic)
Obveznice, izdane pred uveljavitvijo Zakona
o hipotekarni in komunalni obveznici (Uradni list RS, št. 17/06 in 58/09), ki
vsebujejo besedni zvezi »hipotekarna obveznica« ali »komunalna obveznica« ter
izpeljanke iz njiju, se ne štejejo za hipotekarne ali komunalne obveznice po
tem zakonu.
63. člen
(razveljavitev
predpisov)
Z dnem uveljavitve tega zakona preneha
veljati Zakon o hipotekarni in komunalni obveznici (Uradni list RS,
št. 17/06 in 58/09).
64. člen
(uveljavitev)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah Zakona o hipotekarni in
komunalni obveznici –ZHKO-1A (Uradni list RS, št. 47/12)
vsebuje naslednjo končno določbo:
»KONČNA DOLOČBA
5. člen
Ta zakon začne veljati naslednji dan po
objavi v Uradnem listu Republike Slovenije.«.