I. SPLOŠNI DOLOČBI
1. člen
Ta zakon določa ukrepe in načine omejevanja
porabe alkohola ter ukrepe za preprečevanje škodljivih posledic rabe alkohola.
2. člen
Alkoholna pijača je po tem zakonu vsaka
pijača, ki vsebuje več kot 1,2 volumenskih odstotkov alkohola, žgana pijača pa
je tista alkoholna pijača, ki vsebuje več kot 15 volumenskih odstotkov
alkohola.
Živila, ki vsebujejo alkohol, so tista
živila, ki so v predpakirani obliki ponujena potrošniku in vsebujejo več kot
0,5 odstotkov alkohola na maso živila.
Prodaja alkoholnih pijač po tem zakonu
obsega vsako ponudbo za nakup ali kakršnokoli drugo obliko neposredne ponudbe
alkoholnih pijač proti plačilu.
Ponudba alkoholnih pijač po tem zakonu
obsega vsako ponudbo za pokušino ali kakršnokoli drugo obliko neposredne
ponudbe alkoholnih pijač brez plačila.
Očitni znaki opitosti od alkohola so
splošno prepoznavni znaki, ki se izražajo bodisi v splošnem videzu, vedenju,
hoji, načinu govora in motnjah ravnotežja, ki jih prepozna tudi nestrokovnjak.
V zakonu uporabljeni in zapisani izrazi v
slovnični obliki za moški spol se uporabljajo kot nevtralni za ženski in moški
spol.
II. UKREPI ZA PREPREČEVANJE ŠKODLJIVIH POSLEDIC RABE ALKOHOLA
3. člen
Med ukrepe za preprečevanje škodljivih
posledic rabe alkohola se štejejo:
-       
spremljanje porabe alkohola in obsega škodljivih posledic rabe alkohola
za zdravje;
-       
informiranje, izobraževanje in osveščanje javnosti in posameznih skupin
prebivalstva o škodljivih posledicah rabe alkohola;
-       
usklajevanje aktivnosti za čim zgodnejše prepoznavanje oseb, ki imajo
težave z alkoholom in njihovo vključevanje v preventivne programe;
-       
usklajevanje, spremljanje in vrednotenje preventivnih programov za
posamezne skupine prebivalstva;
-       
priprava in izvajanje programov za spodbujanje zdravega življenjskega
sloga med različnimi starostnimi in družbenimi skupinami prebivalstva ter
njihovo vrednotenje;
-       
strokovno svetovanje in podpora institucijam, združenjem, nevladnim
organizacijam, lokalnim skupnostim in posameznikom pri izvajanju preventivnih
programov in pri reševanju problemov, povezanih z rabo alkohola.
4. člen
Ministrstvo, pristojno za zdravje, v
sodelovanju s pristojnimi ministrstvi, institucijami, strokovnjaki in
nevladnimi organizacijami pripravi dveletne programe omejevanja porabe alkohola
in zmanjševanja škodljivih posledic rabe alkohola (v nadaljnjem besedilu:
programi), ki vključujejo ukrepe iz prejšnjega člena.
Programe iz prejšnjega odstavka na predlog
ministrstva, pristojnega za zdravje, sprejme Vlada Republike Slovenije.
5. člen
Za uresničevanje celovite družbene skrbi za
varovanje zdravja prebivalcev pred škodljivimi posledicami rabe alkohola skrbi
Svet za zdravje pri Vladi Republike Slovenije, ki ima na tem področju naslednje
naloge:
-       
spremlja škodljive posledice rabe alkohola na zdravje in predlaga
ukrepe, ki zahtevajo medresorsko reševanje,
-       
spremlja izvajanje programov iz prejšnjega člena,
-       
spremlja ponudbo in prodajo alkoholnih pijač in predlaga ukrepe za
preprečevanje nezakonite ponudbe in prodaje alkoholnih pijač,
-       
druge naloge v zvezi z zmanjšanjem rabe in preprečevanjem škodljivih
posledic rabe alkohola.
III. UKREPI IN NAČINI ZA OMEJEVANJE PORABE ALKOHOLA
6. člen
Živila, ki vsebujejo alkohol, morajo imeti
na embalaži označeno vsebnost alkohola in opozorilo, da živilo ni primerno za
otroke.
Opozorilo iz prejšnjega odstavka mora biti
natiskano s tiskanimi črkami, ki so jasno vidne, čitljive in se razločno barvno
razlikujejo od podlage.
7. člen
Prepovedana je prodaja in ponudba
alkoholnih pijač in pijač, ki so jim dodane alkoholne pijače, osebam, mlajšim
od 18 let.
Prepovedana je prodaja alkoholnih pijač
osebam, ki kažejo očitne znake opitosti od alkohola.
Prepovedana je prodaja alkoholnih pijač in
pijač, ki so jim dodane alkoholne pijače, iz avtomatskih samopostrežnih naprav.
8. člen
Prodajalec oziroma ponudnik sme od vsake
osebe, za katero domneva, da ne izpolnjuje pogoja iz prvega odstavka prejšnjega
člena, zahtevati, da predhodno izkaže svojo starost z javno listino, s katero
se dokazuje istovetnost oseb. Če oseba to odkloni, se ji ne sme prodati oziroma
ponuditi alkoholne pijače.
9. člen
Alkoholne pijače je prepovedano prodati
oziroma ponuditi osebam, za katere je mogoče upravičeno domnevati, da jih bodo
posredovale osebam, mlajšim od 18 let.
V gostinskih obratih in drugih oblikah ponudbe
končnemu potrošniku v skladu s predpisi, ki urejajo gostinstvo (v nadaljnjem
besedilu: gostinski obrati), je prepovedano prodati oziroma ponuditi alkoholne
pijače osebam, za katere je mogoče upravičeno domnevati, da jih bodo
posredovale osebam, ki kažejo očitne znake opitosti od alkohola.
10. člen
Prepovedana je prodaja alkoholnih pijač med
21. uro in 7. uro naslednjega dne, razen v gostinskih obratih, kjer je
dovoljena prodaja alkoholnih pijač do konca njihovega obratovalnega časa,
določenega v skladu z zakonom.
Ne glede na prejšnji odstavek je
prepovedana prodaja žganih pijač v gostinskih obratih od začetka dnevnega
obratovalnega časa do 10. ure dopoldan. Prepoved prodaje vključuje tudi
dodajanje žganih pijač brezalkoholnim pijačam in drugim napitkom.
11. člen
Prepoved prodaje alkoholnih pijač in
časovna omejitev prodaje alkoholnih pijač morata biti objavljeni na vidnem
mestu v vseh prostorih, kjer se alkoholne pijače prodajajo, in za katere
veljajo prepovedi iz prvega in drugega odstavka 7. člena, 9. in 10. člena tega
zakona.
12. člen
Prepovedana je prodaja oziroma ponudba
alkoholnih pijač:
-       
v objektih in na pripadajočih zemljiščih, ki so neposredno namenjena za
njihovo redno rabo (v nadaljnjem besedilu: pripadajoča zemljišča), kjer se
opravlja dejavnost vzgoje, izobraževanja in zdravstvena dejavnost,
-       
v objektih in na pripadajočih zemljiščih kjer poteka javna prireditev,
ki se organizira skladno s predpisi, ki urejajo javna zbiranja (v nadaljnjem
besedilu: javna prireditev), v času javne prireditve, če organizator javne
prireditve (v nadaljnjem besedilu: organizator) nima dovoljenja iz
12.b člena tega zakona,
-       
med delovnim časom na delovnem mestu.
V športnih objektih in na pripadajočih
zemljiščih (športni kompleks) je eno uro pred začetkom in med javno športno
prireditvijo prepovedana prodaja oziroma ponudba alkoholnih pijač, ki vsebujejo
več kot 15 volumenskih odstotkov alkohola.
Zaradi varovanja reda, javnega reda,
varnosti premoženja ali ljudi se lahko organizator odloči, da eno uro pred
začetkom in med javno športno prireditvijo ne bo prodajal oziroma ponujal
alkoholnih pijač, če gre za javno športno prireditev s srednjo ali visoko
stopnjo tveganja, za katero je moč pričakovati hujše kršitve reda, javnega reda
ali ogrožanje varnosti ljudi ali premoženja s strani udeležencev javne športne
prireditve. V primeru javne športne prireditve z visoko stopnjo tveganja, za
katero mora organizator pridobiti dovoljenje, lahko pristojni organ kot dodatni
ukrep za večjo varnost ljudi in premoženja ter za vzdrževanje reda
organizatorju določi prepoved prodaje oziroma ponudbe alkoholnih pijač iz
prejšnjega odstavka. Pristojni organ lahko določi prepoved prodaje oziroma
ponudbe alkoholnih pijač na prireditvi, na kateri policija po uradni dolžnosti
vzdržuje javni red ali kadar so izpolnjeni pogoji za pomoč policije pri
vzdrževanju reda ali preprečevanju ogrožanja javnega reda na prireditvi na
podlagi zakona, ki ureja javna zbiranja. Ukrep predlaga policija na podlagi
ocene ogroženosti, ki jo za prireditev izdela skladno s predpisi, ki urejajo
javna zbiranja. Organizator, ki se je sam odločil, da na javni športni
prireditvi s srednjo in visoko stopnjo tveganja, za katero mora pridobiti
dovoljenje, ne bo prodajal oziroma ponujal alkoholnih pijač, mora o tem
obvestiti pristojni organ ob predložitvi vloge za izdajo dovoljenja.
Prodaja oziroma ponudba alkoholnih pijač iz
drugega odstavka tega člena je dovoljena le v odprti papirnati, plastični in
pločevinasti embalaži za enkratno uporabo.
Organizator mora v primeru javne športne
prireditve, za katero je skladno s predpisi, ki urejajo javna zbiranja,
potrebno dovoljenje pristojnega organa, v športnem objektu in na pripadajočih
zemljiščih določiti in vidno označiti prostore in površine, kjer je dovoljena
prodaja oziroma ponudba in uživanje alkoholnih pijač iz drugega odstavka tega
člena. Organizator mora zagotoviti nadzor nad vnosom alkoholnih pijač v
prostore in na površine, kjer uživanje ni dovoljeno.
V prostorih oziroma na površinah iz
prejšnjega odstavka mora biti na vidnem mestu razstavljeno eno od naslednjih
opozoril: »Minister za zdravje opozarja: Uživanje alkohola lahko škoduje
zdravju!« ali »Minister za zdravje opozarja: Prekomerno pitje alkohola škoduje
zdravju!«. Obliko in površino opozorila iz prejšnjega stavka določi minister,
pristojen za zdravje.
12.a člen
Prodajo oziroma ponudbo alkoholnih pijač
lahko v objektu in na pripadajočih zemljiščih, kjer poteka javna prireditev,
zagotavlja samo organizator. Če organizator ni registriran za opravljanje
gostinske dejavnosti, lahko prodajo oziroma ponudbo na javni prireditvi na
podlagi pogodbe z organizatorjem v njegovem imenu in za njegov račun zagotovi
druga pravna oseba ali samostojni podjetnik posameznik, ki izpolnjuje pogoje po
zakonu, ki ureja gostinsko dejavnost.
Pogodba med organizatorjem in osebo iz
prejšnjega odstavka lahko vsebuje tudi posebne pogoje ali omejitve prodaje
oziroma ponudbe alkoholnih pijač, ki jih bo oseba iz prejšnjega odstavka
izpolnjevala pri prodaji oziroma ponudbi alkoholnih pijač.
12.b člen
Za prodajo oziroma ponudbo alkoholnih pijač
na javnih prireditvah mora organizator pridobiti dovoljenje, ki ga izda upravna
enota.
Dovoljenje se izda organizatorju, ki
zaprosi za izdajo. V času trajanja odvzema dovoljenja organizator ne more
zaprositi za izdajo novega dovoljenja.
Vlogo za pridobitev dovoljenja vloži
organizator pri upravni enoti. Vloga vsebuje naziv pravne osebe oziroma osebno
ime fizične osebe, EMŠO fizične osebe, sedež in poslovni naslov ali naslov
stalnega prebivališča fizične osebe, odgovorno osebo pravne osebe, kontaktne
podatke in podatek o najvišjem številu udeležencev javne prireditve oziroma
javnih prireditev, ki jih bo organiziral v času veljavnosti dovoljenja.
12.c člen
Dovoljenje se izda za čas 12 mesecev.
Dovoljenje ni prenosljivo.
Dovoljenje mora biti v objektu ali na
pripadajočih zemljiščih, kjer poteka prodaja oziroma ponudba alkoholnih pijač,
vidno razstavljeno.
Dovoljenje je na posebnem obrazcu označeno
z identifikacijsko številko, datumom veljavnosti in datumom izteka veljavnosti,
nazivom pravne osebe oziroma osebnim imenom fizične osebe oziroma organizatorja
in podatkom o najvišjem številu udeležencev javne prireditve oziroma javnih
prireditev, ki jih bo organiziral v času veljavnosti dovoljenja.
Poseben obrazec iz prejšnjega odstavka
določi minister, pristojen za zdravje.
12.č člen
Za dovoljenje za prodajo oziroma ponudbo
alkoholnih pijač na javnih prireditvah, vodenje upravnega postopka za izdajo
dovoljenja ter vodenje registra dovoljenj se organizatorju zaračuna
pristojbina.
Minister, pristojen za zdravje, določi
višino pristojbine glede na število udeležencev javne prireditve. Organizator
plača pristojbino glede na najvišje število udeležencev javne prireditve
oziroma javnih prireditev, ki jih bo organiziral v času veljavnosti dovoljenja.
Prihodki od pristojbin so prihodek
državnega proračuna. Prihodki od pristojbin se namenjajo tudi za izvajanje
programov iz 4. člena tega zakona v sorazmerju s predvidenim obsegom
potreb državnega proračuna in prihodkov iz naslova pristojbin.
12.d člen
Upravna enota organizatorju dovoljenje
odvzame:
-       
za tri mesece, če je organizator javne športne prireditve ali druga
oseba iz prvega odstavka 12.a člena tega zakona pravnomočno kaznovan zaradi
kršitve določb drugega ali petega odstavka 12. člena tega zakona;
-       
za šest mesecev, če se na javni prireditvi alkoholne pijače oglašujejo v
nasprotju s predpisi, ki urejajo zdravstveno ustreznost živil in izdelkov ter
snovi, ki prihajajo v stik z živili;
-       
za šest mesecev, če je organizator javne prireditve ali druga oseba iz
prvega odstavka 12.a člena tega zakona pravnomočno kaznovan zaradi kršitve
določb prvega ali drugega odstavka 7. člena tega zakona.
Nadzorni organi iz tega zakona upravnim
enotam po pravnomočnosti odločbe iz prejšnjega odstavka posredujejo podatke o
kršitelju in kršitvi.
12.e člen
Upravne enote vodijo register dovoljenj (v
nadaljnjem besedilu: register), v katerem se za namene izdaje dovoljenj in
izvajanja nadzora iz 15. člena tega zakona zbirajo in obdelujejo podatki
o:
-       
organizatorju (naziv pravne osebe oziroma osebno ime fizične osebe, EMŠO
fizične osebe, sedež in poslovni naslov ali naslov stalnega prebivališča
fizične osebe, odgovorna oseba pravne osebe, kontaktni podatki),
-       
identifikacijski številki dovoljenja,
-       
najvišjem številu udeležencev javne prireditve oziroma javnih
prireditev, ki jih bo organiziral v času veljavnosti dovoljenja,
-       
datumu izdaje in datumu izteka veljavnosti dovoljenja,
-       
odvzemu dovoljenja in času trajanja odvzema.
Spremembo podatkov iz prve alineje
prejšnjega odstavka organizatorji sporočijo upravni enoti v 15 dneh od nastanka
spremembe. Sprememba se vpiše v register dovoljenj.
Za zbiranje, obdelovanje, shranjevanje in
uporabo podatkov iz registra se uporabljajo določbe zakona, ki ureja varstvo
osebnih podatkov, če ni s tem zakonom drugače določeno.
Dostop do registra in podatkov iz registra
imajo vsi nadzorni organi po tem zakonu.
Način vodenja registra podrobneje predpiše
minister, pristojen za zdravje.
13. člen
Prodajalci alkoholnih pijač morajo imeti v
prodaji vsaj dve različni vrsti brezalkoholnih pijač, ki sta cenovno enaki ali
cenejši od najcenejše alkoholne pijače.
IV. SREDSTVA
14. člen
Za izvajanje programov iz 4. člena tega
zakona se sredstva zagotavljajo v državnem proračunu. Njihova višina se določa
z letnim proračunom v sorazmerju s predvidenim obsegom potreb in prihodkov iz
naslova trošarin za alkohol in alkoholne pijače.
V. NADZOR
15. člen
Nadzor nad izvajanjem tega zakona
opravljajo Zdravstveni inšpektorat Republike Slovenije, Inšpektorat Republike
Slovenije za delo, Tržni inšpektorat Republike Slovenije, Policija in
Inšpektorat Republike Slovenije za šolstvo in šport.
Nadzor iz prejšnjega odstavka vključuje
tudi nadzor nad prikrito prodajo in ponudbo alkoholnih pijač.
Prikrita prodaja oziroma ponudba alkoholnih
pijač po tem zakonu je način prodaje ali ponudbe alkoholnih pijač, ko se
prodajo oziroma ponudbo alkoholne pijače poskuša prikriti z mešanjem alkoholnih
z brezalkoholnimi ali drugimi pijačami oziroma napitki.
Zdravstveni inšpektorat Republike Slovenije
opravlja nadzor nad:
-       
označevanjem živil, ki vsebujejo alkohol (6. člen);
-       
prodajo in ponudbo alkoholnih pijač in pijač, ki so jim dodane alkoholne
pijače, v gostinskih obratih osebam, mlajšim od 18 let (prvi odstavek 7.
člena);
-       
prodajo žganih pijač, ki vključuje tudi dodajanje žganih pijač
brezalkoholnim pijačam in drugim napitkom, v gostinskih obratih od začetka
dnevnega obratovalnega časa do 10. ure dopoldan (drugi odstavek 10. člena);
-       
objavo prepovedi prodaje alkoholnih pijač in časovne omejitve prodaje alkoholnih
pijač v gostinskih obratih (11. člen);
-       
prepovedjo prodaje oziroma ponudbe alkoholnih pijač v stavbah in na
pripadajočih zemljiščih, kjer se opravlja dejavnost vzgoje, izobraževanja in
zdravstvena dejavnost (prva alinea 12. člena);
-       
prodajo oziroma ponudbo alkoholnih pijač na javnih prireditvah (druga
alineja prvega odstavka 12. člena);
-       
razstavitvijo opozoril o škodljivosti uživanja oziroma pitja alkohola
(šesti odstavek 12. člena);
-       
razstavitvijo dovoljenja za prodajo oziroma ponudbo alkoholnih pijač
(tretji odstavek 12.c člena);
-       
ponudbo brezalkoholnih pijač v gostinskih obratih glede cene (13. člen).
Inšpektorat Republike Slovenije za delo
opravlja nadzor nad:
-       
prepovedjo prodaje oziroma ponudbe alkoholnih pijač med delovnim časom
na delovnem mestu (tretja alinea 12. člena).
Tržni inšpektorat opravlja nadzor nad:
-       
prodajo in ponudbo alkoholnih pijač in pijač, ki so jim dodane alkoholne
pijače, v prodajalnah osebam, mlajšim od 18 let (prvi odstavek 7. člena);
-       
prodajo alkoholnih pijač v prodajalnah osebam, ki kažejo očitne znake
opitosti od alkohola (drugi odstavek 7. člena);
-       
prodajo alkoholnih pijač in pijač, ki so jim dodane alkoholne pijače, iz
avtomatskih samopostrežnih naprav (tretji odstavek 7. člena);
-       
prodajo oziroma ponudbo alkoholnih pijač v prodajalnah osebam, za katere
se upravičeno domneva, da jih bodo posredovale osebam, mlajšim od 18 let (prvi
odstavek 9. člena);
-       
prepovedjo prodaje alkoholnih pijač v prodajalnah med 21. uro in 7. uro
naslednjega dne (prvi odstavek 10. člena);
-       
objavo prepovedi prodaje alkoholnih pijač in časovne omejitve prodaje
alkoholnih pijač v prodajalnah (11. člen);
-       
prodajalci oziroma ponudniki alkoholnih pijač na javnih prireditvah
(12.a člen).
Policija opravlja nadzor nad:
-       
prodajo in ponudbo alkoholnih pijač in pijač, ki so jim dodane alkoholne
pijače, v gostinskih obratih osebam, mlajšim od 18 let (prvi odstavek 7.
člena);
-       
prodajo alkoholnih pijač v gostinskih obratih osebam, ki kažejo očitne
znake opitosti od alkohola (drugi odstavek 7. člena);
-       
prodajo oziroma ponudbo alkoholnih pijač v gostinskih obratih osebam, za
katere se upravičeno domneva, da jih bodo posredovale osebam, mlajšim od 18 let
(prvi odstavek 9. člena);
-       
prodajo oziroma ponudbo alkoholnih pijač v gostinskih obratih osebam, za
katere se upravičeno domneva, da jih bodo posredovale osebam, ki kažejo očitne
znake opitosti od alkohola (drugi odstavek 9. člena);
-       
embalažo za prodajo oziroma ponudbo alkoholnih pijač (četrti odstavek
12. člena);
-       
določitvijo in označitvijo prostorov v objektu in na pripadajočih površinah,
kjer je dovoljeno uživanje alkoholnih pijač, in nad njihovim vnosom v prostore
v objektu in na pripadajoče površine, kjer uživanje ni dovoljeno (peti odstavek
12. člena).
Inšpektorat Republike Slovenije za šolstvo
in šport opravlja nadzor nad:
-       
prepovedjo prodaje oziroma ponudbe alkoholnih pijač, ki vsebujejo več
kot 15 volumenskih odstotkov alkohola v športnih objektih in pripadajočih
zemljiščih eno uro pred začetkom in med javno športno prireditvijo (drugi
odstavek 12. člena).
Pravne in fizične osebe, ki prodajajo in
ponujajo alkoholne pijače, morajo dati pristojnemu inšpektorju brezplačno na
razpolago vzorec pijače, napitka oziroma živila za preverjanje oziroma
laboratorijsko preskušanje.
Če se z laboratorijskim preskušanjem
ugotovi, da odvzeti vzorec v postopku opravljanja nadzora ni v skladu z
določbami tega zakona, stroške laboratorijskega preskušanja plača pravna ali
fizična oseba, pri kateri je bil odvzet vzorec.
Pristojni inšpektor lahko pri opravljanju
nadzora nad prepovedjo prodaje in ponudbe alkoholnih pijač in pijač, ki so jim
dodane alkoholne pijače, v gostinskih obratih ali prodajalnah iz prvega
odstavka 7. člena tega zakona, sodeluje z osebo, mlajšo od 18 let. Za
sodelovanje mladoletne osebe je treba pridobiti predhodno pisno soglasje njenih
staršev oziroma skrbnikov.
VI. KAZENSKE DOLOČBE
16. člen
Z globo od 4.000
do 33.000 eurov se za prekršek kaznuje pravna oseba:
1.     
ki izdeluje ali prodaja živila, ki vsebujejo alkohol, v nasprotju s 6.
členom tega zakona;
2.     
ki prodaja ali ponuja alkoholne pijače ali pijače, ki so jim dodane
alkoholne pijače, osebam, mlajšim od 18 let (prvi odstavek 7. člena);
3.     
ki prodaja alkoholne pijače osebam, ki kažejo očitne znake opitosti od
alkohola (drugi odstavek 7. člena);
4.     
ki prodaja alkoholne pijače ali pijače, ki so jim dodane alkoholne
pijače, iz avtomatskih samopostrežnih naprav (tretji odstavek 7. člena);
5.     
ki prodaja ali ponuja alkoholne pijače v nasprotju z 9. členom tega
zakona;
6.     
ki prodaja alkoholne pijače v nasprotju s prvim odstavkom 10. člena tega
zakona;
7.     
ki prodaja žgane pijače v nasprotju z drugim odstavkom 10. člena tega
zakona;
8.     
ki nima na vidnem mestu objavljene prepovedi v skladu z 11. členom tega
zakona;
9.     
ki prodaja ali ponuja alkoholne pijače v nasprotju z 12. členom in prvim
odstavkom 12.a člena tega zakona;
10.  
ki prodaja alkoholne pijače v nasprotju s 13. členom tega zakona.
Z globo od 1.600 do 8.000 eurov se za
prekršek iz prejšnjega odstavka kaznuje samostojni podjetnik posameznik oziroma
posameznik, ki samostojno opravlja dejavnost.
Z globo od 800 do 2.000 eurov se za
prekršek iz prvega odstavka tega člena kaznuje odgovorna oseba pravne osebe,
odgovorna oseba samostojnega podjetnika posameznika oziroma odgovorna oseba
posameznika, ki samostojno opravlja dejavnost.
Kdor omogoči osebi, mlajši od 18 let, pitje
alkoholne pijače na javnem mestu ali ji ponudi alkohol na javnem mestu, da bi
ga pila, ali ji kako drugače omogoči, da pije alkoholno pijačo na javnem mestu,
se za prekršek kaznuje z globo 250 eurov.
Za prekršek iz tretjega odstavka 7. člena
tega zakona se poleg globe
izreče tudi varstveni ukrep obveznega odvzema avtomatske samopostrežne naprave.

Zakon o omejevanju porabe alkohola – ZOPA
(Uradni list RS, št. 15/03) vsebuje naslednje prehodne in
končne določbe:
»VII. PREHODNE IN KONČNE DOLOČBE
17. člen
Natis podatkov in opozorila na embalaži iz
prvega odstavka 6. člena tega zakona morajo proizvajalci in prodajalci živil,
ki vsebujejo alkohol, zagotoviti v enem letu po uveljavitvi tega zakona.
Pravne osebe in posamezniki, ki prodajajo
alkoholne pijače, morajo svoje delovanje uskladiti s prvim odstavkom 10. člena
tega zakona v treh mesecih po uveljavitvi tega zakona.
18. člen
Z dnem uveljavitve tega zakona preneha
veljati tretji odstavek 9. člena in 16. točka 11. člena zakona o prekrških
zoper javni red in mir (Uradni list SRS, št. 16/74, 42/86 in Uradni list RS,
št. 8/90, 4/92, 67/94 in 98/99) in 48. člen ter šesta alinea prvega odstavka
62. člena zakona o športu (Uradni list RS, št. 22/98) v delu, ki se nanaša na
točenje alkoholnih pijač.
19. člen
Ta zakon začne veljati trideseti dan po
objavi v Uradnem listu RS.«.

Zakon o spremembah in dopolnitvah Zakona o omejevanju
porabe alkohola – ZOPA-A (Uradni list RS, št. 27/17) vsebuje naslednje prehodne in
končno določbo:
»PREHODNE IN KONČNA DOLOČBA
5. člen
Minister, pristojen za zdravje, določi
obliko in površino opozorila iz šestega odstavka 12. člena zakona v
tridesetih dneh od uveljavitve tega zakona.
Minister, pristojen za zdravje, določi
obrazec vloge za pridobitev dovoljenja iz tretjega odstavka 12.b člena, poseben
obrazec iz četrtega odstavka 12.c člena, višino pristojbine iz 12.č člena in
način vodenja registra iz 12.e člena zakona najkasneje v sedmih mesecih od
uveljavitve tega zakona.
Upravne enote vzpostavijo register iz 12.e
člena zakona v osmih mesecih od uveljavitve tega zakona.
Upravne enote pričnejo z izdajo dovoljenj z
dnem vzpostavitve registra.
6. člen
Organizatorji lahko od uveljavitve tega
zakona do vzpostavitve registra oziroma izdanega dovoljenja na javnih
prireditvah v skladu z določbami 12. in 12.a člena zakona prodajajo oziroma
ponujajo alkoholne pijače ne da bi jim bilo izdano dovoljenje. Na javnih
športnih prireditvah lahko organizatorji prodajajo oziroma ponujajo alkoholne
pijače po 30 dneh od uveljavitve tega zakona.
7. člen
Ta zakon začne veljati petnajsti dan po
objavi v Uradnem listu Republike Slovenije.«.