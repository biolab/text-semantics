I. SPLOŠNE DOLOČBE
1. člen
(vsebina)
Ta zakon ureja namen in temeljna načela
agrarne skupnosti, članstvo v agrarni skupnosti, njeno zastopanje in
odgovornost za obveznosti agrarne skupnosti, finančno poslovanje agrarne
skupnosti, temeljni akt, ime in registracijo agrarne skupnosti, organe agrarne
skupnosti, poseben način upravljanja s premoženjem članov agrarne skupnosti,
pridobivanje nepremičnin članov agrarne skupnosti, posebno ureditev dedovanja ter
način prenehanja agrarne skupnosti.
2. člen
(agrarna skupnost)
(1) Agrarna skupnost po tem zakonu je
skupnost fizičnih in pravnih oseb, ki je bila kot agrarna skupnost ponovno
vzpostavljena in organizirana na podlagi Zakona o ponovni vzpostavitvi agrarnih
skupnosti ter vrnitvi njihovega premoženja in pravic (Uradni list RS, št. 5/94,
38/94, 69/95, 22/97, 56/99, 72/00, 87/11 in 14/15 – ZUUJFO; v nadaljnjem
besedilu: ZPVAS) in je vpisana v register agrarnih skupnosti iz 15. člena
tega zakona.
(2) Ne glede na prejšnji odstavek je
agrarna skupnost po tem zakonu tudi agrarna skupnost fizičnih in pravnih oseb
na podlagi pogodbe ali statuta s skupnimi pravicami, dolžnostmi in obveznostmi,
ki ji ni bilo odvzeto premoženje z odločbo v skladu z Zakonom o agrarnih
skupnostih (Uradni list LRS, št. 52/47), Zakonom o razpolaganju s premoženjem
bivših agrarnih skupnosti (Uradni list SRS, št. 7/65 – prečiščeno
besedilo) in drugimi predpisi, izdanimi po 15. maju 1945 ali odločba o
odvzemu premoženja ni bila v celoti ali delno izvršena ali premoženje ni bilo v
celoti odvzeto, ter je vpisana v register agrarnih skupnosti iz 15. člena
tega zakona.
(3) Članica ali član agrarne skupnosti po tem zakonu je fizična ali
pravna oseba, ki je vpisana v zemljiško knjigo kot solastnik ali skupni lastnik
nepremičnega premoženja te agrarne skupnosti ali član, ki je določen v članskem
imeniku agrarne skupnosti, če gre za agrarno skupnost iz prejšnjega odstavka,
ki je v zemljiško knjigo vpisana kot nosilka lastninske pravice ali kot bivša
agrarna skupnost (v nadaljnjem besedilu: član).
(4) Agrarna skupnost ima davčno številko.
3. člen
(namen agrarne skupnosti)
Namen agrarne skupnosti je zagotavljanje
upravljanja s premoženjem članov, trajno gospodarjenje s kmetijskimi in
gozdnimi zemljišči, skupno uresničevanje interesov prebivalcev na podeželju,
ohranjanje poseljenosti in običajev na podeželju ter razvoj podeželja.
4. člen
(domneva enakih deležev pri skupni
lastnini)
(1) Za namen tega zakona se domneva, da so
deleži na premoženju članov, ki je v skupni lastnini članov, enaki, če ni s
temeljnim aktom agrarne skupnosti (v nadaljnjem besedilu: temeljni akt)
določeno drugače.
(2) Za skupno lastnino se smiselno
uporabljajo določbe tega zakona o solastnini, če ni s tem zakonom določeno
drugače.
4.a člen
(agrarna skupnost, nosilka lastninske
pravice)
Za agrarno skupnost iz drugega odstavka
2. člena tega zakona, ki je v zemljiško knjigo vpisana kot nosilka
lastninske pravice, se uporabljajo pravila tega zakona, ki veljajo za agrarno
skupnost, pri kateri so v zemljiško knjigo vpisane fizične ali pravne osebe kot
skupni lastniki nepremičnega premoženja.
II. TEMELJNA NAČELA
5. člen
(načelo avtonomnosti)
Agrarna skupnost prosto ureja razmerja med
člani v okviru omejitev in prepovedi, ki jih določajo predpisi.
6. člen
(načelo ohranitve premoženja)
Nepremičnina kot celota, ki je v lasti
članov, se v pravnem prometu ne sme odtujiti ali razdeliti, razen v primerih,
ki jih določa ta zakon.
7. člen
(sposobnost biti stranka)
Agrarna skupnost ni pravna oseba, ima pa
sposobnost biti stranka v sodnih, upravnih in drugih, razen davčnih postopkih.
III. ČLANSTVO, ZASTOPANJE IN ODGOVORNOST ZA OBVEZNOSTI
AGRARNE SKUPNOSTI
8. člen
(splošno)
Član ima v zvezi s premoženjem, ki je v
solastnini oziroma skupni lastnini članov, pravice in dolžnosti, kot jih
določata ta zakon in temeljni akt, in jih uresničuje neposredno ali posredno
preko organov agrarne skupnosti.
9. člen
(zastopanje agrarne skupnosti)
(1) Agrarno
skupnost v sodnih, upravnih in drugih postopkih ter v razmerjih s tretjimi
osebami zastopa predsednica ali predsednik (v nadaljnjem besedilu: predsednik)
agrarne skupnosti. Predsednik agrarne skupnosti zastopa člane v davčnih
postopkih, povezanih z upravljanjem s premoženjem, ki je v solastnini oziroma
skupni lastnini, razen v poslih, ki se po davčnih predpisih obravnavajo kot
posli v zvezi z opravljanjem dejavnosti.
(2) Pri opravljanju nalog iz prejšnjega
odstavka mora predsednik agrarne skupnosti upoštevati omejitve, ki jih določajo
organi agrarne skupnosti, temeljni akt in ta zakon.
(3) Predsednik
agrarne skupnosti sklepa pravne posle glede premoženja članov agrarne
skupnosti, ki se upravlja v skladu s tem zakonom, s tretjimi osebami v imenu in
za račun članov.
(4) Šteje se, da je pravni posel sklenjen v
imenu članov, če pravni posel vsebuje ime agrarne skupnosti.
(5) Ne glede na določbe prvega, drugega in
tretjega odstavka tega člena določi zastopnika občni zbor, če to zaradi
navzkrižja interesov predlaga predsednik agrarne skupnosti ali najmanj petina
članov glede na njihove deleže na premoženju.
10. člen
(odgovornost za obveznosti)
(1) Član je odgovoren za obveznosti, ki so
nastale v zvezi z delovanjem agrarne skupnosti, z vsem svojim premoženjem do
višine vrednosti svojega deleža na premoženju, ki je v solastnini oziroma
skupni lastnini.
(2) Ne glede na določbo prejšnjega odstavka
je odgovoren za obveznosti z vsem svojim premoženjem tudi predsednik agrarne
skupnosti, ki v svojo korist ali korist koga drugega zmanjša premoženje članov,
čeprav je vedel ali bi moral vedeti, da agrarna skupnost ne bo sposobna
poravnati obveznosti v razmerju do tretjih oseb, če v nasprotju z zakonom ravna
s premoženjem članov ali če agrarno skupnost zlorabi za oškodovanje svojih ali
njenih upnikov.
11. člen
(pristopni član)
(1) Agrarna skupnost lahko v temeljnem aktu
predvidi možnost imenovanja pristopnih članov in določi pogoje za njihovo
imenovanje.
(2) Pristopnega člana izvoli in razrešuje
občni zbor.
(3) Pristopni član lahko ima predkupno
pravico pri prodaji solastniškega deleža člana v skladu z 42. členom tega
zakona.
(4) Pristopni član nima glasovalnih in
drugih pravic ter obveznosti, ki izvirajo iz upravljanja in razpolaganja s
premoženjem članov.
IV. FINANČNO POSLOVANJE AGRARNE SKUPNOSTI
12. člen
(prilivi in odlivi)
(1) Vsi prilivi in odlivi iz kmetijske in
gozdarske dejavnosti in tisti, ki so povezani z upravljanjem in razpolaganjem
premičnega in nepremičnega premoženja, ki je v solastnini oziroma skupni
lastnini članov, se vodijo na posebnem transakcijskem računu agrarne skupnosti.
(2) Če sredstva na transakcijskem računu
agrarne skupnosti ne zadoščajo za plačilo obveznosti v celoti, se poravnajo v
skladu z 10. členom tega zakona.
(3) Presežek prilivov nad odlivi, ki ga
agrarna skupnost ustvari v posameznem letu, se lahko razdeli med člane v
sorazmerju z njihovimi deleži na premoženju na podlagi sklepa občnega zbora.
(4) Agrarna skupnost lahko v temeljnem aktu
predvidi rezervni sklad, ki je namenjen vzdrževanju in ohranitvi premoženja. Na
denarnih sredstvih rezervnega sklada pridobi član lastninsko pravico v
sorazmerju s svojim deležem na nepremičnem premoženju.
V. TEMELJNI AKT IN IME AGRARNE SKUPNOSTI
13. člen
(temeljni akt)
(1) Agrarna skupnost ima temeljni akt.
(2) Temeljni akt določa:
1.     
ime in sedež agrarne skupnosti;
2.     
namen in cilj delovanja;
3.     
naloge agrarne skupnosti;
4.     
organe, volitve v organe in njihove pristojnosti;
5.     
seznam zemljiških parcel;
6.     
dogovor glede glasovalnih pravic na premoženju, ki je v skupni lastnini
članov agrarne skupnosti;
7.     
pravice in obveznosti članov;
8.     
reševanje sporov med člani;
9.     
način razpolaganja s presežkom prilivov nad odlivi;
10.  
pogoje za imenovanje pristopnih članov;
11.  
način sprejemanja sprememb in dopolnitev temeljnega akta;
12.  
pogoje in način prenehanja agrarne skupnosti;
13.  
financiranje agrarne skupnosti in način izvajanja nadzora nad
razpolaganjem s premoženjem članov ter nad finančnim in materialnim poslovanjem
agrarne skupnosti;
14.  
način zagotavljanja javnosti dela agrarne skupnosti;
15.  
druga vprašanja, pomembna za delovanje agrarne skupnosti.
14. člen
(ime)
(1) Ime agrarne skupnosti je sestavljeno iz
navedbe, da gre za agrarno skupnost, navedbe pretežnega kraja delovanja agrarne
skupnosti in oznake »a. s.«.
(2) Sestavni del imena je lahko tudi znak
ali grafična oblika imena.
(3) Agrarna skupnost v pravnem prometu
uporablja le svoje ime.
(4) Ime agrarne skupnosti se mora
razlikovati od imen drugih agrarnih skupnosti.
(5) Agrarna skupnost, ki meni, da se ime
druge agrarne skupnosti ne razlikuje od njenega imena, kar povzroča ali bi
utegnilo povzročiti nejasnosti v pravnem prometu, ima pravico s pritožbo
izpodbijati odločbo o registraciji agrarne skupnosti. Rok za vložitev pritožbe
je šest mesecev od registracije agrarne skupnosti.
VI. REGISTRACIJA AGRARNE SKUPNOSTI
15. člen
(register agrarnih skupnosti)
(1) Agrarna skupnost se vpiše v enotni
register agrarnih skupnosti (v nadaljnjem besedilu: register).
(2) Register se upravlja zaradi spremljanja
stanja in javne objave podatkov o pravno pomembnih dejstvih o agrarnih
skupnostih za potrebe varstva pravnega prometa ter izvajanje zakonsko določenih
pristojnosti ali nalog sodišč, državnih organov, organov samoupravnih lokalnih
skupnosti in nosilcev javnih pooblastil ter za izvajanje ukrepov kmetijske
politike.
(3) Upravljavec registra je ministrstvo,
pristojno za kmetijstvo in gozdarstvo. Podatke v register vpisujejo pristojni
upravni organi iz 16. člena tega zakona.
(4) V registru se obdelujejo naslednji
osebni in drugi podatki:
1.     
ime in sedež agrarne skupnosti;
2.     
identifikacijska številka agrarne skupnosti;
3.     
osebno ime, enotna matična številka občana ter naslov stalnega ali
začasnega prebivališča predsednika agrarne skupnosti in namestnika predsednika
agrarne skupnosti;
4.     
seznam zemljiških parcel (številka parcele in katastrska občina) z
navedbo podatkov o lastnikih: osebno ime, EMŠO, naslov stalnega ali začasnega
prebivališča in datum pridobitve deleža člana fizične osebe ali firma, matična
številka, naslov sedeža in datum pridobitve deleža člana pravne osebe in
podatek o idealnem deležu pri solastnini oziroma navedba, da gre za skupno
lastnino;
5.     
osebno ime in naslov stalnega ali začasnega prebivališča ali firma pristopnega
člana in naslov sedeža;
6.     
datum pravnomočnosti odločbe o vpisu, odločbe o spremembi podatkov ter
odločbe o izbrisu iz registra;
7.     
podatki o transakcijskem računu.
(5) Podatke iz prejšnjega odstavka v
register vpisujejo pristojne upravne enote na podlagi odločb iz drugega
odstavka 16. člena, 17. in 18. člena tega zakona.
(6) Podatki iz
četrtega odstavka tega člena so javni, razen podatkov o enotni matični številki
in podatkov o naslovu stalnega ali začasnega prebivališča članov, ki so fizične
osebe.
(7) Zaradi obdelave podatkov v registru
upravne enote in ministrstvo, pristojno za kmetijstvo in gozdarstvo,
pridobivajo in obdelujejo osebne in druge podatke o lastninskih pravicah na
posameznih parcelah iz zemljiške knjige ter o katastrskih občinah in parcelnih
številkah iz zemljiškega katastra.
(8) Ministrstvo, pristojno za kmetijstvo in
gozdarstvo, omogoči pridobivanje podatkov iz registra agrarnih skupnosti
državnim organom in občinam, če jih ti potrebujejo za izvajanje zakonsko
določenih nalog.
16. člen
(postopek vpisa v register)
(1) Predsednik agrarne skupnosti vloži
predlog za vpis v register pri pristojni upravni enoti.
(2) Za odločanje o vpisu v register je
pristojna upravna enota, na območju katere je večji del nepremičnin, ki so v
lasti članov.
(3) Predlogu za vpis v register se
priložijo:
1.     
temeljni akt;
2.     
zapisnik seje občnega zbora, na kateri je bil potrjen temeljni akt;
3.     
ime in priimek, rojstni datum in naslovi stalnega ali začasnega
prebivališča članov;
4.     
podatki o zemljiških parcelah (če gre za solastnino, z navedenimi deleži
članov);
5.     
naslov sedeža agrarne skupnosti;
6.     
podatki o predsedniku agrarne skupnosti (osebno ime, rojstni datum,
enotna matična številka občana, naslov stalnega ali začasnega prebivališča);
7.     
podatki o namestniku predsednika agrarne skupnosti (osebno ime, rojstni
datum, enotna matična številka občana, naslov stalnega ali začasnega
prebivališča);
8.     
zapisnik seje občnega zbora, na kateri je bil imenovan predsednik
agrarne skupnosti oziroma namestnik predsednika agrarne skupnosti.
(4) O pritožbah zoper upravni akt iz tega
člena odloča ministrstvo, pristojno za kmetijstvo in gozdarstvo.
(5) V zemljiško knjigo se vpiše zaznamba
dejstva, da za upravljanje z nepremičnino velja poseben pravni režim. Zaznamba se
vpiše na podlagi obvestila upravne enote, ki mu je priložena pravnomočna
odločba o vpisu v register.
17. člen
(sprememba podatkov v registru)
(1) Predsednik agrarne skupnosti pristojni
upravni enoti sporoča spremembe podatkov, ki se vodijo v registru, najpozneje v
petnajstih dneh od nastale spremembe.
(2) Vlogi iz prejšnjega odstavka predsednik
agrarne skupnosti priloži zapisnik seje organa, na kateri so bile sprejete
spremembe. Če je bil spremenjen temeljni akt, vlogi priloži izvod besedila
sprememb temeljnega akta ter prečiščeno besedilo temeljnega akta.
(3) Za odločanje o vpisu sprememb podatkov
v register se smiselno uporabljajo določbe prejšnjega člena.
18. člen
(izbris iz registra)
Pristojna upravna enota izda odločbo o
izbrisu agrarne skupnosti iz registra v primerih prenehanja agrarne skupnosti
iz 54. in 55. člena tega zakona na podlagi pisnega obvestila predsednika
agrarne skupnosti, h kateremu mora biti priložen zapisnik občnega zbora, na
katerem je bil sprejet sklep o preoblikovanju agrarne skupnosti v pravno osebo
ali pravnomočna sodna odločba o delitvi premoženja članov agrarne skupnosti.
Sodišče odloča o izbrisu zaznambe po uradni dolžnosti na podlagi obvestila in
odločbe o izbrisu, ki ju pošlje upravna enota.
VII. ORGANI AGRARNE SKUPNOSTI
19. člen
(organi)
(1) Organi agrarne skupnosti so:
-       
občni zbor,
-       
predsednik in namestnik predsednika,
-       
upravni odbor in
-       
nadzorni odbor.
(2) Ne glede na določbo prejšnjega odstavka
lahko ima agrarna skupnost, ki ima 25 članov ali manj, samo občni zbor,
predsednika in namestnika predsednika. V tem primeru naloge upravnega in
nadzornega odbora opravlja občni zbor.
1. Občni zbor
20. člen
(pristojnosti)
(1) Občni zbor je najvišji organ agrarne
skupnosti, ki ga sestavljajo vsi člani.
(2) Občni zbor odloča o:
1.     
poslih, ki presegajo redno upravljanje s premoženjem, ki je v solastnini
oziroma skupni lastnini članov;
2.     
sprejetju temeljnega akta in njegovih sprememb;
3.     
imenovanju in razrešitvi predsednika agrarne skupnosti in njegovega
namestnika;
4.     
uporabi presežka prihodkov nad odhodki;
5.     
izvolitvi in razrešitvi pristopnih članov;
6.     
letnem programu dela in finančnemu načrtu;
7.     
letnem poročilu dela;
8.     
upravljanju z denarnimi sredstvi na transakcijskem računu;
9.     
pridobivanju nepremičnin;
10.  
volitvah in razrešitvah članov upravnega in nadzornega odbora agrarne
skupnosti;
11.  
prenehanju agrarne skupnosti;
12.  
drugih vprašanjih, določenih s temeljnim aktom.
21. člen
(odločanje)
(1) Občni zbor odloča na sejah. Občni zbor
vodi predsednik občnega zbora, ki je lahko član ali druga oseba, ki jo izvoli
občni zbor.
(2) Pri odločanju na občnem zboru ima vsak
član pravico do števila glasov sorazmerno z velikostjo njegovega deleža na
premoženju, ki je v solastnini oziroma skupni lastnini članov.
(3) Občni zbor odloča o poslih iz drugega
odstavka prejšnjega člena z večino vseh glasov.
(4) Če so ob uri, razpisani za začetek
občnega zbora, navzoči člani, katerih deleži predstavljajo manj kot polovico
vseh glasov, lahko občni zbor po preteku pol ure veljavno odloča z eno tretjino
vseh glasov, če so bili člani na to posebej opozorjeni v vabilu na občni zbor.
(5) Ne glede na določbi tretjega in
četrtega odstavka tega člena občni zbor sprejme:
-       
temeljni akt in njegove spremembe z večino vseh glasov. Če na občnem
zboru niso navzoči člani, katerih deleži predstavljajo večino vseh glasov, se
lahko po preteku 90 dni v skladu z 22. ali 60. členom tega zakona ponovno
skliče občni zbor, kjer se odločitev o temeljnem aktu in njegovi spremembi
sprejme s tretjinsko večino vseh glasov.;
-       
odločitev o pridobitvi nove nepremičnine z dvotretjinsko večino vseh
glasov;
-       
odločitev o delitvi premoženja z večino, ki jo določa 55. člen tega
zakona;
-       
odločitev o prenehanju agrarne skupnosti s soglasjem vseh članov.
(6) Pri odločanju o prodaji nepremičnine
kot celote in o poslih iz 9. in 11. točke drugega odstavka prejšnjega člena
mora biti na občnem zboru navzoč upravni delavec upravne enote, na območju
katere je večji del nepremičnin, ki so v lasti članov, ali notar, ki preveri,
ali je bila odločitev sprejeta z ustrezno večino, in podpiše zapisnik.
(7) Minister, pristojen za kmetijstvo in gozdarstvo,
v soglasju z ministrom, pristojnim za upravo, podrobneje predpiše pogoje v
zvezi s prisotnostjo upravnega delavca na občnem zboru, višino in način
plačila.
(8) Za člane upravnega in nadzornega odbora
so izvoljene osebe, ki prejmejo najvišje število glasov. Ob enakem številu
glasov o članu upravnega oziroma nadzornega odbora odloči žreb.
(9) Član lahko za sodelovanje in odločanje
na občnem zboru pisno pooblasti drugo osebo. Iz pooblastila mora biti razviden
obseg pooblastila. Pooblastilo mora biti notarsko ali upravno overjeno.
(10) Ne glede na določbe prejšnjega
odstavka pooblastila ni treba notarsko ali upravno overiti, če član za
sodelovanje in odločanje na občnem zboru pisno pooblasti zakonca oziroma
zunajzakonskega partnerja oziroma partnerja v istospolni skupnosti, otroka
oziroma posvojenca, enega od staršev oziroma posvojitelja, brata oziroma
sestro, nečaka oziroma nečakinjo in vnuka oziroma vnukinjo, razen za odločanje
o poslih iz 1., 9. in 11. točke drugega odstavka prejšnjega člena.
22. člen
(sklic občnega zbora)
(1) Predsednik agrarne skupnosti mora
sklicati občni zbor najmanj enkrat letno.
(2) Sklic občnega zbora lahko zahtevajo
tudi člani, katerih deleži predstavljajo najmanj eno petino vseh glasov članov.
Zahteva mora biti pisna in mora vsebovati vprašanja, ki naj jih obravnava občni
zbor.
(3) Če predsednik agrarne skupnosti
najpozneje v 15 dneh po prejemu pisne zahteve iz prejšnjega odstavka ne
skliče občnega zbora, lahko občni zbor skličejo člani, ki so zahtevali sklic.
(4) Občni zbor lahko skliče tudi nadzorni
odbor, če to zahtevajo interesi agrarne skupnosti.
23. člen
(vabilo)
(1) Vabilo na občni zbor se objavi na
način, ki ga določa temeljni akt in ki omogoča seznanitev vseh članov.
(2) Med objavo vabila oziroma dnem, ko so
bila vabila odposlana, in občnim zborom mora preteči najmanj en teden.
(3) Vabilo vsebuje kraj, datum in uro
občnega zbora, predlagani dnevni red in v primerih iz četrtega odstavka
21. člena tega zakona opozorilo o odločanju z nižjo večino glasov.
24. člen
(zapisnik)
(1) O delu občnega zbora se sestavi
zapisnik.
(2) Zapisnik občnega zbora vsebuje kraj in
čas občnega zbora, navedbo predsednika občnega zbora, seznam navzočih članov in
število glasov, ki pripadajo posameznemu članu, druge navzoče osebe, ki niso
člani agrarne skupnosti, ugotovitev o prisotnosti upravnega delavca ali
notarja, ugotovitev o pooblastilih za zastopane člane, ugotovitev sklepčnosti,
sprejete sklepe z navedbo izida glasovanja.
(3) Zapisnik podpišejo predsednik občnega
zbora, zapisnikar in v primerih iz šestega odstavka 21. člena tega zakona tudi
upravni delavec upravne enote ali notar v delu, ki se nanaša na odločanje iz
šestega odstavka 21. člena tega zakona.
(4) V 15 dneh po končanem občnem zboru je
zapisnik na vpogled vsem članom na način, kot je določen v temeljnem aktu in ki
omogoča, da se z zapisnikom seznanijo vsi člani.
2. Predsednik in namestnik
predsednika
25. člen
(splošno)
(1) Predsednik agrarne skupnosti je
poslovodni organ agrarne skupnosti, ki organizira in vodi delovanje agrarne skupnosti,
predstavlja in zastopa agrarno skupnost v skladu z 9. členom tega zakona in je
odgovoren za zakonitost njenega delovanja.
(2) Predsednik agrarne skupnosti je lahko
samo poslovno sposobna fizična oseba, ki je član.
(3) Trajanje mandata predsednika agrarne
skupnosti določi agrarna skupnost v temeljnem aktu.
(4) Če predsednik agrarne skupnosti ni
izvoljen, lahko vsak član predlaga, da predsednika agrarne skupnosti imenuje
sodišče v nepravdnem postopku.
26. člen
(namestnik predsednika)
(1) Predsednik agrarne skupnosti ima
namestnico predsednika ali namestnika predsednika (v nadaljnjem besedilu:
namestnik predsednika). Namestnik predsednika opravlja naloge predsednika v
času njegove odsotnosti ali zadržanosti.
(2) Za izvolitev, trajanje mandata, prenehanje
funkcije in odgovornost namestnika predsednika se smiselno uporabljajo določbe
tega zakona, ki veljajo za predsednika agrarne skupnosti.
(3) V času predčasnega prenehanja mandata
predsednika agrarne skupnosti namestnik predsednika opravlja funkcijo predsednika
agrarne skupnosti do začetka mandata novo izvoljenega predsednika.
27. člen
(naloge)
Predsednik agrarne skupnosti ima naslednje
naloge in pooblastila:
1.     
sklicuje občni zbor in vodi upravni odbor;
2.     
sestavi zapisnik po opravljenem sestanku upravnega odbora in ga objavi;
3.     
uresničuje letni program dela in finančni načrt agrarne skupnosti;
4.     
vlaga predloge za vpis v register;
5.     
upravlja z denarnimi sredstvi na transakcijskem računu agrarne skupnosti
v skladu s finančnim načrtom in sklepi organov;
6.     
sprejema plačila in plačuje obveznosti iz pravnih poslov agrarne
skupnosti;
7.     
zastopa člane v skladu z 9. členom tega zakona;
8.     
na podlagi odločitev organov agrarne skupnosti sklepa pravne posle s
tretjimi osebami in skrbi za uresničevanje pravic in obveznosti iz teh poslov;
9.     
izvršuje druge sklepe organov agrarne skupnosti;
10.  
o svojem delu poroča članom na občnem zboru in upravnem odboru;
11.  
ima druge pravice in obveznosti, določene s temeljnim aktom in tem
zakonom.
28. člen
(prenehanje funkcije)
(1) Predsedniku agrarne skupnosti funkcija
preneha:
-       
s smrtjo;
-       
z iztekom mandata;
-       
če poda pisno izjavo o odstopu;
-       
če ga razreši občni zbor.
(2) Predlog za razrešitev predsednika
agrarne skupnosti v primerih iz četrte alineje prejšnjega odstavka lahko poda
vsak član.
29. člen
(odgovornost predsednika do članov)
Predsednik agrarne skupnosti je odgovoren
do članov z vsem svojim premoženjem za škodo, ki jo povzroči članom, če sklene
posel, za katerega nima sklepa organa agrarne skupnosti, ali prekorači sklep
organa agrarne skupnosti.
30. člen
(skrbnost dobrega gospodarja)
(1) Predsednik agrarne skupnosti mora pri
opravljanju svojih nalog ravnati s skrbnostjo dobrega gospodarja.
(2) Predsednik agrarne skupnosti ne sme prenesti
pooblastila za zastopanje agrarne skupnosti v pravnem prometu.
(3) Za zastopanje po tem zakonu se
uporabljajo pravila obligacijskega zakonika o zastopanju, če ta zakon ne določa
drugače.
3. Upravni in nadzorni odbor
31. člen
(upravni odbor)
(1) Upravni odbor odloča o poslih rednega
upravljanja s premoženjem, ki je v solastnini oziroma skupni lastnini članov, o
predlogu dediča iz 50. člena tega zakona, izvršuje sklepe občnega zbora,
izvršuje finančni in poslovni načrt ter odloča o drugih vprašanjih, določenih v
temeljnem aktu in tem zakonu.
(2) Število članov in trajanje mandata
upravnega odbora določa temeljni akt, pri čemer število članov upravnega
odbora, ki niso člani agrarne skupnosti, ne sme presegati polovice vseh članov
upravnega odbora.
(3) Predsednik agrarne skupnosti je
predsednik upravnega odbora.
32. člen
(nadzorni odbor)
(1) Nadzorni odbor agrarne skupnosti
nadzira delo in poslovanje predsednika agrarne skupnosti in upravnega odbora
ter o tem poroča občnemu zboru.
(2) Število članov in trajanje mandata
nadzornega odbora določa temeljni akt, pri čemer število oseb nadzornega
odbora, ki niso člani agrarne skupnosti, ne sme presegati polovice vseh članov
nadzornega odbora.
(3) V nadzorni odbor ne sme biti izvoljena
oseba, ki je predsednik agrarne skupnosti ali član upravnega odbora.
33. člen
(odločanje upravnega in nadzornega odbora)
(1) Pri odločanju ima vsak član upravnega
ali nadzornega odbora en glas ne glede na svoj delež na premoženju, ki je v
solastnini oziroma skupni lastnini članov.
(2) Upravni in nadzorni odbor odločitve
sprejemata z večino vseh glasov.
(3) Svoje dolžnosti mora član upravnega ali
nadzornega odbora opravljati osebno.
4. Dokumentacija
34. člen
(dostop do dokumentacije)
Član ima pravico do brezplačnega vpogleda
in na lastne stroške tudi do preslikave dokumentacije, ki jo vodi agrarna
skupnost. Način vpogleda in druge vrste dostopa do dokumentacije lahko agrarna
skupnost uredi v svojem temeljnem aktu, pri čemer mora biti članu omogočen
vpogled in lastna preslikava dokumentacije v 30 dneh od dneva, ko je bila
podana zahteva za dostop do dokumentacije. Vpogled v dokumente vsebuje tudi
vpogled v osebne podatke, če član izkaže utemeljen interes.
35. člena
(vrste in vodenje dokumentacije)
(1) Agrarna skupnost vodi in hrani dokumentacijo,
ki nastane pri njenem delu ali v zvezi z njenim delovanjem.
(2) Temeljni akt in zapisniki organov
agrarne skupnosti skupaj s prilogami so dokumenti, ki se hranijo trajno.
(3) S temeljnim aktom se uredijo način
vodenja in hrambe dokumentacije ter drugi načini ravnanja z dokumentacijo
agrarne skupnosti.
(4) Odgovorna oseba za vodenje in hrambo
dokumentacije je predsednik agrarne skupnosti, razen če ni s temeljnim aktom
določeno drugače.
5. Pravica preglasovane manjšine
36. člen
(razveljavitev sklepa)
(1) Najmanj ena petina članov glede na
deleže na premoženju (v nadaljnjem besedilu: preglasovana manjšina) ima pravico
pred sodiščem izpodbijati sklepe občnega zbora, če meni, da so bili sprejeti v
nasprotju s tem zakonom ali temeljnim aktom ali da bi z izvršitvijo
izpodbijanega sklepa nastala škoda članom.
(2) Tožba se vloži v šestih mesecih od
sprejetja sklepa.
(3) Če preglasovana manjšina naznani
izpodbijanje sklepa že na občnem zboru, mora biti tožba vložena v 15 dneh.
Do vložitve tožbe oziroma pravnomočne odločitve sodišča agrarna skupnost zadrži
izvršitev takega sklepa.
(4) Če je med preglasovano manjšino tudi
predsednik agrarne skupnosti, zastopa agrarno skupnost najstarejši član, ki ni
med preglasovano manjšino, razen če občni zbor odloči drugače.
VIII. UPRAVLJANJE S PREMOŽENJEM
37. člen
(splošno)
(1) S premoženjem, ki je v solastnini
oziroma skupni lastnini članov, se upravlja prek organov agrarne skupnosti.
(2) Ne glede na določbo prejšnjega odstavka
vsak član prosto razpolaga s svojim solastniškim deležem, če ni v tem poglavju
drugače določeno. Predmet razpolaganja je lahko le celotni solastniški delež na
vseh zemljiških parcelah.
(3) Ne glede na določbo prejšnjega odstavka
se pri razpolaganju solastniški delež lahko razdeli na toliko delov, kot je
različnih pravnih naslovov, na podlagi katerih je bil pridobljen solastniški
delež, če ni v tem poglavju drugače določeno.
38. člen
(subsidiarna uporaba)
Za upravljanje s premoženjem, ki je v
solastnini oziroma skupni lastnini članov, se uporabljajo določbe
stvarnopravnega zakonika, če ni s tem zakonom drugače določeno.
39. člen
(premično premoženje)
(1) Na premičnem premoženju, ki ga agrarna
skupnost pridobi s svojim poslovanjem, pridobi član lastninsko pravico v
sorazmerju s svojim deležem na nepremičnem premoženju.
(2) S prenosom lastninske pravice na
solastniškem deležu člana na nepremičnem premoženju se hkrati prenese tudi
lastninska pravica na premičnem premoženju.
40. člen
(upravljanje z nepremičnim premoženjem)
(1) Za posle rednega upravljanja z nepremičninami,
ki so v solastnini oziroma skupni lastnini članov (v nadaljnjem besedilu: nepremičnine
članov), se štejejo zlasti skrb za pravno in dejansko urejenost, izkoriščanje
gozdov in uporaba kmetijskih zemljišč, investicijsko vzdrževanje, dajanje gozdov
v uporabo ter dajanje kmetijskih zemljišč v najem oziroma zakup.
(2) Za posle, ki presegajo redno
upravljanje z nepremičninami članov, se šteje vsako razpolaganje z nepremičnino
kot celoto, zlasti pa to pomeni prodajo, odsvojitev na podlagi menjave ali drug
način odplačne ali neodplačne odsvojitve nepremičnin, vlaganje nepremičnin kot
stvarnih vložkov v pravne osebe, ustanovitev zastavne pravice, služnosti,
pravice stvarnega bremena in stavbne pravice ter sprememba dejanske rabe.
(3) Za odplačne in neodplačne prenose
nepremičnin članov med živimi, vključno s prenosom solastniških deležev članov,
se ne glede na določbe predpisov, ki urejajo promet s kmetijskimi zemljišči,
gozdovi ali kmetijami, uporabljajo določbe tega zakona.
41. člen
(odplačen prenos nepremičnine članov kot
celote)
(1) Nepremičnina članov kot celota je lahko
predmet odplačnega prenosa samo, če gre za:
1.     
prodajo stavbnih zemljišč;
2.     
prodajo kmetijskih zemljišč, ki nimajo fizičnega stika z drugimi
nepremičninami članov in katerih površina ne presega 0,5 hektarjev;
3.     
prodajo gozdnih zemljišč, ki nimajo fizičnega stika z drugimi
nepremičninami članov in katerih površina ne presega 1 hektarja;
4.     
prodajo zemljišč za namen gradnje objektov, za katere je mogoče uvesti
postopek razlastitve;
5.     
prodajo vseh zemljišč v primeru prenehanja agrarne skupnosti;
6.     
prenos lastninske pravice v postopku agrarnih operacij;
7.     
prodajo nepremičnine, na kateri stojijo objekti javne infrastrukture
oziroma objekti javnega pomena;
8.     
prodajo na podlagi pravnomočne sodne odločbe ali odločbe državnega
organa;
9.     
prenos lastninske pravice na podlagi menjalne pogodbe in imata
nepremičnini, ki sta predmet menjalne pogodbe, enako dejansko rabo.
(2) V primerih iz 2., 3., 5., 6., 8. in 9.
točke prejšnjega odstavka se za prodajo kmetijskih in gozdnih zemljišč
uporabljajo določbe predpisov, ki urejajo promet s kmetijskimi zemljišči in
gozdovi.
42. člen
(predkupna pravica pri prodaji
solastniškega deleža)
(1) Pri prodaji solastniškega deleža člana
na nepremičnini članov lahko uveljavljajo predkupno pravico predkupni
upravičenci po naslednjem vrstnem redu:
-       
agrarna skupnost, katere član je prodajalec, če takšno odločitev sprejme
občni zbor z večino dveh tretjin vseh glasov članov;
-       
član agrarne skupnosti, katere član je prodajalec;
-       
pristopni član agrarne skupnosti, katere član je prodajalec;
-       
fizična oseba, ki ima stalno prebivališče v katastrski občini oziroma
najbližje katastrski občini, kjer ima agrarna skupnost večino svojih zemljišč.
(2) V primeru iz prve alineje prejšnjega
odstavka se kupnina v celoti zagotovi z računa agrarne skupnosti, solastninsko
pravico pa pridobijo vsi člani v sorazmerju z njihovimi deleži na nepremičninah
članov.
(3) Če predkupno pravico uveljavlja hkrati
več članov, ki so solastniki, kupca izbere prodajalec.
(4) Ob enakih pogojih med osebami iz tretje
alineje prvega odstavka tega člena, uvrščenimi na isto mesto, se prednostna pravica
uveljavlja po vrstnem redu imenovanja pristopnega člana.
(5) Ob enakih
pogojih med osebami iz četrte alineje prvega odstavka tega člena, uvrščenimi na
isto mesto, ima prednostno pravico nosilec kmetijskega gospodarstva v skladu z
zakonom, ki ureja kmetijstvo. Ob enakih pogojih med osebami iz prejšnjega
stavka kupca izbere prodajalec.
(6) Za postopek, roke in način
uveljavljanja predkupne pravice iz tega člena se smiselno uporabljajo določbe
predpisov, ki urejajo promet s kmetijskimi zemljišči in gozdovi.
43. člen
(omejitev pri sklepanju darilne pogodbe)
(1) Nepremičnina članov kot celota je lahko
predmet darilne pogodbe po tem zakonu le, če gre za prenos lastninske pravice
na občino ali Republiko Slovenijo.
(2) Član lahko sklene darilno pogodbo,
katere predmet je njegov solastniški delež na nepremičnini članov, samo z:
-       
zakoncem oziroma zunajzakonskim partnerjem, otrokom, staršem, bratom
oziroma sestro, nečakom oziroma nečakinjo in vnukom oziroma vnukinjo ali
-       
agrarno skupnostjo, pri čemer lastninsko pravico, ki je predmet prenosa,
pridobijo vsi člani v sorazmerju z njihovimi deleži na nepremičnini članov.
43.a člen
(omejitve pri sklepanju izročilne pogodbe
in pogodbe o dosmrtnem preživljanju)
Predmet izročilne pogodbe in pogodbe o
dosmrtnem preživljanju je lahko le celotni solastniški delež na vseh zemljiških
parcelah.
43.b člen
(prenos deleža države in občine)
(1) Republika Slovenija neodplačno prenese
svoj solastniški delež ali nedoločen delež na nepremičnini članov, ki je v
skupni lastnini, v agrarni skupnosti na druge člane agrarne skupnosti, če tako
odločitev sprejme občni zbor z večino vseh glasov.
(2) V primeru iz prejšnjega odstavka se
delež Republike Slovenije ne prenese na občino, če je članica agrarne
skupnosti, pri čemer njen solastniški delež pridobijo drugi člani agrarne
skupnosti v enakem deležu.
(3) Občina lahko neodplačno prenese svoj
solastniški delež ali nedoločen delež na nepremičnini članov, ki je v skupni
lastnini, v agrarni skupnosti na druge člane agrarne skupnosti, če tako
odločitev sprejme občni zbor z večino vseh glasov.
(4) V primeru iz prvega in tretjega
odstavka tega člena člani agrarne skupnosti pridobijo lastninsko pravico, ki je
predmet prenosa, v enakem deležu.
(5) Solastniški delež, ki je pridobljen v
skladu s tem členom, ne more biti predmet razpolaganja v skladu s tretjim
odstavkom 37. člena tega zakona.
44. člen
(prenos pravnega nasledstva pri skupni
lastnini)
(1) Član, ki ima nedoločen delež na
nepremičnini članov, ki je v skupni lastnini, ga lahko prenese s pravnim
poslom.
(2) Pri sklenitvi pravnega posla iz
prejšnjega odstavka se smiselno uporabljajo določbe 42. in 43. člena tega
zakona.
IX. PRIDOBIVANJE NEPREMIČNIN
45. člen
(pridobivanje novih nepremičnin)
(1) Člani lahko pridobijo lastninsko
pravico na drugih nepremičninah, če tako odločitev sprejme občni zbor z dvema
tretjinama vseh glasov članov in se v primeru odplačnega pravnega posla kupnina
v celoti zagotovi z računa agrarne skupnosti.
(2) Na nepremičnini iz prejšnjega odstavka
člani pridobijo lastninsko pravico v sorazmerju z njihovim deležem na
nepremičninah članov.
(3) Za pridobivanje nepremičnin po tem
členu se ne uporabljajo določbe zakona, ki ureja stvarno premoženje države in
samoupravnih lokalnih skupnosti.
X. DEJAVNOSTI AGRARNE SKUPNOSTI
46. člen
(dejavnosti)
(1) Na premoženju, ki je v solastnini
oziroma skupni lastnini članov, lahko člani opravljajo kmetijsko in gozdarsko
dejavnost.
(2) Ne glede na določbe zakona, ki ureja
kmetijstvo, se tudi prva faza predelave mleka živine na paši na planinah in
skupnih pašnikih, katerih najnižja točka je na nadmorski višini najmanj 750
metrov, v obdobju paše živine od začetka junija do konca septembra in prodaja
teh izdelkov na kraju proizvodnje štejeta za kmetijsko dejavnost.
47. člen
(osebno dopolnilno delo)
(1) Ne glede na določbe zakona, ki ureja
osebno dopolnilno delo, lahko pastir v obdobju paše živine od začetka junija do
konca septembra opravlja delo na planini ali skupnem pašniku kot osebno
dopolnilno delo.
(2) Vrednotnico v primeru iz prejšnjega
odstavka kupi predsednik agrarne skupnosti.
XI. DEDOVANJE
48. člen
(splošno)
Za dedovanje premoženja člana, ki je v
solastnini oziroma skupni lastnini članov (v nadaljnjem besedilu: premoženje člana),
se uporabljajo splošna pravila o dedovanju, če ta zakon ne določa drugače.
49. člen
(pravilo enega dediča)
Premoženje člana deduje samo en dedič.
1. Dedovanje na podlagi zakona
50. člen
(določitev dediča)
Premoženje člana se v primeru, da je več
dedičev istega dednega reda, deduje po naslednjem vrstnem redu:
-       
dedič, ki izkaže interes po sodelovanju v agrarni skupnosti in ga za to
sporazumno izberejo vsi dediči;
-       
dedič, ki ima stalno prebivališče na območju občine, kjer leži agrarna
skupnost. Če je takih več, ima prednost sorodnik iz krajevne skupnosti, kjer
leži agrarna skupnost. Če je takih več, ima prednost sorodnik iz bližnjega
kolena. Ob enakih pogojih ima prednost tisti, ki ga izbere upravni odbor
agrarne skupnosti;
-       
dedič, ki ga določi sodišče. Sodišče pri določitvi dediča upošteva:
oddaljenost stalnega prebivališča od občine, kjer leži agrarna skupnosti;
dejstvo, da je dedič prevzemnik zaščitene kmetije; usposobljenost za
opravljanje kmetijske in gozdarske dejavnosti in mnenje upravnega odbora
agrarne skupnosti.
51. člen
(zapuščina brez dedičev)
(1) Zapuščina brez dedičev postane last
občine, kjer ima agrarna skupnost sedež.
(2) Ne glede na prejšnji odstavek zapuščina
brez dedičev postane last članov agrarne skupnosti, če tako odločitev sprejme občni
zbor z večino vseh glasov.
(3) V primeru iz prvega in drugega odstavka
tega člena ni izplačila nujnih deležev.
(4) V primeru iz drugega odstavka tega
člena se solastniški delež ne prenese na Republiko Slovenijo oziroma občino, če
je članica agrarne skupnosti.
(5) V primeru iz drugega odstavka tega
člena člani agrarne skupnosti pridobijo lastninsko pravico, ki je predmet
prenosa, v sorazmerju z njihovim deležem na nepremičnini.
52. člen
(izplačilo nujnega deleža)
(1) Vrednost zapuščine iz tega zakona, na
podlagi katere se izračuna nujni delež, se ugotovi na podlagi meril, ki jih
vlada določi s predpisom glede na boniteto zemljišč v skladu s predpisi, ki
urejajo evidentiranje nepremičnin, vrsto dejanske rabe v skladu s predpisom, ki
ureja vrsto dejanske rabe zemljišč, in omejitve pri upravljanju premoženja
članov, ki je v solastnini oziroma skupni lastnini članov po tem zakonu.
(2) Rok za izplačilo nujnega deleža določi
sodišče glede na gospodarsko zmožnost in socialne razmere dediča in ne sme biti
krajši od enega leta in ne daljši od 10 let.
2. Dedovanje na podlagi oporoke
53. člen
(določitev dediča in volilo)
(1) Premoženje člana agrarne skupnosti
lahko oporočitelj z oporoko zapusti samo enemu dediču.
(2) Če oporočitelj razpolaga s premoženjem
v nasprotju s prejšnjim odstavkom, se deduje na podlagi zakona.
XII. PRENEHANJE AGRARNE SKUPNOSTI
54. člen
(preoblikovanje agrarne skupnosti v pravno
osebo)
(1) Agrarna skupnost se lahko preoblikuje v
pravno osebo, če člani soglasno sprejmejo ustrezen akt o ustanovitvi pravne
osebe, s katerim na novoustanovljeno pravno osebo prenesejo vse svoje stvarne
pravice na nepremičnem in premičnem premoženju, ki je v solastnini oziroma
skupni lastnini članov.
(2) Ne glede na določbe zakona, ki ureja
gospodarske družbe, se v primeru preoblikovanja agrarne skupnosti v družbo z
omejeno odgovornostjo v skladu s tem členom šteje, da je podano dovoljenje
ministra, pristojnega za gospodarstvo, če je družbenikov več kot 50.
55. člen
(pravica zahtevati delitev)
(1) Ne glede na določbe stvarnopravnega
zakonika lahko delitev solastnine pred sodiščem zahtevajo člani, katerih deleži
na nepremičninah članov skupaj predstavljajo več kot tri četrtine.
(2) Ne glede na določbo prejšnjega odstavka
lahko delitev solastnine pred sodiščem zahteva vsak član, če delež enega člana
na nepremičnem premoženju presega več kot eno polovico.
XIII. NADZOR IN SANKCIJE
56. člen
(nadzor)
(1) Nadzor nad izvajanjem določb 17. in 18.
člena tega zakona izvajajo inšpektorji, pristojni za kmetijstvo.
(2) Pri izvajanju inšpekcijskega nadzora
imajo kmetijski inšpektorji pristojnosti in pooblastila, kot jih določa zakon,
ki ureja kmetijstvo.
57. člen
(prekrški)
(1) Z globo od 200 do 800 eurov se za
prekršek kaznuje predsednik agrarne skupnosti, če ne javlja sprememb podatkov v
skladu z 17. in 18. členom tega zakona.
(2) Za prekršek iz tega zakona se sme v
hitrem postopku izreči globa tudi v znesku, ki je višji od najnižje predpisane
globe, določene s tem zakonom.

Zakon o agrarnih skupnostih – ZAgrS (Uradni
list RS, št. 74/15) vsebuje naslednje prehodne in
končno določbo:
»XIV. PREHODNE IN KONČNA DOLOČBA
58. člen
(postopki
dedovanja)
(1) Upravne enote po uradni dolžnosti v
enem letu od uveljavitve tega zakona oziroma od pravnomočnosti odločbe o
vrnitvi nepremičnega premoženja, če odločba ob uveljavitvi tega zakona še ni
postala pravnomočna, preverijo, ali so v zemljiški knjigi kot imetniki
lastninske pravice pri nepremičninah, ki so bile predmet vračanja po ZPVAS ali
ZDen, vpisane fizične ali pravne osebe, ki so lahko nosilci pravic in
obveznosti.
(2) Če upravna enota ugotovi, da osebe iz
prejšnjega odstavka ne obstajajo več, o tem obvesti pristojno sodišče. Sodišča
v treh mesecih od obvestila upravne enote po uradni dolžnosti uvedejo postopke
dedovanja.
59. člen
(vzpostavitev
registra)
(1) Register iz 15. člena tega zakona se
vzpostavi 1. januarja 2016.
(2) Določbe tega zakona, ki se nanašajo na
register, se začnejo uporabljati 1. januarja 2016.
60. člen
(sklic prvega
občnega zbora)
(1) Ne glede na določbe 22. člena tega
zakona prvi občni zbor v skladu s tem zakonom skliče katerikoli član agrarne
skupnosti, ki je bila vzpostavljena na podlagi ZPVAS.
(2) Na prvem občnem zboru po tem zakonu
mora biti prisoten upravni delavec upravne enote, na območju katere je večji
del nepremičnin, ki so v lasti članov, ali notar.
61. člen
(rok za izdajo
podzakonskih predpisov)
(1) Minister, pristojen za kmetijstvo in
gozdarstvo, v soglasju z ministrom, pristojnim za upravo, izda predpis iz
21. člena tega zakona v šestih mesecih po uveljavitvi tega zakona.
(2) Vlada Republike Slovenije izda predpis
iz 52. člena tega zakona v enem letu po uveljavitvi tega zakona. Do uveljavitve
tega predpisa se vrednost nujnega deleža ugotavlja na podlagi dosedanjih
predpisov.
62. člen
(postopki
vračanja premoženja po ZPVAS)
(1) Ne glede na določbe ZPVAS se v
postopkih vračanja premoženja osebam, ki so člani agrarne skupnosti v drugi
državi in postopki vračanja premoženja še niso končani do uveljavitve tega
zakona, vrne premoženje na pravno osebo agrarno skupnost v drugi državi, katere
člani so, če nacionalna ureditev druge države dopušča, da je agrarna skupnost
pravna oseba.
(2) Premoženja, ki je vrnjeno po prejšnjem
odstavku, agrarna skupnost ne sme odtujiti, razen v primeru javne koristi.
63. člen
(prenehanje
veljavnosti določbe ZPVAS)
V sedmih letih od uveljavitve tega zakona
preneha veljati 11. člen ZPVAS.
64. člen
(uveljavitev
zakona)
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o agrarnih
skupnostih – ZAgrS-A (Uradni list RS, št. 44/22) spreminja 63. člen zakona tako, da
se glasi:
»63. člen
(prenehanje
veljavnosti določbe ZPVAS)
V desetih letih od uveljavitve tega zakona preneha veljati 11. člen ZPVAS.«;
ter vsebuje naslednje prehodne in končno
določbo:
»PREHODNE IN KONČNA DOLOČBA
13. člen
(prehod na
ureditev)
(1) Agrarne skupnosti iz novega drugega
odstavka 2. člena zakona ter agrarne skupnosti, ki niso bile registrirane
po zakonu in so bile vzpostavljene in organizirane na podlagi Zakona o ponovni
vzpostavitvi agrarnih skupnosti ter vrnitvi njihovega premoženja in pravic
(Uradni list RS, št. 5/94, 38/94, 69/95, 22/97, 56/99, 72/00, 87/11 in
14/15 – ZUUJFO; v nadaljnjem besedilu: ZPVAS), se morajo v petih letih od
uveljavitve tega zakona vpisati v register iz 15. člena zakona.
(2) Agrarne skupnosti, vzpostavljene in organizirane
po ZPVAS, ki so registrirane po zakonu ohranijo davčno številko.
(3) Agrarne skupnosti vzpostavljene in
organizirane po ZPVAS, ki so registrirane po zakonu in jim je bila odvzeta
davčna številka, lahko na novo pridobijo davčno številko.
14. člen
(uporaba
51. člena zakona)
Nov drugi odstavek 51. člena zakona se
uporablja za zapuščinske postopke, začete po uveljavitvi tega zakona.
15. člen
(izvedba
prenosa solastniškega deleža Republike Slovenije)
Prenos solastniškega deleža Republike
Slovenije v skladu z novim 43.b členom zakona se izvede v dveh letih od
uveljavitve tega zakona.
16. člen
(začetek
veljavnosti)
Ta zakon začne veljati petnajsti dan po
objavi v Uradnem listu Republike Slovenije.«.