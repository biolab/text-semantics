I. SPLOŠNE DOLOČBE
1. člen
(vsebina in namen zakona)
S tem zakonom se ureja premostitveno
zavarovanje poklicnih športnikov oziroma športnic (v nadaljnjem besedilu:
poklicni športnik) in vrhunskih športnikov oziroma športnic (v nadaljnjem
besedilu: vrhunski športnik), s katerim se zagotavlja njihova socialna varnost
po zaključku aktivne športne kariere (v nadaljnjem besedilu: premostitveno zavarovanje).
2. člen
(temeljna načela)
Premostitveno zavarovanje temelji na
plačevanju prispevkov poklicnih in vrhunskih športnikov ter na zavezi države,
da bo premostitveno zavarovanje podpirala z ustreznimi davčnimi olajšavami.
3. člen
(pomen izrazov)
Izrazi, uporabljeni v tem zakonu, imajo
naslednji pomen:
1.     
član oziroma članica (v nadaljnjem besedilu: član) premostitvenega sklada
je zavarovanec oziroma zavarovanka (v nadaljnjem besedilu: zavarovanec), ki je
lastnik sorazmernega dela premoženja premostitvenega sklada;
2.     
osebni račun člana premostitvenega sklada je evidenca enot premoženja
posameznega člana premostitvenega sklada;
3.     
poklicni športnik je oseba, ki ima sklenjeno pogodbo o zaposlitvi in je
zaposlena kot športnik v Republiki Sloveniji, ali oseba, ki je vpisana v razvid
poklicnih športnikov in ima status poklicnega športnika v skladu z zakonom, ki
ureja šport, ali oseba, ki na podlagi civilne pogodbe dela kot športnik v
tujini;
4.     
premostitvena renta je denarni znesek, ki ga zavarovalnica na podlagi
sklenjene pogodbe mesečno izplačuje zavarovancu;
5.     
premostitveni sklad je sklad iz 15. člena tega zakona;
6.     
premostitveno zavarovanje je sistem davčno stimuliranega varčevanja, ki
zavarovancem zagotavlja socialno varnost v prehodnem obdobju po zaključku
športne kariere;
7.     
prispevki so zneski, ki se plačujejo v korist zavarovanca in ki se
upoštevajo pri določanju pravic iz zavarovanja po tem zakonu;
8.     
upravljavec premostitvenega sklada je pravna oseba, ki upravlja
premostitveni sklad;
9.     
vrhunski športnik je oseba, ki ima v skladu z zakonom, ki ureja šport,
naziv vrhunskega športnika;
10.  
zavarovanec je oseba, ki je v skladu s tem zakonom obvezno ali
prostovoljno vključena v premostitveno zavarovanje poklicnih in vrhunskih
športnikov;
11.  
izrazi: vzajemni pokojninski sklad, pokojninski sklad, čista vrednost
sredstev, enota premoženja, vrednost enote premoženja imajo enak pomen kot v
zakonu, ki ureja pokojninsko in invalidsko zavarovanje;
12.  
izrazi: vzajemni sklad, skrbniške storitve, skrbnik imajo enak pomen kot
v zakonu, ki ureja investicijske sklade in družbe za upravljanje.
4. člen
(smiselna uporaba ZPIZ-2)
Če v tem zakonu ni določeno drugače, se za
izvajanje premostitvenega zavarovanja in poslovanje premostitvenega sklada
smiselno uporabljajo 243. člen, 246. člen, 247. člen,
264. člen, 265. člen, 267. člen, 270. člen, 271. člen,
prvi do tretji, šesti in sedmi odstavek 272. člena, 276. člen, 279.
do 284. člen, 286. člen, 287. člen, 289. do 292. člen,
drugi in tretji odstavek 294. člena, 302. člen, 304. do
307. člen, 309. člen, 310. člen, 352. do 354. člen in 358.
do 376. člen Zakona o pokojninskem in invalidskem zavarovanju (Uradni list
RS, št. 96/12, 39/13, 99/13 – ZSVarPre-C, 101/13 – ZIPRS1415, 44/14 –
ORZPIZ206, 85/14 – ZUJF-B in 95/14 – ZUJF-C).
II. PREMOSTITVENO ZAVAROVANJE
5. člen
(zavarovanci)
(1) V premostitveno zavarovanje se obvezno
vključijo poklicni športniki, ki imajo sklenjeno pogodbo o zaposlitvi s
športnim društvom, ki je član nacionalne panožne športne zveze ali z nacionalno
panožno športno zvezo (v nadaljnjem besedilu: športno društvo).
(2) V premostitveno zavarovanje se lahko
prostovoljno vključijo športniki, ki imajo v skladu z zakonom, ki ureja šport,
naziv vrhunskega športnika in imajo stalno prebivališče v Republiki Sloveniji.
6. člen
(zavezanec za prispevek)
(1) Zavezanec za prispevek za zavarovance
iz prvega odstavka 5. člena tega zakona je športno društvo, s katerim ima
zavarovanec sklenjeno pogodbo o zaposlitvi.
(2) Zavezanec za prispevek za zavarovance
iz drugega odstavka 5. člena tega zakona ter za zavarovance iz prvega
odstavka 5. člena tega zakona od prejemkov, ki jih ne izplača zavezanec za
prispevek iz prejšnjega odstavka, je zavarovanec sam.
7. člen
(vrste pravic)
S premostitvenim zavarovanjem se
zavarovancu zagotavlja:
1.     
premostitvena renta, ki se izplačuje v mesečnih zneskih, ali
2.     
enkratno denarno izplačilo v višini odkupne vrednosti enot premoženja,
vpisanega na osebnem računu zavarovanca.
8. člen
(prepoved zastave in neprenosljivost
pravic)
(1) Zavarovanec ne sme zastaviti pravic iz
naslova sredstev premostitvenega sklada, vpisanih na njegovem osebnem računu.
(2) Pravice iz premostitvenega zavarovanja
so neprenosljive, razen v primerih iz tretjega odstavka 31. člena ter
tretjega in četrtega odstavka 32. člena tega zakona.
9. člen
(trajanje premostitvenega zavarovanja in
članstva v premostitvenem skladu)
(1) Premostitveno zavarovanje se za
zavarovanca iz prvega odstavka 5. člena tega zakona začne z datumom
nastopa dela na podlagi pogodbe o zaposlitvi, kot je določena s predpisi, ki
urejajo delovna razmerja, ter se zaključi z datumom prenehanja dela na podlagi
pogodbe o zaposlitvi, kot je določena s predpisi, ki urejajo delovna razmerja.
(2) Premostitveno zavarovanje se za
zavarovanca iz drugega odstavka 5. člena tega zakona začne z dnem vpisa
zavarovanca v register zavarovancev iz 11. člena tega zakona in se
zaključi z dnem izpisa zavarovanca iz registra zavarovancev iz 11. člena
tega zakona.
(3) Zavarovanec postane član
premostitvenega sklada s prvim dnem meseca, v katerem je bilo plačilo prispevka
izvedeno. Članstvo v premostitvenem skladu preneha, ko član premostitvenega
sklada uveljavi pravico iz 31. ali 32. člena tega zakona in upravljavec
premostitvenega sklada unovči odkupno vrednost enot premoženja.
(4) Upravljavec premostitvenega sklada izda
zavarovancu obvestilo o vključitvi v premostitveni sklad.
10. člen
(pogoji za pridobitev pravice)
(1) Pravico iz 7. člena tega zakona
pridobi član premostitvenega sklada po dopolnitvi 30. leta starosti ter jo
lahko uveljavi, ko zaključi z aktivno športno kariero.
(2) Ne glede na prejšnji odstavek pravico
iz 7. člena tega zakona pridobi tudi član premostitvenega sklada, ki še ni
dopolnil 30 let starosti, če je zaključil z aktivno športno kariero zaradi
zdravstvene nezmožnosti ali poškodbe oziroma posebnosti športne panoge (v
nadaljnjem besedilu: predčasna pridobitev pravice).
(3) O pravici do predčasne pridobitve
pravice odloči ministrstvo, pristojno za šport, z odločbo.
(4) Ponovna vključitev v zavarovanje po tem
zakonu, po uveljavitvi pravice iz 7. člena tega zakona, ni možna.
11. člen
(register zavarovancev)
(1) Ministrstvo, pristojno za šport, za
potrebe odločanja in nadzora po tem zakonu in za potrebe posredovanja podatkov
iz registra upravljavcu premostitvenega sklada po tem zakonu, upravlja register
zavarovancev iz 5. člena tega zakona.
(2) V registru zavarovancev se obdelujejo
naslednji podatki:
1.     
osebni podatki zavarovanca: ime in priimek, rojstni datum, spol, davčna
številka oziroma ustrezna identifikacijska številka tujca, enotna matična
številka občana oziroma isti povezovalni znak, ki je določen za tujca na
njegovem osebnem dokumentu države državljanstva ali je določen za njega na drug
način s strani njegove države, naslov stalnega oziroma začasnega prebivališča,
državljanstvo, športna panoga;
2.     
podatki o zavezancu za prispevek, vključno z vrsto zavezanca (športno
društvo ali zavarovanec);
3.     
podlaga za vključitev zavarovanca v premostitveno zavarovanje, skladno s
5. členom, določena po časovnih obdobjih, če je zavarovanec vključen po
različnih podlagah;
4.     
datum izplačila odkupne vrednosti enot premoženja na podlagi uveljavitve
pravice iz 7. člena tega zakona, vrsta uveljavljene pravice in čas
izplačevanja premostitvene rente;
5.     
datum začetka in zaključka premostitvenega zavarovanja, kot je določen v
prvem in drugem odstavku 9. člena tega zakona;
6.     
datum vpisa v register zavarovancev in izpisa iz registra zavarovancev;
7.     
datum veljavnosti odločbe o nazivu vrhunskega športnika;
8.     
datum morebitnega ponovnega vpisa v register zavarovancev in izpisa iz
registra zavarovancev.
(3) Podatki o zavezancu iz 2. točke
prejšnjega odstavka vsebujejo:
1.     
ime in sedež;
2.     
športno panogo;
3.     
davčno številko;
4.     
matično številko;
5.     
kontaktne podatke.
(4) Športno društvo prijavi zavarovanca iz
prvega odstavka 5. člena tega zakona v register zavarovancev najkasneje v
30 dneh od datuma nastopa dela na podlagi pogodbe o zaposlitvi na obrazcu, ki
ga predpiše minister, pristojen za šport. Vpis v register zavarovancev je
konstitutivne narave za pridobitev statusa zavarovanca. Vpis v register
zavarovancev učinkuje od datuma nastopa dela na podlagi pogodbe o zaposlitvi.
(5) Zavarovanec iz drugega odstavka
5. člena tega zakona se prijavi v register zavarovancev sam, in sicer na
obrazcu, ki ga predpiše minister, pristojen za šport.
(6) Ko preneha podlaga za prijavo v register
zavarovancev, določena v prvem odstavku 5. člena tega zakona, je športno društvo
dolžno odjaviti zavarovanca iz registra v 30 dneh, in sicer na obrazcu, ki ga
predpiše minister, pristojen za šport.
(7) Ko preneha podlaga za vključitev v
register zavarovancev, določena v drugem odstavku 5. člena tega zakona, ministrstvo
po uradni dolžnosti izpiše zavarovanca iz registra zavarovancev.
(8) Ministrstvo, pristojno za šport, o
vpisu in izpisu posameznika iz registra zavarovancev izda odločbo.
(9) Športno društvo oziroma zavarovanec
mora sporočiti spremembe podatkov iz drugega in tretjega odstavka tega člena
najkasneje v 15 dneh od nastanka spremembe.
(10) Osebni podatki se zbirajo neposredno
od športnega društva oziroma zavarovanca.
(11) Podatek iz 4. točke drugega odstavka
tega člena sporoči upravljavec premostitvenega sklada do 15. v mesecu za
pretekli mesec.
(12) Ministrstvo, pristojno za šport,
podatke, ki jih vodi v registru zavarovancev, posreduje upravljavcu v rokih in
na način, ki omogoča nemoteno izvajanje premostitvenega zavarovanja skladno s
tem zakonom.
(13) Podatki iz drugega in tretjega
odstavka tega člena se hranijo deset let po zadnjem izplačilu premostitvene
rente ali odkupne vrednosti enot premoženja.
12. člen
(viri in roki plačevanja prispevka)
(1) Prispevek se lahko plačuje samo iz:
1.     
sredstev športnega društva, ki so v skladu s tem zakonom namenjena za
plačilo prispevka za premostitveno zavarovanje zavarovanca iz prvega odstavka
5. člena tega zakona;
2.     
premij oziroma nagrad, ki jih zavarovanec prejme iz naslova uspešnosti
oziroma zaradi doseganja posebnih rezultatov in
3.     
sponzorskih sredstev, ki jih prejme zavarovanec.
(2) Zavezanec za prispevek iz prvega
odstavka 6. člena tega zakona prispevek obračuna in plača najpozneje do
10. v mesecu za pretekli mesec, obveznost obračuna in plačila prispevka pa
preneha, če vsota plačanih prispevkov za posameznega zavarovanca v posameznem
koledarskem letu doseže najvišjo dovoljeno višino vplačil iz četrtega odstavka
13. člena tega zakona.
(3) Zavezanec za prispevek iz drugega
odstavka 6. člena tega zakona lahko prispevek obračuna in plača najpozneje
do konca koledarskega leta, za katero plačuje prispevek.
13. člen
(višina prispevkov)
(1) Za zavarovanca iz prvega odstavka
5. člena tega zakona se višina prispevka – če se prispevek plačuje iz
sredstev iz 1. točke prvega odstavka 12. člena tega zakona – ki se
obračuna in plača mesečno, določi na podlagi mesečne osnove za plačilo
prispevka in znaša:
1.     
osnova od vključno minimalne plače do 1.500 eurov: 50 eurov + 20%
zneska, ki presega minimalno plačo;
2.     
osnova od vključno 1.500 eurov do 3.500 eurov: 190 eurov + 30% zneska,
ki presega 1.500 eurov;
3.     
osnova od vključno 3.500 eurov do 5.500 eurov: 790 eurov + 40% zneska,
ki presega 3.500 eurov;
4.     
osnova od vključno 5.500 eurov do 9.000 eurov: 1.590 eurov + 45% zneska,
ki presega 5.500 eurov;
5.     
osnova nad vključno 9.000 eurov: 3.165 eurov + 50% zneska, ki presega
9.000 eurov.
(2) Mesečna osnova za določitev višine
prispevka iz prejšnjega odstavka je plača ali nadomestilo plače, ki ju zavarovanec
prejme od zavezanca za prispevek v posameznem mesecu. Nadomestilo plače se
šteje v osnovo pod pogojem, da zavezanca za prispevek tudi bremeni. Šteje se,
da je plača oziroma nadomestilo plače prejeto, ko je izplačano zavarovancu.
(3) Zavarovanec iz drugega odstavka
5. člena tega zakona ter zavarovanec iz prvega odstavka 5. člena tega
zakona, če se prispevek plačuje iz sredstev iz 2. in 3. točke prvega odstavka
12. člena tega zakona, se o plačilu in višini prispevka, ki ga bo plačal
za posamezno koledarsko leto iz prejemkov iz 2. in 3. točke prvega odstavka
12. člena tega zakona, prejetih v tem koledarskem letu, odloči sam. Šteje
se, da je prejemek prejet, ko je izplačan zavarovancu.
(4) Ne glede na prvi in tretji odstavek
tega člena se za zavarovanca v posameznem koledarskem letu ne more plačati
prispevka višjega od 150.000 eurov. Upravljavec premostitvenega sklada ob
prejemu posameznega plačila preveri kumulativno višino plačanega prispevka v
koledarskem letu za posameznega zavarovanca ter zavrne plačilo, če je
kumulativna višina prispevka že dosegla 150.000 eurov oziroma zavrne del
plačila, ko kumulativna višina prispevka doseže 150.000 eurov. O tem obvesti
zavarovanca ter zavezanca za prispevek.
(5) Zneski iz prvega in četrtega odstavka
tega člena se enkrat letno uskladijo z rastjo cen življenjskih potrebščin v
Republiki Sloveniji za mesec november tekočega leta v primerjavi z novembrom
prejšnjega leta, po podatkih Statističnega urada Republike Slovenije.
(6) Minister, pristojen za šport, vsako
leto v Uradnem listu Republike Slovenije objavi zneske iz prejšnjega odstavka.
III. PREMOSTITVENI SKLAD
14. člen
(oblikovanje premostitvenega sklada)
Upravljavec premostitvenega sklada oblikuje
premostitveni sklad tako, da sprejme pravila upravljanja premostitvenega sklada
in s skrbnikom sklene pogodbo o opravljanju skrbniških storitev.
15. člen
(zbiranje in upravljanje prispevkov)
(1) Prispevki se v času trajanja
zavarovanja zbirajo in upravljajo v Skladu premostitvenega zavarovanja
poklicnih in vrhunskih športnikov.
(2) Premostitveni sklad je premoženje,
financirano s prispevki po tem zakonu in ustvarjeno z upravljanjem s temi
sredstvi in je namenjeno zagotavljanju pravic iz 7. člena tega zakona.
(3) Premostitveni sklad je v lasti
zavarovancev premostitvenega zavarovanja. Zavarovanec z vplačilom prispevka
postane lastnik sorazmernega dela premoženja premostitvenega sklada.
(4) Premostitveni sklad ni pravna oseba.
16. člen
(pogodba o financiranju premostitvenega
zavarovanja)
(1) Zavezanec za prispevek najkasneje v
roku 30 dni po vpisu v register zavarovancev iz 11. člena tega zakona z
upravljavcem sklene pogodbo o financiranju premostitvenega zavarovanja.
(2) S pogodbo o financiranju
premostitvenega zavarovanja zavezanec za prispevek in upravljavec
premostitvenega sklada določita način plačevanja prispevkov in posredovanja
podatkov po tem zakonu.
17. člen
(upravljavec premostitvenega sklada)
Upravljavec premostitvenega sklada je
Kapitalska družba pokojninskega in invalidskega zavarovanja, d.d., ki
premostitveni sklad oblikuje in upravlja ločeno od svojega premoženja in
drugega premoženja v upravljanju.
18. člen
(evidence za potrebe izvajanja
premostitvenega zavarovanja)
(1) Za potrebe izvajanja premostitvenega
zavarovanja upravljavec premostitvenega sklada vodi naslednje evidence:
1.     
evidenco članov premostitvenega sklada, ki vsebuje podatke iz drugega
odstavka 11. člena tega zakona;
2.     
evidenco zavezancev za prispevek, ki vsebuje podatke iz tretjega
odstavka 11. člena tega zakona;
3.     
evidenco o obračunanih in o plačanih prispevkih, ki vsebuje podatke o:
- 
zavezancu za obračun in plačilo prispevka;
- 
članu, za katerega je znesek obračunan in plačan;
- 
znesku obračunanega in plačanega prispevka in viru plačanega prispevka,
kot določa 12. člen tega zakona;
4.     
evidenco osebnih računov članov premostitvenega sklada, ki vsebuje
podatke o:
- 
posameznih vplačilih člana premostitvenega sklada,
- 
enotah premoženja premostitvenega sklada, izračunanih v skladu s
24. členom tega zakona.
(2) Upravljavec premostitvenega sklada
pridobi podatke iz 1. in 2. točke prejšnjega odstavka iz registra zavarovancev
iz 11. člena tega zakona, podatke iz 3. točke prejšnjega odstavka pa od
zavezanca za prispevek.
(3) Upravljavec premostitvenega sklada
podatke iz evidenc tega člena hrani deset let od dneva izplačila odkupne
vrednosti enot premoženja.
19. člen
(skrbnik premoženja premostitvenega
sklada)
(1) Upravljavec premostitvenega sklada za
račun premostitvenega sklada z banko, ki ima dovoljenje Banke Slovenije za
opravljanje skrbniških storitev za vzajemne sklade, sklene pogodbo o
opravljanju skrbniških storitev za premostitveni sklad.
(2) Za skrbniške storitve v zvezi z
upravljanjem premostitvenega sklada se smiselno uporabljajo določbe zakona, ki
ureja investicijske sklade in družbe za upravljanje, ki veljajo za opravljanje
skrbniških storitev za vzajemni sklad.
20. člen
(upravljanje premostitvenega sklada)
Upravljanje premostitvenega sklada obsega:
1.     
upravljanje premoženja premostitvenega sklada:
- 
sklepanje pravnih poslov, katerih predmet je premoženje premostitvenega
sklada;
- 
razpolaganje s premoženjem premostitvenega sklada zaradi izpolnitve
obveznosti iz poslov, sklenjenih pri upravljanju premoženja premostitvenega
sklada;
- 
sprejemanje izpolnitev obveznosti druge pogodbene stranke na podlagi
poslov, sklenjenih pri upravljanju premoženja premostitvenega sklada;
- 
uresničevanje pravic iz vrednostnih papirjev premostitvenega sklada ali
drugih finančnih naložb premostitvenega sklada;
- 
upravljanje tveganj premostitvenega sklada;
2.     
administrativne storitve:
- 
pravne storitve ter vodenje poslovnih knjig in sestavljanje poslovnih
poročil premostitvenega sklada;
- 
odnosi z zavarovanci premostitvenega sklada;
- 
vrednotenje sredstev in obveznosti ter izračunavanje vrednosti enote
premoženja premostitvenega sklada;
- 
pregled usklajenosti z zakonodajo;
- 
vodenje osebnih računov zavarovancev;
- 
administrativne storitve, povezane z vplačili in izplačili zavarovancem;
- 
hrambo dokumentacije in vodenje evidenc;
- 
druge administrativne storitve, povezane z delovanjem premostitvenega
sklada.
21. člen
(upravljanje premoženja premostitvenega
sklada)
(1) Upravljavec premostitvenega sklada
upravlja premoženje premostitvenega sklada v svojem imenu in za račun
premostitvenega sklada.
(2) Upravljavec premostitvenega sklada je
upravičen v svojem imenu in za račun premostitvenega sklada razpolagati s
premoženjem premostitvenega sklada in uresničevati pravice iz vrednostnih
papirjev premostitvenega sklada ali drugih finančnih naložb premostitvenega
sklada v skladu z določbami tega zakona.
(3) Pri ugotavljanju deleža glasovalnih
pravic upravljavca premostitvenega sklada v ciljni družbi se smiselno uporablja
peti odstavek 6. člena Zakona o prevzemih (Uradni list RS, št. 79/06,
67/07 – ZTFI, 1/08, 68/08, 35/11 – ORZPre75, 105/11 – odl. US, 10/12, 38/12,
56/13, 63/13 – ZS-K in 25/14).
(4) Upravljavec premostitvenega sklada
zagotovi, da se vse terjatve iz poslov, sklenjenih za račun premostitvenega
sklada, plačujejo oziroma izpolnjujejo v poslovno običajnih rokih.
22. člen
(prenos upravljanja premoženja
premostitvenega sklada)
(1) Upravljavec premostitvenega sklada
lahko pisno pooblasti osebo iz tretjega odstavka tega člena (v nadaljnjem
besedilu: pooblaščenec), da v njegovem imenu in za račun premostitvenega sklada
opravlja storitev upravljanja premoženja premostitvenega sklada iz 1. točke
20. člena tega zakona.
(2) Upravljavec premostitvenega sklada in
pooblaščenec skleneta pisno pogodbo, s katero upravljavec premostitvenega
sklada podeli pooblastilo za opravljanje storitev upravljanja premoženja
premostitvenega sklada pooblaščencu in s katero pogodbeni stranki podrobneje
opredelita medsebojne obveznosti, odgovornosti in pravice (v nadaljnjem
besedilu: pogodba o prenosu).
(3) Pooblaščenec je lahko le oseba:
1.     
ki je nadzorovana s strani Agencije za trg vrednostnih papirjev oziroma
drugega pristojnega organa države članice ali pristojnega organa tretje države
in ki je pridobila dovoljenje tega organa za opravljanje storitev upravljanja
premoženja za račun svojih strank;
2.     
ki za premostitveni sklad ne opravlja skrbniških storitev;
3.     
katere interesi niso v nasprotju z interesi pooblastitelja oziroma z
interesi zavarovancev.
(4) S prenosom upravljanja premoženja
premostitvenega sklada na pooblaščenca ni mogoče niti omejiti niti izključiti
odškodninske odgovornosti upravljavca in skrbnika premoženja premostitvenega
sklada (v nadaljnjem besedilu: skrbnik) za opravljanje izvedenih poslov.
(5) Upravljavec premostitvenega sklada
podeli pooblastilo za upravljanje premoženja premostitvenega sklada upoštevaje
naslednje pogoje in kriterije:
1.     
upravljavec premostitvenega sklada lahko, kljub podelitvi pooblastila,
deluje in upravlja premostitveni sklad v najboljšem interesu zavarovancev;
2.     
upravljavec premostitvenega sklada ima v vsakem trenutku pregled nad
izvajanjem posameznih poslov upravljanja premoženja;
3.     
upravljavec premostitvenega sklada lahko v skladu s podeljenim
pooblastilom v vsakem trenutku poda pooblaščencu nadaljnja navodila glede
upravljanja premoženja premostitvenega sklada;
4.     
upravljavec premostitvenega sklada lahko v vsakem trenutku, če to
zahteva interes zavarovancev, prekliče dano pooblastilo, pri čemer preklic
pooblastila stopi v veljavo takoj;
5.     
s podelitvijo pooblastila se ne zmanjša učinkovitost in možnost
opravljanja skrbniških storitev oziroma nalog skrbnika premostitvenega sklada;
6.     
skrbnik lahko ne glede na dano pooblastilo v vsakem trenutku pridobi vse
podatke in dokumentacijo od upravljavec premostitvenega sklada, potrebne za
nemoteno opravljanje skrbniških storitev in
7.     
skrbnik ima ne glede na podeljeno pooblastilo za opravljanje storitev
oziroma poslov vedno pregled nad poslovanjem premostitvenega sklada, za
katerega opravlja skrbniške storitve.
(6) Pogodba o prenosu začne veljati šele,
ko da k njej pisno soglasje skrbnik.
(7) Skrbnik ne da soglasja k pogodbi, če
oceni, da niso izpolnjeni pogoji iz 5. do 7. točke petega odstavka tega člena.
(8) Če skrbnik v času trajanja pogodbe o
prenosu ugotovi, da pooblaščenec ne izpolnjuje več pogojev iz 5. do 7. točke
petega odstavka tega člena, od upravljavca pisno zahteva, da pogodbo o prenosu
s pooblaščencem prekine.
(9) Če je pogodba o prenosu prekinjena na
podlagi prejšnjega odstavka, pooblaščenec ni upravičen do nadomestila zaradi
odstopa od pogodbe o prenosu.
23. člen
(stroški upravljanja premostitvenega
sklada)
(1) Upravljavec premostitvenega sklada je
upravičen do povračila vstopnih in izstopnih stroškov ter do letne provizije za
upravljanje premostitvenega sklada.
(2) Vstopni stroški se obračunajo v višini
3% od zneska vplačila.
(3) Izstopni stroški se obračunajo v višini
1% od zneska izplačila.
(4) Letna provizija za upravljanje
premostitvenega sklada se obračuna v višini 1% od povprečne letne čiste
vrednosti sredstev premostitvenega sklada.
(5) Poleg provizije za upravljanje je
upravljavec premostitvenega sklada iz sredstev premostitvenega sklada upravičen
izvršiti tudi plačila za stroške v zvezi z upravljanjem premostitvenega sklada,
ki so določeni v zakonu, ki ureja investicijske sklade in družbe za
upravljanje, v delu, ki se nanaša na vzajemne sklade.
24. člen
(čista vrednost sredstev, vrednost enote
premoženja, preračun vplačil in izplačil iz premostitvenega sklada ter vodenje
osebnih računov)
(1) Glede določitve čiste vrednosti
sredstev in vrednosti enote premoženja premostitvenega sklada, preračuna
vplačanih prispevkov v premostitveni sklad v enote premoženja premostitvenega
sklada in izračuna odkupne vrednosti enot premoženja premostitvenega sklada se
smiselno uporablja zakon, ki ureja pokojninsko in invalidsko zavarovanje, v
delu, ki velja za vzajemni pokojninski sklad, razen če ni s tem zakonom
določeno drugače.
(2) Obračunsko obdobje za izračun čiste
vrednosti sredstev in vrednosti enote premoženja premostitvenega sklada je
obdobje med dvema zaporednima obračunskima dnevoma. Obračunski dan je zadnji
delovni dan obračunskega obdobja.
(3) Enote premoženja premostitvenega sklada
knjiži upravljavec premostitvenega sklada v korist osebnih računov članov
premostitvenega sklada na ime posameznega člana premostitvenega sklada.
25. člen
(odbor premostitvenega sklada)
(1) Za spremljanje poslovanja premostitvenega
sklada se oblikuje odbor premostitvenega sklada.
(2) Odbor premostitvenega sklada je
strokovni organ, ki ga sestavlja sedem članov, od tega:
1.     
dva imenuje Vlada Republike Slovenije;
2.     
dva, ki sta predstavnika zavezancev za prispevek, imenuje Olimpijski
komite Slovenije – Združenje športnih zvez in
3.     
tri, ki so predstavniki zavarovancev, imenujejo reprezentativni sindikati
na področju športa, v katere so vključeni zavarovanci, po postopku, ki ga
določi upravljavec premostitvenega sklada.
(3) Člani odbora delujejo neodvisno in z
upravljavcem niso povezani na način, ki bi lahko vodil v konflikt interesov.
(4) Odbor premostitvenega sklada izmed
svojih članov izvoli predsednika in namestnika predsednika. Mandat članov
odbora traja štiri leta z možnostjo ponovnega imenovanja.
(5) Odbor premostitvenega sklada je
konstituiran, ko je imenovana več kot polovica članov. Vse materialne in
tehnične pogoje, potrebne za delovanje odbora, zagotovi upravljavec
premostitvenega sklada.
(6) Odbor premostitvenega sklada odloča z
navadno večino. Odbor način dela in odločanja uredi s poslovnikom.
(7) Odbor premostitvenega sklada se skliče
vsaj enkrat letno.
26. člen
(pristojnosti odbora premostitvenega
sklada)
Odbor premostitvenega sklada ima naslednje
pristojnosti:
1.     
preverja donosnost premostitvenega sklada;
2.     
daje mnenje k izbiri pooblaščenca za upravljanje premoženja;
3.     
daje mnenje k poročilom upravljavca o tveganjih, katerim je
premostitveni sklad izpostavljen;
4.     
obravnava način in pravilnost obveščanja zavezancev za prispevek in
članov premostitvenega sklada;
5.     
daje mnenje k letnemu poročilu premostitvenega sklada;
6.     
daje mnenje k spremembam pravil upravljanja premostitvenega sklada.
27. člen
(redno obveščanje o stanju na osebnih
računih članov premostitvenega sklada)
(1) Upravljavec premostitvenega sklada
članu premostitvenega sklada najkasneje do 31. januarja tekočega leta
vsako leto, po stanju na dan 31. decembra prejšnjega leta, izda potrdilo o
stanju na osebnem računu člana premostitvenega sklada in podatek o vseh
vplačilih v premostitveni sklad v preteklem letu.
(2) Upravljavec premostitvenega sklada
športnemu društvu do 31. januarja tekočega leta, po stanju na dan
31. decembra prejšnjega leta, predloži potrdilo o vseh vplačilih športnega
društva v prejšnjem koledarskem letu.
(3) Šteje se, da je obveznost iz prvega in
drugega odstavka tega člena izpolnjena, če upravljavec premostitvenega sklada
članom premostitvenega sklada omogoči elektronski sistem obveščanja v obliki
elektronskega predala ali če jim omogoči dostop do osebnega portala. Na zahtevo
člana premostitvenega sklada je upravljavec premostitvenega sklada dolžan
izdati tudi pisno potrdilo o stanju na osebnem računu, ki je legitimacijski
papir za uveljavljanje pravic iz premostitvenega zavarovanja.
(4) Agencija za trg vrednostnih papirjev
določi obrazca potrdil iz prvega in drugega odstavka tega člena ju objavi v
Uradnem listu Republike Slovenije.
28. člen
(avtomatično posredovanje podatkov
davčnemu organu)
(1) Upravljavec premostitvenega sklada
davčnemu organu dostavi podatke, potrebne za pobiranje dohodnine in davka od
dohodkov pravnih oseb, v zvezi z davčno obravnavo vplačil oziroma prispevkov iz
33. člena tega zakona, ter podatke, potrebne za identifikacijo zavarovanca
in zavezanca za prispevek.
(2) Upravljavec premostitvenega sklada
podatke iz tega člena dostavi davčnemu organu do 31. januarja tekočega
leta za preteklo leto.
(3) Minister, pristojen za finance,
podrobneje predpiše vrste, obliko in način posredovanja podatkov po tem členu.
29. člen
(likvidacija premostitvenega sklada)
(1) Likvidacija premostitvenega sklada se
izvede, če:
-       
je število članov premostitvenega sklada iz prvega odstavka 5. člena
manjše od 200 in v nadaljnjih šestih mesecih ponovno ne doseže 200 članov ali
-       
se čista vrednost sredstev premostitvenega sklada zniža pod 100.000
eurov in v nadaljnjih šestih mesecih ponovno ne doseže 100.000 eurov.
(2) Postopek likvidacije začne in vodi
upravljavec premostitvenega sklada.
(3) Za postopek likvidacije premostitvenega
sklada se smiselno uporabljajo določbe zakona, ki ureja investicijske sklade in
družbe za upravljanje, ki veljajo za vzajemni sklad.
(4) Izplačilo članom premostitvenega sklada
se v primeru likvidacije izvede v skladu z 31. in 32. členom tega zakona.
(5) Z začetkom postopka likvidacije ne
glede na določbe tega zakona preneha obveznost zavezancev za prispevek za
obračunavanje in plačevanje prispevka po tem zakonu.
(6) Stroške likvidacije premostitvenega
sklada nosi Sindikat športnikov Slovenije.
(7) Po zaključku likvidacije se ne glede na
določbe tega zakona nov premostitveni sklad ne oblikuje.
IV. UVELJAVLJANJE PRAVIC
30. člen
(zahteva za izplačilo enot premoženja)
(1) Član premostitvenega sklada lahko od
upravljavca premostitvenega sklada v primerih iz prvega in drugega odstavka 10. člena
tega zakona pisno zahteva, da mu izplača odkupno vrednost enot premoženja,
vpisanih na njegovem osebnem računu.
(2) Zahteva za izplačilo iz prejšnjega
odstavka se vloži na posebnem obrazcu, ki ga določi upravljavec premostitvenega
sklada. Sestavni del zahteve za izplačilo je izjava člana premostitvenega
sklada o tem, da je zaključil z aktivno športno kariero, ali odločba o izpisu
zavarovanca iz registra iz sedmega odstavka 11. člena tega zakona. V
primeru uveljavljanja predčasne pridobitve pravice je namesto izjave člana
premostitvenega sklada iz prejšnjega stavka sestavni del zahteve za izplačilo
odločba ministrstva, pristojnega za šport, iz tretjega odstavka 10. člena
tega zakona.
(3) Odkupna vrednost enot premoženja,
vpisanih na osebnem računu člana premostitvenega sklada, se izračuna glede na
vrednost enot premoženja premostitvenega sklada, ki velja po stanju na
obračunski dan obdobja iz drugega odstavka 24. člena tega zakona, v
katerem je bila podana popolna zahteva za izplačilo, zmanjšana za izstopne
stroške.
(4) Izplačilo odkupne vrednosti enot
premoženja, vpisanih na osebnem računu člana premostitvenega sklada,
upravljavec premostitvenega sklada izvede z nakazilom na ustrezen račun izbrane
zavarovalnice iz petega odstavka 31. člena tega zakona ali z izplačilom na
transakcijski račun člana premostitvenega sklada, najkasneje v 30 dneh po koncu
obračunskega obdobja iz prejšnjega odstavka.
(5) Z izplačilom odkupne vrednosti enot
premoženja, vpisanih na osebnem računu člana premostitvenega sklada, preneha
lastninska pravica člana premostitvenega sklada na sorazmernem delu premoženja
premostitvenega sklada.
(6) Obrazec iz drugega odstavka tega člena
določi in objavi na svoji spletni strani upravljavec premostitvenega sklada.
31. člen
(premostitvena renta)
(1) Premostitvena renta je časovno
limitiran denarni prejemek, ki se izplačuje mesečno in katerega višina ter
obdobje prejemanja sta odvisna od višine odkupne vrednosti enot premoženja
premostitvenega sklada, vpisanega na osebnem računu člana premostitvenega
sklada.
(2) Minimalni
čas izplačevanja premostitvene rente je:


 

odkupna vrednost

 

odkupna vrednost

 

št. enakih obrokov


nad

5.000 €

do vključno

10.000 €

najmanj

12


nad

10.000 €

do vključno

30.000 €

najmanj

24


nad

30.000 €

do vključno

60.000 €

najmanj

36


nad

60.000 €

do vključno

100.000 €

najmanj

48


nad

100.000 €

do vključno

250.000 €

najmanj

60


nad

250.000 €

 

 

najmanj

72


(3) Premostitvena
renta se izplačuje za vnaprej določeno obdobje, ne glede na to, ali je
zavarovanec živ ali ne. Če zavarovanec v času izplačevanja premostitvene rente
umre, pravica do preostalih obrokov rente preide na upravičence, določene v
pogodbi iz petega odstavka tega člena, oziroma na dediče, če upravičenec ni
določen.
(4) Ob izpolnitvi pogojev iz 10. člena
tega zakona ima član premostitvenega sklada pravico, da izbere zavarovalnico,
ki mu bo izplačevala premostitveno rento. Premostitveno rento lahko izplačuje
samo zavarovalnica, ki ima dovoljenje za opravljanje zavarovalnih poslov v
zavarovalni vrsti življenjskega zavarovanja po zakonu, ki ureja
zavarovalništvo.
(5) Na podlagi odločitve člana
premostitvenega sklada o izbiri zavarovalnice upravljavec premostitvenega
sklada unovči odkupno vrednost enot premoženja, vpisanih na osebnem računu
člana premostitvenega sklada, ter z izbrano zavarovalnico v imenu in za račun
zavarovanca sklene pogodbo, na podlagi katere zavarovancu pripada pravica do
premostitvene rente.
(6) Z dnem, ko upravljavec premostitvenega
sklada prenese odkupno vrednost enot premoženja na zavarovalnico, prenehajo vse
obveznosti upravljavca premostitvenega sklada iz naslova premostitvenega
zavarovanja po tem zakonu.
(7) Višino premostitvene rente izračuna
zavarovalnica iz petega odstavka tega člena.
32. člen
(enkratno izplačilo)
(1) Član premostitvenega sklada lahko od
upravljavca premostitvenega sklada zahteva enkratno denarno izplačilo v višini
odkupne vrednosti enot premoženja, vpisanega na osebnem računu člana
premostitvenega sklada, samo v primeru, če sredstva na njegovem osebnem računu
ob izpolnitvi pogojev iz 10. člena tega zakona ne presegajo 5.000 eurov.
(2) V primeru iz prejšnjega odstavka
upravljavec premostitvenega sklada odkupno vrednost enot premoženja, vpisanega na
osebnem računu člana premostitvenega sklada, izplača na transakcijski račun
člana premostitvenega sklada.
(3) Če član premostitvenega sklada umre
pred izpolnitvijo pogojev iz 10. člena tega zakona, pridobi oseba, ki jo
je član premostitvenega sklada imenoval za upravičenca v primeru smrti, pravico
zahtevati od upravljavca premostitvenega sklada, da ji izplača enkratno denarno
izplačilo v višini odkupne vrednosti enot premoženja, vpisanih na osebnem
računu člana premostitvenega sklada.
(4) Če član premostitvenega sklada ni
navedel upravičenca za primer smrti, preide pravica zahtevati od upravljavca
premostitvenega sklada izpolnitev obveznosti iz prejšnjega odstavka na dediče
člana premostitvenega sklada. Sestavni del vloge za enkratno denarno izplačilo
v višini odkupne vrednosti enot premoženja iz tega odstavka je pravnomočni
sklep o dedovanju.
V. DAVČNA OBRAVNAVA VPLAČIL IN IZPLAČIL
33. člen
(davčni status vplačil)
(1) Prispevki, ki jih vplačujejo zavezanci
za prispevke iz prvega odstavka 6. člena tega zakona, se ugotavljajo kot
odhodek po zakonu, ki ureja davek od dohodkov pravnih oseb.
(2) Prispevki iz prejšnjega odstavka za
zavarovanca iz 5. člena tega zakona niso obdavčljivi dohodki po zakonu, ki
ureja dohodnino, ter se ne vštevajo v osnovo za plačilo obveznih prispevkov za
socialno varnost.
(3) Prispevki, ki jih plačuje zavarovanec
sam kot zavezanec za prispevek iz drugega odstavka 6. člena tega zakona,
se priznajo kot odhodek pri obdavčevanju dohodkov iz dejavnosti, po zakonu, ki
ureja dohodnino, če se davčno osnovo ugotavlja na podlagi dejanskih prihodkov
in dejanskih odhodkov in če prejemki, od katerih se je obračunal in plačal
prispevek po tem zakonu, v skladu z zakonom, ki ureja dohodnino, niso oproščeni
dohodnine.
(4) Davčne ugodnosti iz prejšnjih odstavkov
tega člena se priznajo do višin, določenih v skladu s 13. členom tega
zakona.
34. člen
(davčni status izplačil)
(1) Premostitvena renta iz 1. točke
7. člena tega zakona se po zakonu, ki ureja dohodnino, šteje za dohodek iz
delovnega razmerja. V davčno osnovo se ne glede na zakon, ki ureja dohodnino,
všteva 30% premostitvene rente iz 1. točke 7. člena tega zakona.
(2) Enkratno denarno izplačilo iz 2. točke
7. člena tega zakona se po zakonu, ki ureja dohodnino, šteje za drug
dohodek.
V davčno osnovo se ne glede na zakon, ki
ureja dohodnino, všteva 50% enkratnega izplačila iz 2. točke 7. člena tega
zakona.
(3) Ne glede na zakon, ki ureja dohodnino,
se dohodnine ne plačuje od odkupne vrednosti enot premoženja, če upravljavec premostitvenega
sklada prenese odkupno vrednost enot premoženja na zavarovalnico in v imenu in
za račun zavarovanca sklene pogodbo, na podlagi katerega zavarovancu pripada
pravica do premostitvene rente.
VI. NADZOR
35. člen
(nadzor nad upravljanjem naložb
premostitvenega sklada)
(1) Za nadzor nad upravljanjem naložb
premostitvenega sklada je pristojna Agencija za trg vrednostnih papirjev.
(2) Za opravljanje nadzora iz prejšnjega
odstavka se smiselno uporabljajo določbe zakona, ki ureja pokojninsko in
invalidsko zavarovanje.
36. člen
(nadzor nad izplačevanjem, plačevanjem in
uveljavljanjem davčnih olajšav)
(1) Za nadzor nad izplačevalci
premostitvenih rent je pristojna Agencija za zavarovalni nadzor.
(2) Nadzor iz prejšnjega odstavka opravlja
Agencija za zavarovalni nadzor v skladu z določbami o postopku nadzora nad
zavarovalnicami po zakonu, ki ureja zavarovalništvo.
(3) Za nadzor nad obvezno vključitvijo
zavarovancev iz prvega odstavka 5. člena tega zakona v premostitveno
zavarovanje ter za nadzor nad obračunavanjem in plačevanjem prispevkov v
premostitveni sklad zavezancev za prispevek iz prvega odstavka 6. člena
tega zakona je pristojen organ, pristojen za inšpekcijo dela (v nadaljnjem
besedilu: inšpektorat).
(4) Inšpektorat opravlja nadzor v skladu z
določbami tega zakona, zakona, ki ureja inšpekcijo dela, in zakona, ki ureja
inšpekcijski nadzor.
(5) Za nadzor nad izvajanjem določb tega
zakona glede uveljavljanja davčnih olajšav je pristojen davčni organ v skladu z
zakonom, ki ureja davčni postopek, in zakonom, ki ureja finančno upravo.
VII. KAZENSKE DOLOČBE
37. člen
(prekrški športnega društva)
(1) Z globo od 3.000 do 20.000 eurov se
kaznuje športno društvo iz prvega odstavka 6. člena tega zakona, če:
1.     
v roku iz prvega odstavka 16. člena tega zakona ne sklene pogodbe o
financiranju premostitvenega zavarovanja za svoje zavarovance;
2.     
obveznih prispevkov po tem zakonu za zavarovance ne vplačuje oziroma jih
ne vplačuje v roku iz drugega odstavka 12. člena zakona.
(2) Z globo od 450 do 2.000 eurov se
kaznuje tudi odgovorna oseba športnega društva iz prvega odstavka 6. člena
tega zakona, ki stori prekršek iz prejšnjega odstavka.
(3) Z globo od 1.500 do 5.000 eurov se
kaznuje športno društvo iz prvega odstavka 6. člena tega zakona, ki v roku
iz četrtega, šestega in devetega odstavka 11. člena tega zakona ne prijavi
ali odjavi zavarovanca iz prvega odstavka 5. člena tega zakona v register
zavarovancev.
(4) Z globo od 500 do 1.000 eurov se
kaznuje odgovorna oseba športnega društva iz prvega odstavka 6. člena tega
zakona, ki stori prekršek iz prejšnjega odstavka.
38. člen
(prekrški upravljavca)
(1) Z globo od 1.250 do 125.000 eurov se za
prekršek kaznuje upravljavec premostitvenega sklada, če:
1.     
ne oblikuje in ne upravlja premostitvenega sklada ločeno od svojega
premoženja in drugega premoženja v upravljanju v skladu s 17. členom tega
zakona;
2.     
sklene pogodbo za opravljanje skrbniških storitev za premostitveni sklad
v nasprotju z 19. členom tega zakona ali pogodbe ne sklene;
3.     
si provizijo za upravljanje premostitvenega sklada obračunava in
izplačuje v nasprotju s 23. členom tega zakona;
4.     
ne izvaja obveščanja članov premostitvenega sklada in športnih društev v
skladu s 27. členom tega zakona.
(2) Z globo od 125 do 4.100 eurov se za
prekršek kaznuje odgovorna oseba upravljavca premostitvenega sklada, ki stori
prekršek iz prejšnjega odstavka.
VIII. PREHODNE IN KONČNI DOLOČBI
39. člen
(rok za izdajo podzakonskih aktov)
(1) Minister, pristojen za šport, predpiše
obrazce iz četrtega, petega in šestega odstavka 11. člena tega zakona do
30. junija 2016.
(2) Minister, pristojen za finance,
predpiše vrste, obliko in način posredovanja podatkov po 28. členu tega
zakona v roku treh mesecev od uveljavitve tega zakona.
(3) Agencija za trg vrednostih papirjev
določi obrazce potrdila o stanju na osebnem računu in potrdila o vplačilih, ki
jih je plačevalo športno društvo iz 27. člena tega zakona do
30. junija 2016.
(4) Upravljavec premostitvenega sklada
določi obrazec zahteve za izplačilo enot premoženja, vpisanih na osebnem računu
zavarovanca, iz 30. člena tega zakona do 30. junija 2016.
40. člen
(vzpostavitev registra zavarovancev)
Minister, pristojen za šport, vzpostavi
register zavarovancev iz 11. člena tega zakona do 30. junija 2016.
41. člen
(soglasje Agencije za trg vrednostnih
papirjev)
Upravljavec premostitvenega sklada predloži
Agenciji za trg vrednostnih papirjev zahtevo za izdajo soglasij k pravilom
upravljanja premostitvenega sklada in k pogodbi o opravljanju skrbniških
storitev najkasneje do 30. junija 2016.
42. člen
(naložbe premostitvenega sklada)
Naložbe premostitvenega sklada se uskladijo
z določbami tega zakona, ko doseže vrednost sredstev premostitvenega sklada
vrednost 1.000.000 eurov.
43. člen
(ugotavljanje ustreznosti premostitvenega
sklada in likvidacija)
(1) Ne glede na 29. člen tega zakona
se premostitveni sklad likvidira, če je na dan 30. junij 2018:
-       
število članov premostitvenega sklada iz prvega odstavka 5. člena
tega zakona manjše od 200 ali
-       
je čista vrednost sredstev premostitvenega sklada nižja od 100.000
eurov.
(2) Za postopek likvidacije se uporabljajo
določbe drugega, tretjega, četrtega, petega, šestega in sedmega odstavka
29. člena tega zakona.
44. člen
(odbor premostitvenega sklada)
(1) Odbor premostitvenega sklada se v
skladu s 25. členom tega zakona oblikuje do 30. junija 2016.
(2) Odbor premostitvenega sklada sprejme
poslovnik iz šestega odstavka 25. člena tega zakona v roku enega meseca od
konstituiranja odbora premostitvenega sklada.
45. člen
(prenehanje mandata odbora premostitvenega
sklada)
Z dnem uveljavitve tega zakona preneha
mandat odbora premostitvenega sklada, konstituiran na podlagi določb 27. člena
Zakona o premostitvenem zavarovanju poklicnih športnikov (Uradni list RS,
št. 41/14 in 47/15).
46. člen
(prenehanje veljavnosti)
(1) Z dnem uveljavitve tega zakona preneha
veljati Zakon o premostitvenem zavarovanju poklicnih športnikov (Uradni list
RS, št. 41/14 in 47/15).
(2) Z dnem uveljavitve tega zakona preneha
veljati Sklep o potrdilu o stanju na osebnem računu, potrdilu o vplačilih, ki
jih je plačevalo športno društvo in obrazcu zahteve za izplačilo enot
premoženja, vpisanih na osebnem računu zavarovanca (Uradni list RS, št. 89/14).
47. člen
(oblikovanje sklada, prvi obračun in
plačilo prispevka)
(1) Premostitveni sklad se oblikuje do
1. septembra 2016.
(2) Prva obveznost za obračun in plačilo
prispevka za zavarovance iz prvega odstavka 5. člena tega zakona v zvezi s
plačo ali nadomestilom plače, izplačanima za obdobje po 1. septembru 2016,
nastane po 1. septembru 2016.
48. člen
(pričetek veljavnosti)
Ta zakon začne veljati naslednji dan po
objavi v Uradnem listu Republike Slovenije, uporabljati pa se začne
1. septembra 2016, razen prvega odstavka 29. člena tega zakona, ki se
začne uporabljati 1. julija 2018.
Št. 170-01/15-6/14
Ljubljana, dne 21. oktobra 2015
EPA 802-VII
Državni zbor
Republike Slovenije
dr. Milan Brglez l.r.
Predsednik