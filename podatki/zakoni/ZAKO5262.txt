1. člen
(vsebina zakona)
(1) S tem zakonom se ureja obveznost
plačevanja letne dajatve za uporabo v Republiki Sloveniji registriranih
motornih in priklopnih vozil v cestnem prometu (v nadaljnjem besedilu: letna
dajatev), način določitve višine letne dajatve, oprostitve plačila, vračilo
sorazmernega deleža letne dajatve, nadzor nad plačevanjem ter postopki v zvezi
z obveznostjo plačevanja letne dajatve.
(2) Ta zakon prenaša v slovenski pravni red
Direktivo Evropskega parlamenta in Sveta 1999/62/ES z dne 17. junija 1999 o
cestnih pristojbinah za uporabo določene infrastrukture za težka tovorna vozila
(UL L št. 187 z dne 20. 7. 1999, str. 42), kot je bila spremenjena z Direktivo
2006/38/ES Evropskega parlamenta in Sveta z dne 17. maja 2006 o spremembi
Direktive 1999/62/ES o cestnih pristojbinah za uporabo določene infrastrukture
za težka tovorna vozila (UL L št. 157 z dne 9. 6. 2006, str. 8), v delu, ki se nanaša
na področje obdavčitve vozil.
2. člen
(proračunska pripadnost prihodkov)
Prihodki od letne dajatve pripadajo
proračunu Republike Slovenije.
3. člen
(zavezanci za plačilo letne dajatve)
Zavezanec ali zavezanka za plačilo letne
dajatve (v nadaljnjem besedilu: zavezanec) je fizična ali pravna oseba, na
katero je vozilo registrirano.
4. člen
(predmet in namen letne dajatve)
(1) Letna dajatev se plačuje enkrat letno
za uporabo v Republiki Sloveniji registriranih motornih in priklopnih vozil v
cestnem prometu.
(2) S plačilom letne dajatve pridobi
zavezanec pravico uporabljati registrirano vozilo v cestnem prometu.
5. člen
(višina letne dajatve)
(1) Višina letne dajatve se določi za
posamezne kategorije oziroma podkategorije motornih in priklopnih vozil glede
na podatke, razvidne iz veljavnega prometnega dovoljenja, in drugih evidenc ter
listin, določenih s predpisi o vozilih.
(2) Pri določanju višine letne dajatve se
upoštevajo naslednja merila:
-       
za motorna kolesa in osebne avtomobile – prostornina motorja vozila;
-       
za avtobuse – število sedežev;
-       
za tovorna vozila – največja dovoljena masa;
-       
za vlečna vozila – nazivna moč motorja vlečnega vozila, največja
dovoljena masa ali največja dovoljena masa skupine vozil;
-       
za priklopna vozila – največja dovoljena masa.
(3) Pri določanju višine letne dajatve za
posamezne kategorije oziroma podkategorije vozil se kot merilo upoštevata tudi
emisije onesnaževal zraka in način vzmetenja vozil.
(4) Podrobnejši način določanja letne
dajatve ter višino letne dajatve za posamezne kategorije oziroma podkategorije
vozil določi Vlada Republike Slovenije (v nadaljnjem besedilu: vlada) ob
upoštevanju, da višina letne dajatve za posamezno kategorijo oziroma
podkategorijo vozil ni nižja od najnižje, določene v Prilogi I, ki je sestavni
del tega zakona.
(5) Pri določanju višine letne dajatve za
vlečna vozila lahko vlada v predpisu iz prejšnjega odstavka za vsa vlečna
vozila upošteva zgolj eno od meril iz četrte alineje drugega odstavka tega
člena. Pri izbiri merila upošteva tehnične možnosti za izvedljivost obračuna
letne dajatve z uporabo podatkov iz prvega odstavka tega člena.
(6) Vlada lahko za vozila, ki samo občasno
vozijo po javnih cestah v Republiki Sloveniji in jih uporabljajo fizične ali
pravne osebe, katerih glavna dejavnost ni prevoz blaga, določi višino letne
dajatve, ki je nižja od najnižje, določene v Prilogi I tega zakona, ali določi
oprostitev plačila letne dajatve, če prevozi, ki se opravljajo s temi vozili,
ne povzročajo motenj v konkurenci in če Evropska komisija s tem soglaša.
6. člen
(vozila, za katera se letna dajatev ne
plačuje ali se plačuje nižja letna dajatev)
(1) Letna dajatev se ne plačuje:
-       
za motorna vozila, ki imajo vgrajen samo električni pogonski motor;
-       
za traktorje in traktorske priklopnike;
-       
za kolesa z motorjem, trikolesa s prostornino motorja do vključno 50 ccm
in lahka štirikolesa;
-       
za lahke priklopnike, katerih največja dovoljena masa ne presega 750 kg;
-       
za vozila, ki se uporabljajo za obrambo, Slovensko vojsko, Civilno
zaščito ter intervencijska vozila gorske reševalne službe in ekološkega
laboratorija z mobilno enoto;
-       
za policijska vozila;
-       
za gasilska vozila;
-       
za vozila nujne medicinske pomoči;
-       
za vozila diplomatskih in konzularnih predstavništev, misij tujih držav
in predstavništev mednarodnih organizacij v Republiki Sloveniji ter tujcev,
zaposlenih v teh predstavništvih oziroma misijah.
(2) Nižja letna dajatev v višini 20% letne
dajatve za posamezne kategorije oziroma podkategorije motornih in priklopnih
vozil iz prvega odstavka 5. člena tega zakona se plačuje za vozila s statusom
starodobnega vozila.
(3) Nižja letna dajatev v višini 50% letne
dajatve za osebne avtomobile iz 5. člena tega zakona se plačuje za eno vozilo,
ki je v lasti družine, ki ima štiri ali več otrok, pri čemer morajo biti
izpolnjeni pogoji iz 70. člena Zakona o starševskem varstvu in družinskih
prejemkih (Uradni list RS, št. 110/06 – uradno prečiščeno besedilo in 10/08).
7. člen
(oprostitve plačila letne dajatve za
vozila za prevoz invalidov)
(1) Oprostitev plačila letne dajatve se
lahko uveljavi za osebna vozila z motorjem delovne prostornine bencinskega
motorja do vključno 1800 ccm in dizelskega motorja do vključno 1900 ccm, osebna
vozila z avtomatskim menjalnikom z delovno prostornino bencinskega motorja do
vključno 2000 ccm in dizelskega motorja do vključno 2200 ccm ter za osebna
vozila, prirejena za prevoz invalidke oziroma invalida (v nadaljnjem besedilu:
invalid) na invalidskem vozičku, pod pogojem, da se vozila iz tega odstavka
uporabljajo za prevoz:
-       
oseb, pri katerih je ugotovljena najmanj 80% telesna okvara ali 80%
vojna invalidnost, ter oseb, pri katerih je zaradi izgube, okvare ali
paraliziranosti spodnjih okončin ali medenice ugotovljena najmanj 60% telesna
okvara ali 60% vojna invalidnost;
-       
oseb, ki so popolnoma izgubile vid na obeh očesih;
-       
oseb z zmerno, težjo ali težko telesno ali duševno prizadetostjo, ki jim
je priznana invalidnost po predpisih o družbenem varstvu telesno in duševno
prizadetih oseb in
-       
otrok z motnjami v telesnem in duševnem razvoju, ki jih zdravstveni
zavodi spremljajo kot rizične v razvoju.
(2) Oprostitev plačila letne dajatve po
prvi in drugi alineji prejšnjega odstavka se uveljavlja na podlagi odločbe,
izdane na podlagi mnenja izvedenskega organa Zavoda za pokojninsko in
invalidsko zavarovanje Slovenije oziroma odločbe, izdane na podlagi predpisov o
vojnih invalidih, upoštevajoč izvid in mnenje pristojne zdravniške komisije.
(3) Oprostitev plačila letne dajatve po
tretji alineji prvega odstavka tega člena se za polnoletne upravičenke oziroma
upravičence (v nadaljnjem besedilu: upravičenec) uveljavlja na podlagi odločbe
o priznanem statusu invalida v skladu s predpisi o družbenem varstvu telesno in
duševno prizadetih oseb, za mladoletne upravičence pa na podlagi odločbe
pristojnega centra za socialno delo, izdane na podlagi izvedenskega mnenja o
razvrščanju otrok in mladostnikov v telesnem in duševnem razvoju ali odločbe o
usmeritvi, ki jo izda območna enota Zavoda Republike Slovenije za šolstvo,
izdane na podlagi strokovnega mnenja Komisije za usmerjanje otrok s posebnimi
potrebami.
(4) Oprostitev plačila letne dajatve po
četrti alineji prvega odstavka tega člena se uveljavlja s potrdilom, ki ne sme
biti starejše od šestih mesecev, zdravstvenega doma oziroma pravne ali fizične
osebe s koncesijo za opravljanje specialistične pediatrične dejavnosti ali na
podlagi odločbe pristojnega centra za socialno delo o priznanju dodatka za nego
otroka.
(5) Oprostitev plačila letne dajatve lahko
polnoletni upravičenec uveljavlja za eno vozilo, registrirano na svoje ime. Za
poslovno nesposobne polnoletne upravičence iz tega člena lahko oprostitev
plačila letne dajatve za eno vozilo, registrirano na svoje ime, uveljavlja
upravičenčev skrbnik, pri katerem upravičenec živi. Za mladoletne upravičence
iz tega člena lahko oprostitev plačila letne dajatve za eno vozilo,
registrirano na svoje ime, uveljavljajo upravičenčevi starši, kadar otrok ne
živi pri obeh starših, pa tisti od staršev, pri katerem otrok živi, oziroma
druga oseba, ki dokaže, da otrok živi pri njej.
(6) Oprostitev plačila letne dajatve za
invalidske organizacije se uveljavlja na podlagi potrdila o statusu invalidske
organizacije, ki ga izda ministrstvo, pristojno za invalide. Invalidska
organizacija lahko uveljavlja oprostitev plačila letne dajatve za več vozil, ki
se uporabljajo za prevoz oseb iz prvega odstavka tega člena.
(7) Stranki ni treba predložiti dokazil iz
tega člena, ki jih izdajajo državni organi ali nosilci javnih pooblastil. V tem
primeru pridobi organ, ki odloča o oprostitvi, potrebne podatke od pristojnih
državnih organov oziroma nosilcev javnih pooblastil.
8. člen
(uveljavljanje oprostitve plačila letne
dajatve)
(1) O oprostitvi plačila letne dajatve
odločajo upravne enote z odločbo, zoper katero je dovoljena pritožba na
ministrstvo, pristojno za promet. V izreku odločbe se navede upravičenec,
identifikacijska številka vozila (številka šasije vozila), za katero se
oprostitev prizna, ter obdobje, za katero se prizna oprostitev.
(2) Vloga za oprostitev plačila letne
dajatve se vloži pri upravni enoti pisno ali elektronsko.
(3) Vloga za uveljavljanje oprostitve plačila
letne dajatve se lahko vloži tudi pri nosilcu javnega pooblastila za
registracijo vozil, določenem na podlagi zakona, ki ureja varnost cestnega
prometa (v nadaljevanju: nosilec javnega pooblastila), ki vlogo nemudoma pošlje
upravni enoti.
(4) Če je bila letna dajatev plačana pred
dokončnostjo odločbe iz prvega odstavka tega člena, ima upravičenec pravico do
vračila sorazmernega deleža vplačane letne dajatve od dne vložitve vloge za
oprostitev.
9. člen
(vplačevanje letne dajatve)
(1) Letna dajatev se plača pred
registracijo vozila oziroma podaljšanjem veljavnosti prometnega dovoljenja v
enkratnem znesku za dvanajst mesecev vnaprej oziroma za obdobje, določeno v 10.
členu tega zakona.
(2) Letna dajatev se na podlagi strankinega
obračuna lahko vplača neposredno pri upravni enoti oziroma pri nosilcu javnega
pooblastila.
(3) Stranka lahko vplača letno dajatev tudi
neposredno na vplačilni račun, določen s predpisi o načinu plačevanja obveznih
dajatev.
(4) Upravne enote in nosilci javnega
pooblastila morajo strankam omogočiti brezgotovinsko plačilo letne dajatve.
Stroški brezgotovinskega plačila so breme stranke. Upravne enote in nosilci
javnega pooblastila morajo na vidnem mestu objaviti opozorilo, da breme
stroškov brezgotovinskega plačevanja krijejo stranke.
(5) Upravna enota oziroma nosilec javnega
pooblastila preveri pravilnost obračuna in plačila letne dajatve ter izda
stranki potrdilo o poravnani letni dajatvi (v nadaljnjem besedilu: potrdilo).
Vsebino in obliko potrdila predpiše minister oziroma ministrica (v nadaljnjem
besedilu: minister), pristojen za promet.
(6) Potrdilo iz prejšnjega odstavka se
izda, če je bila letna dajatev plačana v pravilnem znesku, pa tudi, če se za
vozilo letna dajatev ne plača, ker so izpolnjeni pogoji iz 6. člena tega
zakona, oziroma če je bila priznana oprostitev plačila letne dajatve za vozilo
v primerih iz 7. člena tega zakona.
(7) Če znesek obračunane letne dajatve ni
plačan v pravilnem znesku, upravna enota zavezancu z odločbo odmeri višino
letne dajatve. O pritožbi zoper to odločbo odloča ministrstvo, pristojno za
promet.
(8) Za motorno oziroma priklopno vozilo se
ne sme izdati ali podaljšati veljavnost prometnega dovoljenja, če letna dajatev
ni bila vplačana v pravilnem znesku pred izdajo oziroma podaljšanjem prometnega
dovoljenja. Upravna enota oziroma nosilec javnega pooblastila obvezno preveri
ta podatek pred izdajo oziroma podaljšanjem prometnega dovoljenja.
10. člen
(plačilo letne dajatve za obdobje, krajše
oziroma daljše od enega leta)
(1) Če se motorno vozilo oziroma priklopno
vozilo registrira začasno oziroma se zanj izda prometno dovoljenje za obdobje,
krajše od enega leta, se plača za obdobje registracije vozila oziroma obdobje
veljavnosti prometnega dovoljenja sorazmeren delež letne dajatve. Sorazmeren
delež se določi v višini dvanajstine letne dajatve za vsak začeti mesec, v
katerem je vozilo začasno registrirano oziroma v katerem velja prometno
dovoljenje.
(2) Če se za motorno vozilo oziroma
priklopno vozilo opravi tehnični pregled za obdobje, ki je daljše od enega
leta, se lahko na željo stranke plača letna dajatev vnaprej za obdobje daljše
od enega leta, vendar največ za obdobje veljavnosti prometnega dovoljenja.
Obveznost se določi v višini dvanajstine letne dajatve za vsak začeti mesec
veljavnosti prometnega dovoljenja.
11. člen
(vračilo letne dajatve ob odjavi vozila)
(1) Ob odjavi vozila pred potekom dobe, za
katero je bila plačana letna dajatev, se lahko ob odjavi vozila oziroma
najpozneje v enem mesecu pri upravni enoti oziroma nosilcu javnega pooblastila zahteva
vračilo sorazmernega deleža vplačanega zneska. Sorazmeren delež se določi v
višini dvanajstine za vsak preostali celi mesec do poteka preostale dobe.
(2) Ob odjavi vozila se stranki izpiše
izračun za vračilo, s podpisom katerega stranka izjavi, da je o višini
pripadajočega sorazmernega deleža letne dajatve seznanjena in da se strinja z
višino, da zahteva vračilo ter navede številko transakcijskega računa, kamor
naj se izplača pripadajoči sorazmerni delež letne dajatve. En podpisan izvod
izračuna prejme stranka, en izvod pa ostane v evidenci upravne enote oziroma
nosilca javnega pooblastila. Če stranka izračuna ne podpiše, izda upravna enota
zavezancu odločbo o višini pripadajočega sorazmernega deleža letne dajatve.
(3) V primeru iz prejšnjega odstavka
upravna enota oziroma nosilec javnega pooblastila preveri številko
transakcijskega računa. V ta namen ima pravico do brezplačnega pridobivanja
podatkov iz registra transakcijskih računov, v skladu z zakonom, ki ureja
plačilni promet.
(4) Nosilec javnega pooblastila elektronsko
pošlje zahtevek iz tega člena upravni enoti, ki ga, če je zahtevek upravičen,
najpozneje v osmih dneh pošlje v izplačilo.
12. člen
(sprememba lastništva vozila)
Ne glede na prejšnji člen se vplačana letna
dajatev ne vrača ob spremembi lastništva registriranega vozila. Do poteka dobe,
za katero je letna dajatev plačana, nova lastnica oziroma lastnik vozila te
dajatve ne plača.
13. člen
(evidentiranje vplačil)
(1) Za obračun in nadzor nad vplačili ter
za odmero letne dajatve upravne enote in nosilci javnega pooblastila brezplačno
uporabljajo vse potrebne podatke iz uradne evidence, ki jo vodi ministrstvo,
pristojno za vodenje evidence registriranih vozil.
(2) Za nadzor nad pobiranjem letne dajatve
vodijo upravne enote in nosilci javnega pooblastila evidenco izdanih potrdil iz
petega in šestega odstavka 9. člena tega zakona.
14. člen
(subsidiarna uporaba davčnih predpisov)
Glede obračunavanja zamudnih obresti,
pravnih sredstev, postopka prisilne izterjave ter vseh drugih vprašanj postopka,
ki niso urejena s tem zakonom, se uporablja zakon, ki ureja davčni postopek.
PREHODNI IN KONČNA DOLOČBA
15. člen
(obveznost izdaje predpisov)
(1) Vlada izda predpis iz 5. člena tega
zakona najpozneje v enem mesecu po uveljavitvi tega zakona.
(2) Minister, pristojen za promet, izda
predpis iz petega odstavka 9. člena tega zakona najpozneje v enem mesecu po
uveljavitvi tega zakona.
16. člen
(prenehanje veljavnosti in spremembe
drugih predpisov)
(1) V Zakonu o javnih cestah (Uradni list
RS, št. 33/06 – uradno prečiščeno besedilo in 45/08) se v prvem odstavku 11.
člena črta besedilo »letno povračilo za uporabo javnih cest za motorna in
priklopna vozila;«.
(2) V Zakonu o varnosti cestnega prometa
(Uradni list RS, št. 133/06 – uradno prečiščeno besedilo, 139/06 – ZORed in
37/08) se v četrti alineji prvega odstavka 194. člena besedilo »povračila za
uporabo cest« nadomesti z besedilom »letne dajatve za uporabo vozil v cestnem
prometu«.
(3) Z uveljavitvijo tega zakona prenehata
veljati:
-       
Uredba o določitvi letnih povračil za uporabo cest, ki jih plačujejo
uporabniki cest za cestna motorna vozila in priklopna vozila (Uradni list RS,
št. 48/98, 89/98, 55/99, 14/00, 67/00, 74/00, 62/01, 93/01, 68/02, 86/02,
59/03, 45/04, 67/04, 138/04, 39/05 in 27/07);
-       
Pravilnik o potrdilu o poravnanem letnem povračilu za uporabo cest
oziroma o oprostitvi plačila letnega povračila ali ugotovitvi, da se za vozilo
letno povračilo za uporabo cest ne plača (Uradni list RS, št. 45/02).
(4) Ne glede na prejšnji odstavek se
predpisa iz prejšnjega odstavka uporabljata do uveljavitve predpisov iz 15.
člena tega zakona, kolikor nista v nasprotju s tem zakonom.
17. člen
(začetek veljavnosti)
Ta zakon začne veljati petnajsti dan po
objavi v Uradnem listu Republike Slovenije.
Št. 434-02/08-21/1
Ljubljana, dne 28. maja 2008
EPA 1946-IV
Državni zbor
Republike Slovenije
France Cukjati, dr. med., l.r.
Predsednik

Priloga I: Najnižja
višina letne dajatve