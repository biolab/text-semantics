I. SPLOŠNE DOLOČBE
1. člen
Ta zakon ureja predmet in obseg
parlamentarnega nadzora obveščevalno-varnostnih in varnostnih služb, sestavo,
pristojnosti, naloge in način dela delovnega telesa Državnega zbora, pristojnega
za nadzor obveščevalno-varnostnih in varnostnih služb ter njegova razmerja do
Državnega zbora Republike Slovenije (v nadaljnjem besedilu: državni zbor),
Vlade Republike Slovenije (v nadaljnjem besedilu: vlada) in ministrstev, drugih
državnih organov, obveščevalno-varnostnih in varnostnih služb, organizacij in
posameznikov.
2. člen
Nadzor po tem zakonu opravlja Komisija za
nadzor obveščevalnih in varnostnih služb (v nadaljnjem besedilu: komisija).
3. člen
(1) Komisija nadzoruje
obveščevalno-varnostne službe vlade in ministrstva, pristojnega za obrambo (v
nadaljnjem besedilu: obveščevalna služba).
(2) Komisija nadzoruje varnostne službe
ministrstva, pristojnega za notranje zadeve in ministrstva, pristojnega za
obrambo (v nadaljnjem besedilu: varnostna služba).
(3) Komisija nadzoruje tudi druge
obveščevalne in varnostne službe, ki jih za opravljanje podobne dejavnosti in s
pooblastili, kot službe iz prejšnjih dveh odstavkov, ustanovijo državni organi.
4. člen
Posamezni izrazi, ki so uporabljeni v tem
zakonu, imajo naslednji pomen:
1.     
“nadzorovana obveščevalna služba“ je obveščevalna služba iz prejšnjega
člena;
2.     
“nadzorovana varnostna služba“ je varnostna služba iz prejšnjega člena;
3.     
“nadzorovana služba“ je obveščevalna oziroma varnostna služba iz
prejšnjega člena;
4.     
“nadzorovana dejavnost obveščevalne službe“ je z zakonom določeno
delovanje te službe, razen ukrepov iz 5. točke tega člena;
5.     
“nadzorovani ukrepi obveščevalne službe“ so:
a)   
posebne oblike pridobivanja podatkov, določene v 20. in 23. členu zakona
o Slovenski obveščevalno-varnostni agenciji – ZSOVA (Uradni list RS, št. 23/99
in 56/2002 – ZJU), in
b)   
posebne oblike pridobivanja podatkov, določene v 34. členu zakona o
obrambi – ZObr (Uradni list RS, št. 82/94, 44/97, 87/97, 13/98 – odločba US,
33/2000 – odločba US, 87/2001 – ZMatD, 47/2002 in 67/2002 – popr.);
6.     
“nadzorovani ukrepi varnostne službe“ so:
a)   
ukrepi, določeni v 149.a, prvem odstavku 149.b, 150., 151., 152.,155. in
155.a členu Zakona o kazenskem postopku – ZKP (Uradni list RS, št. 32/07 –
uradno prečiščeno besedilo, in
b)   
ukrepi, določeni v 34. členu ZObr v zvezi s 149.a, prvim odstavkom
149.b, 150., 151., 152., 155., in 155.a členom ZKP;
7.     
“nadzorovani ukrepi“ so ukrepi nadzorovanih služb iz 5. in 6. točke tega
člena;
8.     
“predstojnik nadzorovane službe“ je predstojnik službe iz prejšnjega
člena;
9.     
“Operater elektronskih komunikacij“ je operater po zakonu, ki ureja
elektronske komunikacije;
10.  
“Izvajalec poštnih storitev“ je izvajalec po zakonu, ki ureja poštne
storitve.
5. člen
(1) Nadzor obveščevalne službe obsega
nadzorovano dejavnost iz 4. točke prejšnjega člena in nadzorovane ukrepe iz 5.
točke prejšnjega člena.
(2) Nadzor varnostne službe obsega
nadzorovane ukrepe iz 6. točke prejšnjega člena.
6. člen
Komisija nadzoruje, ali so nadzorovana
dejavnost in nadzorovani ukrepi iz prejšnjega člena v okviru ustave in zakona.
7. člen
Vlada, pristojna ministrstva, nadzorovane
službe ter drugi državni organi in organizacije so dolžni komisiji omogočiti
izvedbo njenih nalog, določenih s tem zakonom.
8. člen
(1) Člani komisije, drugi navzoči na seji
komisije in drugi udeleženci nadzora po tem zakonu so dolžni varovati tajne
podatke, s katerimi so se seznanili oziroma jih pridobili pri delu oziroma v
zvezi z delom komisije.
(2) Za dokumente, drugo gradivo in podatke
komisije, ki so tajni oziroma vsebujejo tajne podatke, se uporablja zakon, ki
ureja tajne podatke.
(3) Predsednik komisije je v skladu z
zakonom, ki ureja tajne podatke, pooblaščena oseba za določanje vseh stopenj
tajnosti podatkov, ki jih izdaja komisija.
II. KOMISIJA
9. člen
(1) Komisijo ustanovi državni zbor.
(2) Komisija je sestavljena in deluje v
skladu s poslovnikom državnega zbora, kolikor ta zakon ne določa drugače.
(3) Način svojega dela komisija podrobneje
uredi s poslovnikom, ki ga sprejme državni zbor na predlog komisije.
10. člen
(1) Komisija ima največ devet članov.
(2) Predsednika, podpredsednika in člane
komisije izvoli državni zbor z večino glasov vseh poslancev na predlog
poslanskih skupin.
(3) Odsotnega člana komisije ne more
nadomestiti drug poslanec.
11. člen
(1) Seje komisije so zaprte za javnost.
(2) Komisija lahko na predlog njenega
predsednika ali poslanske skupine z dvotretjinsko večino navzočih članov
sklene, da bo seja ali del seje javen.
(3) Komisija ne more odločati na
korespondenčni seji.
12. člen
Nadzor iz 24. in 25. člena ter tretjega
odstavka 29. člena tega zakona komisija izvaja preko skupine najmanj treh
svojih članov iz vrst poslancev opozicije in poslancev koalicije (v nadaljnjem
besedilu: pooblaščena skupina), ki jih za vsak nadzor posebej komisija
pooblasti z večino glasov vseh članov.
III. PRISTOJNOSTI IN NALOGE KOMISIJE
13. člen
(1) Za izvrševanje nadzora dejavnosti
obveščevalne službe iz 4. točke 4. člena tega zakona ima komisija naslednje
pristojnosti in naloge:
-       
nadzira dejavnost obveščevalne službe v zvezi s skladnostjo s sprejeto
politiko nacionalne varnosti;
-       
obravnava letni program dela obveščevalne službe;
-       
obravnava poročila o delu in o finančnem poslovanju obveščevalne službe;
-       
obravnava predlog državnega proračuna in predloge drugih aktov, ki se
nanašajo na financiranje obveščevalne službe;
-       
obravnava obvestila in pobude posameznikov in organizacij, ki se
nanašajo na pristojnosti in naloge komisije.
(2) Za izvrševanje nadzora ukrepov
obveščevalne službe iz 5. točke 4. člena tega zakona ima komisija tudi
naslednje pristojnosti in naloge:
-       
nadzira uporabo s sodno odločbo odrejenih nadzorovanih ukrepov;
-       
nadzira odreditev in uporabo nadzorovanih ukrepov, ki se ne odrejajo s
sodno odločbo.
14. člen
Za izvrševanje nadzora ukrepov varnostne službe
iz 6. točke 4. člena tega zakona ima komisija enake pristojnosti in naloge kot
iz drugega odstavka prejšnjega člena ter smiselno enake pristojnosti in naloge
kot iz prvega odstavka prejšnjega člena.
IV. IZVRŠEVANJE NADZORA
1. Izvrševanje nadzora obveščevalne službe
15. člen
Vlada komisiji predloži v obravnavo program
dela posamezne nadzorovane obveščevalne službe za tekoče leto.
16. člen
(1) Vlada komisiji predloži v obravnavo
celovito poročilo o delu in o finančnem poslovanju posamezne nadzorovane obveščevalne
službe v preteklem letu.
(2) Poročilo iz prejšnjega odstavka vsebuje
podrobne podatke o splošni dejavnosti nadzorovane obveščevalne službe, o njeni
dejavnosti posebnega pomena za nacionalno varnost in o višini in namenu porabe
finančnih sredstev za izvrševanje posameznih nalog ter podatke iz drugega,
tretjega in četrtega odstavka 19. člena tega zakona in podatke o številu oseb,
ki jih je nadzorovana obveščevalna služba operativno obravnavala.
17. člen
(1) Nadzorovana obveščevalna služba vsake
štiri mesece, po potrebi pa tudi zunaj tega roka, komisiji poroča o izvrševanju
svojih splošnih dejavnosti.
(2) Vlada komisiji poroča o posameznih
dejavnostih nadzorovane obveščevalne službe, ki so posebnega pomena za
nacionalno varnost.
(3) Poročila iz prejšnjih dveh odstavkov
lahko zahteva tudi komisija.
18. člen
(1) Komisija lahko med letom zahteva, da ji
vlada predloži poročilo o finančnem poslovanju nadzorovane obveščevalne službe.
(2) Poročilo iz prejšnjega odstavka vsebuje
podatke o višini in namenu porabe finančnih sredstev za izvrševanje posameznih
nalog.
19. člen
(1) Nadzorovana obveščevalna služba vsake
štiri mesece, po potrebi pa tudi zunaj tega roka, komisiji poroča o uporabi
nadzorovanih ukrepov.
(2) Poročilo o uporabi s sodno odločbo
odrejenih nadzorovanih ukrepov obveščevalne službe vsebuje tudi naslednje
podatke:
-       
število zadev, v katerih so bili ukrepi odrejeni;
-       
število oseb, zoper katere so bili ukrepi odrejeni;
-       
število oseb, zoper katere so bili ukrepi uporabljeni;
-       
število zavrnjenih predlogov za odreditev ukrepov;
-       
zakonite razloge za odreditev ukrepov v posameznih zadevah;
-       
število in vrsta komunikacijskih sredstev, ki so bila nadzorovana v
posameznih zadevah;
-       
obdobje, za katerega so bili posamezni ukrepi odrejeni v posameznih
zadevah;
-       
podatke o ugotovljenih nepravilnostih pri izvajanju ukrepov v posameznih
zadevah.
(3) Poročilo o odreditvi in uporabi
nadzorovanih ukrepih obveščevalne službe, ki se ne odrejajo s sodno odločbo,
vsebuje smiselno enake podatke iz prejšnjega odstavka.
(4) Poročilo iz drugega in tretjega
odstavka tega člena vsebuje tudi podatke o nadzorovanih ukrepih, ki še niso
zaključeni.
(5) Komisija lahko zahteva tudi podrobno
poročilo o posameznih nadzorovanih ukrepih.
2. Izvrševanje nadzora varnostne službe
20. člen
Vlada komisiji predloži v obravnavo program
dela posamezne nadzorovane varnostne službe za tekoče leto.
21. člen
(1) Vlada komisiji predloži v obravnavo
poročilo o delu in o finančnem poslovanju, ki se nanaša na uporabo nadzorovanih
ukrepov posamezne varnostne službe v preteklem letu.
(2) Poročilo iz prejšnjega odstavka vsebuje
naslednje podatke:
-       
število oseb, zoper katere so bili nadzorovani ukrepi odrejeni;
-       
število oseb, zoper katere so bili nadzorovani ukrepi uporabljeni;
-       
število zavrnjenih pobud za odreditev ali odobritev nadzorovanih
ukrepov;
-       
število in vrsta nadzorovanih ukrepov po posameznih območjih pobudnikov;
-       
število posameznih kaznivih dejanj, zaradi katerih so bili nadzorovani
ukrepi odrejeni ali odobreni;
-       
število oseb, zoper katere so bile po predhodni uporabi nadzorovanih
ukrepov podana kazenska ovadba;
-       
višina porabe namenskih finančnih sredstev za izvedbo nadzorovanih
ukrepov.
(3) Komisija lahko zahteva tudi podrobne
podatke o finančnem poslovanju z namenskimi sredstvi.
22. člen
(1) Nadzorovana varnostna služba vsake
štiri mesece, po potrebi pa tudi zunaj tega roka, komisiji poroča o uporabi
nadzorovanih ukrepov.
(2) Poročilo iz prejšnjega odstavka vsebuje
naslednje podatke:
-       
število zadev, v katerih so bili odrejeni ali odobreni ukrepi;
-       
število oseb, zoper katere so bili ukrepi odrejeni ali odobreni;
-       
število in vrsta komunikacijskih sredstev, ki so bila nadzorovana v
posameznih zadevah;
-       
število in vrsta ostalih odrejenih ali odobrenih ukrepov v posameznih
zadevah;
-       
obdobje, za katerega so bili nadzorovani ukrepi odrejeni ali odobreni v
posameznih zadevah;
-       
podatke o neizvršenih, pred pisno odredbo začetih in ugotovljenih
nepravilnosti pri izvajanju nadzorovanih ukrepov v posameznih zadevah.
(3) Poročilo iz prejšnjega odstavka vsebuje
tudi podatke o nadzorovanih ukrepih, ki še niso zaključeni.
(4) Komisija lahko zahteva tudi poročilo o
posameznih nadzorovanih ukrepih.
3. Skupne določbe o izvrševanju nadzora
23. člen
(1) Predstojnik nadzorovane službe je
dolžan na zahtevo komisije ustno predstaviti na seji komisije katerokoli od
poročil, ki jih nadzorovana služba po tem zakonu predloži komisiji, in
odgovarjati na vprašanja članov komisije.
(2) Pravica odklonitve odgovora na
posamezno vprašanje iz drugega odstavka 26. člena tega zakona velja tudi za
predstojnika nadzorovane službe.
24. člen
Pooblaščena skupina lahko opravi napovedani
ali nenapovedani ogled naprav in prostorov, ki jih uporablja nadzorovana služba
v zvezi z nadzorovanjem in snemanjem elektronskih
komunikacij.
25. člen
(1) Pooblaščena skupina lahko zahteva
vpogled v dokumente, drugo gradivo in podatke nadzorovane službe, ki se
nanašajo na pristojnosti in naloge komisije.
(2) Ne glede na določbe prejšnjega odstavka
pooblaščena skupina ne sme vpogledati v tisti del dokumentacije nadzorovane
službe, iz katerega bi bilo lahko razvidno, da v postopku delujejo ali
sodelujejo tajni delavci oziroma sodelavci po določbah ZKP, ZObr in ZSOVA
oziroma bi bila lahko razkrita identiteta teh tajnih delavcev ali sodelavcev.
26. člen
(1) Zaposleni v nadzorovani službi so v
okviru pooblastil, ki jih imajo na svojem delovnem mestu ali položaju, dolžni
storiti, kar je potrebno, da komisija lahko izvršuje svoj nadzor in so dolžni
pri tem z njo sodelovati.
(2) Na zahtevo komisije se je vsak
zaposleni v nadzorovani službi dolžan udeležiti seje komisije in na njej v
okviru pooblastil, ki jih ima na svojem delovnem mestu ali položaju, dajati
pojasnila ter odgovarjati na vprašanja članov komisije. Zaposleni lahko zavrne
odgovor na posamezno vprašanje, pri čemer se uporabljajo določbe ZKP o
odklonitvi odgovora na posamezno vprašanje. Komisija mora zagotoviti tajnost identitete
zaposlenega.
(3) Zaposleni v nadzorovani službi sme
obvestiti komisijo o domnevni nezakonitosti nadzorovanega ukrepa ali njegovega
izvrševanja ter o okoliščinah in dejstvih v zvezi s tem, razen če je bil glede
posameznega nadzorovanega ukrepa ali ukrepov nadzor začasno odložen.
27. člen
(1) Če predstojnik nadzorovane službe meni,
da so izpolnjeni pogoji iz drugega odstavka tega člena, pod katerimi se sme za
določen čas odložiti dajanje podatkov komisiji ali odložiti posamičen nadzor, o
tem obvesti pristojnega ministra oziroma vlado.
(2) Vlada lahko odloči, da se v posameznem
primeru nadzorovanega ukrepa ali več med seboj povezanih nadzorovanih ukrepov
nadzor začasno odloži:
-       
če bi to resno ogrozilo uspešen potek posamezne dejavnosti nadzorovane
obveščevalne službe posebnega pomena za nacionalno varnost, ki še ni
zaključena;
-       
če bi to resno ogrozilo uspešen potek predkazenskega postopka, ki še ni
zaključen;
-       
če bi to resno ogrozilo uspešno izvedbo posameznega ali več med seboj
povezanih nadzorovanih ukrepov, ki še niso zaključeni;
-       
če obstaja resna nevarnost, da bi bilo s tem ogroženo življenje ljudi;
-       
če obstaja resna nevarnost, da bi bilo s tem omogočeno razkritje
zaščitenega vira informacij.
28. člen
(1) Če vlada odloči, da se začasno odloži
nadzor, v sklepu:
-       
določi nadzorovani ukrep oziroma med seboj povezane ukrepe, na katere se
odlog nanaša;
-       
navede zakonske razloge, zaradi katerih nadzor odloži;
-       
določi rok, za katerega se nadzor odloži, ki ne sme biti daljši od treh
mesecev.
(2) Komisija lahko z dvotretjinsko večino
vseh članov komisije odloči, da se kljub sklepu vlade o začasnem odlogu nadzora
ta nadzor izvrši. Določbe tega zakona o odlogu izvršitve nadzora se v takem
primeru ne uporabljajo od trenutka sprejema odločitve na seji komisije.
Komisija mora svojo odločitev pisno obrazložiti.
(3) Vlada lahko predlaga komisiji pred
iztekom roka, za katerega se nadzor odloži, da se ta rok podaljša za največ
šest mesecev. Odločitev o podaljšanju roka mora komisija sprejeti z
dvotretjinsko večino vseh članov.
(4) Sklep iz prvega in predlog iz tretjega
odstavka tega člena mora biti obrazložen, komisija pa v vsakem primeru lahko
zahteva dopolnitev obrazložitve.
(5) Vlada odločitev o začasnem odlogu
nadzora nemudoma pošlje predstojniku nadzorovane službe, o njegovi vsebini pa
po potrebi obvesti tudi operaterja elektronskih
komunikacij, na čigar omrežju se izvaja nadzorovani
ukrep oziroma ukrepi, izvajalca poštnih storitev in upravne organe, organe
lokalnih skupnosti, pravne osebe javnega prava in nosilce javnih pooblastil, ki
imajo podatke o nadzorovanem ukrepu oziroma ukrepih, glede katerih je bil
nadzor začasno odložen.
(6) Komisija ne izvaja nadzora nadzorovanih
ukrepov, glede katerih je bil nadzor začasno odložen, organi in osebe, ki so po
tem zakonu dolžne dajati podatke oziroma omogočiti nadzor, pa tega za čas
odloga ne smejo storiti. Ta določba se uporablja tudi za čas od obvestila
predstojnika nadzorovane službe iz prvega odstavka 27. člena tega zakona do
odločitve vlade, če ta čas ni daljši od osmih dni.
V. RAZMERJE Z DRUGIMI ORGANI IN ORGANIZACIJAMI TER
POSAMEZNIKI
29. člen
(1) Operaterji
elektronskih komunikacij so dolžni o programski opremi
in vmesnikih, ki jih zagotavljajo v skladu s predpisi za nadzor nad
telekomunikacijskim prometom in o vseh spremembah le-te, obvestiti komisijo na
način, iz katerega so razvidne možnosti in načini posegov v tajnost
telekomunikacijskih sporočil in drugega nadzora telekomunikacijskega prometa.
(2) Operaterji
elektronskih komunikacij vsake tri mesece komisijo
obveščajo o prepisih dela izreka odredbe, ki ga prejmejo za izvedbo nadzora nad
telekomunikacijskim prometom in o dejansko izvedenem nadzoru nad
telekomunikacijskim prometom.
(3) Operaterji
elektronskih komunikacij pooblaščeni skupini omogočijo
izvedbo napovedanega ali nenapovedanega ogleda naprav in prostorov, ki jih
uporablja nadzorovana služba v zvezi z nadzorovanjem in snemanjem
telekomunikacij. Pri tem morajo pooblaščeni skupini zlasti omogočiti neoviran
vstop v te prostore, pregled vmesnikov in drugih naprav ter vpogled v
registracijo posegov nadzora telekomunikacijskega prometa.
(4) Na zahtevo komisije ji morajo operaterji elektronskih komunikacij
zagotoviti podatke iz registracije posegov nadzora prometa
elektronskih komunikacij, ki se nanašajo na določen
nadzorovan ukrep.
30. člen
Izvajalci poštnih storitev po zakonu, ki
ureja poštne storitve, komisijo vsake tri mesece obveščajo o posegih v tajnost
poštnih pošiljk, ki jih omogočijo v skladu z zakonom v zvezi z nadzorovanimi
ukrepi.
31. člen
Pooblaščeni predstavnik operaterja elektronskih komunikacij
oziroma izvajalca poštnih storitev se je na zahtevo komisije dolžan udeležiti
njene seje, dajati pojasnila in druge informacije v zvezi s podatki iz 29. in
30. člena tega zakona ter odgovarjati na vprašanja članov komisije glede tega.
Pooblaščeni predstavnik lahko zavrne udeležbo na seji ali odkloni odgovor, pri
čemer se uporabljajo določbe ZKP o oprostitvi dolžnosti pričevanja ali
odklonitvi odgovora na posamezno vprašanje.
32. člen
(1) Državni organi, razen sodišč, ter upravni
organi, organi lokalnih skupnosti, pravne osebe javnega prava in nosilci javnih
pooblastil so dolžni komisiji na njeno zahtevo dajati podatke in dokumente, ki
se nanašajo na pristojnosti in naloge komisije in ji omogočiti pregled
dokumentacije, razen kolikor je to v nasprotju z zakonom, ki ureja varstvo
osebnih podatkov. Ta obveznost velja za vse podatke in dokumente, ne glede na
to, iz katerega vira in s kakšnim namenom jih je organ pridobil.
(2) Na zahtevo komisije se je zaposleni v
državnih organih, razen sodiščih, upravnih organih in organih lokalnih
skupnosti dolžan udeležiti seje komisije in na njej dajati pojasnila ter
odgovarjati na vprašanja članov komisije v zvezi s podatki in dokumenti iz
prejšnjega odstavka. Zaposleni lahko zavrne udeležbo na seji ali odkloni
odgovor, pri čemer se uporabljajo določbe ZKP o oprostitvi dolžnosti pričevanja
ali odklonitvi odgovora na posamezno vprašanje. Komisija mora zagotoviti
tajnost identitete zaposlenega.
33. člen
(1) Vsak posameznik ali organizacija lahko
komisijo obvesti o domnevno nezakoniti uporabi nadzorovanih ukrepov in ji da
pobudo za izvedbo nadzora.
(2) Če pobudnik navaja, da je bila z
domnevno nezakonito uporabo nadzorovanih ukrepov kršena njegova pravica,
komisija pa po opravljenem nadzoru ugotovi, da je bila v zvezi z uporabo
nadzorovanih ukrepov v tem primeru ugotovljena nezakonitost, ga o tem obvesti.
VI. POROČANJE DRŽAVNEMU ZBORU
34. člen
Komisija državnemu zboru enkrat letno
poroča o svojem delu in o splošnih ugotovitvah nadzora ter mu predlaga sprejem
stališč in sklepov v zvezi z nadzorom.
35. člen
Poročilo iz prejšnjega člena ne zajema
informacij o posameznih dejavnostih nadzorovane službe posebnega pomena za
nacionalno varnost, ki še niso zaključene, in informacij o posamičnih primerih
omejitev pravice do zasebnosti posameznikov.

Zakon o parlamentarnem nadzoru obveščevalnih
in varnostnih služb – ZPNOVS (Uradni list RS, št. 26/03)
vsebuje naslednje prehodne in končne določbe:
»VII. PREHODNE IN KONČNE DOLOČBE
36. člen
Do ustanovitve komisije opravlja nadzor nad
obveščevalnimi in varnostnimi službami Komisija za nadzor nad delom varnostnih
in obveščevalnih služb Državnega zbora Republike Slovenije skladno s tem
zakonom.
37. člen
(1) Državni zbor sprejme poslovnik komisije
najkasneje v šestih mesecih od uveljavitve tega zakona.
(2) Do sprejema poslovnika se za postopek
izvajanje nadzora po tem zakonu smiselno uporabljajo določbe poslovnika
državnega zbora (Uradni list RS, št. 35/2002), v delu, ki se nanaša na komisijo
za nadzor varnostnih in obveščevalnih služb.
38. člen
Z dnem uveljavitve tega zakona prenehata
veljati 49. člen zakona o Slovenski obveščevalno-varnostni agenciji (Uradni
list RS, št. 23/99 in 56/2002 – ZJU) in 126.a člen zakona o policiji (Uradni
list RS, št. 49/98, 66/98 – popr., 93/2001, 52/2002 – ZDU-1 in 56/2002 – ZJU).
39. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o parlamentarnem
nadzoru obveščevalnih in varnostnih služb – ZPNOVS-A (Uradni list RS, št. 67/07)
vsebuje naslednjo končno določbo:
»9. člen
Ta zakon začne veljati naslednji dan po
objavi v Uradnem listu Republike Slovenije.«.