1. člen
Upniki, ki od 25. 6. 1991 niso mogli
izterjati svojih dospelih terjatev do podjetij in drugih pravnih oseb, ki so
prenesle kapital ali poslovanje na druge pravne osebe ali zasebnike, lahko
uveljavljajo svoje dospele neporav­nane terjatve do teh pravnih oseb ali
zasebnikov.
2. člen
Za prenos kapitala po prejšnjem členu se
šteje vpla­čilo ustanovnega deleža podjetja ali druge pravne osebe v novem
podjetju, drugi pravni osebi ali pri zasebniku ter prenos kapitala po zakonu o
podjetjih, če se je s temi prenosi sposobnost dolžnika za poravnavo obveznosti
bistveno zmanjšala.
Za prenos poslovanja po prejšnjem členu se
šteje, ustanovitev podjetja, druge pravne osebe ali zasebnika, ki jih
ustanovijo direktor, delavci s posebnimi pooblastili ali drugi delavci za
opravljanje enake ali podobne dejav­nosti, za katero je podjetje ali druga
pravna oseba, v kateri so delali pred ustanovitvijo, vpisana v sodni regi­ster.
3. člen
Podjetje, druga pravna oseba ali zasebnik,
na kate­rega je bil prenesen kapital po prvem odstavku 2. člena tega zakona,
odgovarja za obveznosti prejšnjega nosilca kapitala.
4. člen
Podjetje, druga pravna oseba ali zasebnik,
na kate­rega je bilo preneseno poslovanje po drugem odstavku 2. člena tega
zakona, odgovarja za obveznosti podjetja ali druge pravne osebe, od katerega je
bilo nanj preneseno poslovanje.
5. člen
Po tem zakonu ne morejo uveljavljati
terjatev upniki, katerih terjatve so bile poplačane ali delno poplačane v
postopkih likvidacije, prisilne poravnave ali stečaja, če so bili ti postopki
končani do uveljavitve tega zakona.
6. člen
Upniki uveljavljajo terjatve po tem zakonu
s tožbo pred sodiščem.
7. člen
Ta zakon začne veljati naslednji dan po
objavi v Uradnem listu Republike Slovenije.
Št. 450-07/92-3/2-1
Ljubljana, dne 26. januarja
1993.
Predsednik
Državnega zbora
Republike Slovenije
mag. Herman Rigelnik l. r.