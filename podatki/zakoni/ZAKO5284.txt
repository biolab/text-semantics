I. SPLOŠNE DOLOČBE
1. člen
(vsebina zakona)
Ta zakon ureja vrednotenje izobraževanja in
določa organ za vrednotenje izobraževanja. Zakon ureja tudi postopek, merila in
določa organ priznavanja tujega izobraževanja za namen nadaljevanja
izobraževanja, razen za vključevanje šoloobveznih otrok s tujimi listinami o
izobraževanju v osnovnošolsko izobraževanje.
2. člen
(opredelitev pojmov)
Posamezni pojmi, uporabljeni v tem zakonu,
imajo naslednji pomen:
-       
ENIC-NARIC sta mreži informacijskih centrov, ki se na nacionalni ravni
ukvarjajo s priznavanjem izobraževanja, pri čemer mreža ENIC (European Network
of Information Centres) povezuje informacijske centre držav, vključenih v Svet
Evrope in UNESCO/CEPES, mreža NARIC (National Academic Recognition Information
Centres) pa deluje na pobudo Evropske komisije in jo sestavljajo informacijski
centri držav članic Evropske unije in nekaterih drugih držav;
-       
izobraževalna institucija je šola oziroma druga vzgojno-izobraževalna
organizacija, visokošolski zavod oziroma druga institucija, ki jo pristojni
organi države izvora izobraževanja priznavajo kot izobraževalno institucijo, ki
spada v njen šolski sistem po posameznih vrstah izobraževanja;
-       
listina o izobraževanju je spričevalo, diploma ali druga listina, s
katero imetnik oziroma imetnica (v nadaljnjem besedilu: imetnik) izkazuje
opravljeno izobraževanje, ki ga pristojni organ države izvora listine o
izobraževanju priznava kot izobraževanje, ki je del njenega šolskega sistema;
listina o izobraževanju je lahko listina o v celoti opravljenem izobraževanju
ali listina o deloma opravljenem izobraževanju;
-       
listina o deloma opravljenem izobraževanju je listina, s katero imetnik
izkazuje opravljen del izobraževalnega programa za pridobitev listine o v
celoti opravljenem izobraževanju oziroma pridobljenih študijskih kreditnih
točkah, opravljenih razredih, letnikih, semestrih, izpitih, modulih po tem
programu;
-       
listina o v celoti opravljenem izobraževanju je listina, s katero
imetnik izkazuje uspešno zaključen izobraževalni program;
-       
področje oziroma smer izobraževanja so učne oziroma študijske vsebine,
ki se navezujejo na posamezno stroko, znanstveno ali umetniško disciplino
oziroma njen del in ki strokovno ali splošnoizobraževalno opredeljujejo program
izobraževanja, in sta razvidna iz listin o izobraževanju;
-       
priznavanje izobraževanja za namen nadaljevanja izobraževanja (v
nadaljnjem besedilu: priznavanje izobraževanja) je postopek, v katerem se na
podlagi v tujini opravljenega izobraževanja odloči o posameznikovi pravici do
prijave in obravnave v postopkih zaradi nadaljevanja izobraževanja na
izobraževalnih institucijah v Republiki Sloveniji;
-       
status izobraževalne institucije in izobraževalnega programa je
akreditacija oziroma drug izid postopka, s katerim država izvora listine o
izobraževanju vrednoti kakovost izobraževalne institucije in izobraževalnega
programa, tako da ugotavlja izpolnjevanje minimalnih standardov kakovosti na
področju vzgoje in izobraževanja v skladu z nacionalno zakonodajo. V primeru
transnacionalnega izobraževanja, ki se nanaša na vse oblike in načine
izobraževanja, pri katerem se javno veljavni izobraževalni program v celoti ali
njegovi posamezni deli izvajajo v drugi državi, kot je sedež nosilca
izobraževalnega programa, pa poleg navedenega predstavlja tudi informacijo o
izvajanju v državi oziroma državah, v katerih se izobraževanje izvaja;
-       
tuja listina o izobraževanju je listina o izobraževanju, s katero
imetnik listine izkazuje uspešno opravljeno v celoti ali deloma opravljeno tuje
izobraževanje;
-       
vrednotenje izobraževanja je postopek, v katerem se o opravljenem
izobraževanju, ki se izkazuje z listino o izobraževanju, izda mnenje o
različnih elementih izobraževanja, določenih v 8. členu tega zakona;
-       
vrsta izobraževanja je primarno, sekundarno oziroma terciarno
izobraževanje v skladu s sistemom izobraževanja države izvora listine o
izobraževanju.
3. člen
(mednarodni sporazumi)
Določbe tega zakona se pri vrednotenju
izobraževanja in v postopku priznavanja izobraževanja smiselno uporabljajo tudi
v primeru dvostranskih mednarodnih sporazumov, sklenjenih med Republiko
Slovenijo in drugo državo, za priznavanje izobraževanja in listin, ki so
predmet teh sporazumov.
II. VREDNOTENJE IZOBRAŽEVANJA
4. člen
(organ vrednotenja izobraževanja)
(1) Organ vrednotenja izobraževanja je
ENIC-NARIC center, ki je v skladu z Zakonom o ratifikaciji Konvencije o priznavanju
visokošolskih kvalifikacij v evropski regiji (Uradni list RS, – Mednarodne
pogodbe, št. 14/99) nacionalni informacijski center in deluje v okviru
ministrstva, pristojnega za visoko šolstvo.
(2) ENIC-NARIC center zbira in
posreduje informacije o slovenskem in tujih sistemih izobraževanja ter je
vključen v mrežo nacionalnih ENIC-NARIC centrov.
(3) ENIC-NARIC center uporablja svoj
žig.
5. člen
(predmet vrednotenja izobraževanja)
(1) Predmet vrednotenja izobraževanja
je izobraževanje, ki se dokazuje z listino o v celoti opravljenem
izobraževanju, in sicer s:
-       
tujo listino o izobraževanju,
-       
slovensko listino o izobraževanju,
-       
listino o izobraževanju, izdano pred 25. junijem 1991 v nekdanjih
republikah Socialistične federativne republike Jugoslavije, ali dvojnikom
listine o izobraževanju, iz katere je razvidno, da je bil izvirnik listine
izdan pred 25. junijem 1991.
(2) Izobraževalna institucija lahko v
postopkih priznavanja izobraževanja zaprosi za vrednotenje tuje listine o v
celoti opravljenem izobraževanju oziroma o deloma opravljenem izobraževanju.
(3) Predmet vrednotenja izobraževanja
ni izobraževanje, ki se izkazuje z listino o v celoti opravljenem izobraževanju
na terciarnem izobraževanju, če traja manj kot en semester oziroma pol leta,
oziroma je ovrednoteno z manj kot 30 kreditnimi točkami po Evropskem prenosnem
kreditnem sistemu ECTS.
(4) Predmet vrednotenja izobraževanja
ni izobraževanje, ki se izkazuje z dokazili o zaključenih jezikovnih,
računalniških in drugih tečajih, strokovnih izpitih, poklicnih kvalifikacijah
ter drugih poklicnih in strokovnih usposabljanjih.
6. člen
(narava mnenja)
V postopku vrednotenja izobraževanja se
izda mnenje, ki je informativno-svetovalne narave.
7. člen
(vrednotenje izobraževanja)
(1) Za izdajo mnenja iz prejšnjega člena
tega zakona lahko pri ENIC-NARIC centru zaprosi prosilec oziroma prosilka (v
nadaljnjem besedilu: prosilec), ki je lahko imetnik listine o izobraževanju ali
fizična ali pravna oseba, ki predloži soglasje imetnika listine o
izobraževanju.
(2) Dokumentacijo, ki jo je treba
priložiti vlogi, določi minister oziroma ministrica (v nadaljnjem besedilu:
minister), pristojen za visoko šolstvo.
(3) Če ENIC-NARIC center na podlagi
vloge in priložene dokumentacije ter drugih virov informacij ne more izdati
mnenja z vsemi elementi, določenimi v 8. členu tega zakona, pozove prosilca k
dopolnitvi vloge in določi rok za dopolnitev. Če prosilec vloge ne dopolni
oziroma je ne dopolni v celoti, ENIC-NARIC center izda mnenje o tistih
elementih izobraževanja, ki so razvidni iz vloge in dokumentacije.
(4) ENIC-NARIC center izda mnenje
prosilcu v dveh mesecih od prejema popolne vloge ali od izteka roka za
dopolnitev iz prejšnjega odstavka.
(5) Kadar se zahteva vrednotenje
izobraževanja iz tretjega in četrtega odstavka 5. člena ali ko ne gre za
izobraževanje, ki se izkazuje z listino o v celoti opravljenem izobraževanju,
ENIC-NARIC center vrne dokumentacijo in prosilca z obvestilom seznani, da
tovrstno izobraževanje ni predmet vrednotenja v skladu s tem zakonom.
(6) Kadar se zahteva vrednotenje
izobraževanja, ki se izkazuje z listino o izobraževanju, ki je že bilo predmet
vrednotenja, ENIC-NARIC center prosilca z obvestilom seznani, da izobraževanje
ni predmet vrednotenja, razen v primeru, ko prosilec predloži nove informacije v
smislu tretje, četrte, pete in šeste alineje 8. člena tega zakona.
(7) Vsi dokumenti v postopku
vrednotenja izobraževanja, vključno z izdanim mnenjem, se vročajo prosilcu
priporočeno s povratnico.
(8) Kadar se v mnenju ugotovi očitna
pisna ali številčna napaka ali pomota, ENIC-NARIC center po uradni dolžnosti
ali na predlog prosilca sam ustrezno popravi napako, tako da izda popravljeno,
novo mnenje, s katerim nadomesti prejšnje.
8. člen
(vsebina mnenja)
Mnenje ENIC-NARIC centra vsebuje naslednje:
-       
osebno ime imetnika listine o izobraževanju,
-       
informacije o listini o izobraževanju,
-       
informacije o statusu izobraževalne institucije in izobraževalnega
programa,
-       
informacije o opravljenem izobraževanju, o področju oziroma smeri
izobraževanja in o njegovi umeščenosti v državi izvora,
-       
informacije o pridobljenem naslovu, nazivu oziroma poimenovanju stopnje
izobraževanja ali izobraževalnega programa v državi izvora,
-       
informacije o pravicah, ki iz izobraževanja izhajajo v državi izvora,
-       
kratek opis sistema izobraževanja v državi izvora in
-       
informacije o primerljivosti izobraževanja, ki se dokazuje s tujimi
listinami o izobraževanju, s slovenskim izobraževanjem, ki se opravi na podlagi
primerjave informacij o tujem izobraževanju iz tega odstavka in informacij o
izobraževalnem sistemu v Republiki Sloveniji, ali o primerljivosti
izobraževanja, ki se dokazuje z listinami iz druge in tretje alineje prvega
odstavka 5. člena tega zakona, z izobraževanjem, ki poteka v skladu z veljavno
zakonodajo v Republiki Sloveniji glede na vrsto izobraževanja.
(2) Če določenih informacij o
posameznih elementih iz prejšnjega odstavka ni mogoče ugotoviti, ENIC-NARIC
center v mnenju navede, katerih od zgoraj navedenih elementov ni mogoče podati.
9. člen
(ugovor)
(1) Če se prosilec z izdanim mnenjem
ne strinja, lahko pri ENIC-NARIC centru v petnajstih dneh od njegove vročitve
poda pisni ugovor z obrazložitvijo in morebitnimi novimi dokazili zoper
elemente iz prvega odstavka prejšnjega člena.
(2) Prosilec lahko vloži pisni ugovor
tudi v primeru, da ENIC-NARIC center ne izda mnenja v roku, določenem v četrtem
odstavku 7. člena tega zakona.
(3) ENIC-NARIC center lahko v
ugovornem postopku iz prejšnjega odstavka pred sklicem komisije izda mnenje.
Zoper izdano mnenje ima prosilec možnost ugovora iz prvega odstavka tega člena.
(4) O ugovoru zoper izdano mnenje
presoja komisija, ki jo s sklepom imenuje minister, pristojen za visoko
šolstvo. Komisijo sestavljajo predsednik komisije in dva člana. Za predsednika
komisije je imenovan predstavnik ENIC-NARIC centra, ki ni sodeloval v postopku
izdaje mnenja, ki je predmet ugovora. Za člana komisije sta imenovana:
-       
predstavnik ministrstva, pristojnega za visoko šolstvo oziroma
predstavnik ministrstva, pristojnega za šolstvo in šport, glede na vrsto
izobraževanja, ki jo izkazuje listina o izobraževanju in
-       
predstavnik evropskega informacijskega omrežja za izmenjavo podatkov o
izobraževanju Eurydice.
(5) Minister, pristojen za visoko
šolstvo, lahko s poslovnikom podrobneje določi način dela komisije.
(6) Komisija iz četrtega odstavka tega
člena v dveh mesecih od vložitve ugovora presodi o ugovoru. Komisija o svoji
presoji obvesti ENIC-NARIC center z napotilom, da prosilca obvesti, da je
ugovor zavrnjen v skladu s presojo komisije, ker se ne strinja z navedbami v
ugovoru, in mnenje potrdi, ali z napotilom, da ENIC-NARIC center mnenje
spremeni ali dopolni, ker je komisija ugovoru ugodila in presodila, glede česa
je treba mnenje dopolniti ali spremeniti. ENIC-NARIC center je vezan na
napotilo komisije.
(7) ENIC-NARIC center izda obvestilo o
potrditvi že izdanega mnenja oziroma dopolnjeno ali spremenjeno mnenje v enem
mesecu od prejema presoje komisije. Ponoven ugovor ni možen.
(8) Če je ugovor iz prvega odstavka
tega člena vložen po preteku petnajstdnevnega roka, ENIC-NARIC center prosilca
obvesti, da ugovor ni možen.
III. PRIZNAVANJE IZOBRAŽEVANJA
10. člen
(priznavanje izobraževanja)
(1) V postopku priznavanja
izobraževanja se odloči o posameznikovi pravici do dostopa, prijave in
obravnave v postopkih vpisa pri nadaljevanju izobraževanja na izobraževalni
instituciji v Republiki Sloveniji.
(2) Izobraževalna institucija na
podlagi odločbe iz prejšnjega odstavka tega člena in na podlagi predpisov, ki v
Republiki Sloveniji urejajo vpise, prestope oziroma prehode med izobraževalnimi
programi, ugotovi izpolnjevanje vpisnih pogojev oziroma pogojev za prehod v
izobraževalni program glede na zahtevek imetnika listine.
11. člen
(organ priznavanja izobraževanja)
Organ priznavanja izobraževanja so
izobraževalne institucije.
12. člen
(predmet priznavanja izobraževanja)
Predmet priznavanja izobraževanja je
izobraževanje, ki se izkazuje s tujo listino o izobraževanju.
13. člen
(vlagatelj)
Za priznavanje izobraževanja v Republiki
Sloveniji lahko zaprosi vlagatelj oziroma vlagateljica (v nadaljnjem besedilu:
vlagatelj), ki je imetnik listine o izobraževanju oziroma njegov zakoniti
zastopnik.
14. člen
(postopek)
(1) Postopek priznavanja izobraževanja
se začne na zahtevo vlagatelja, ki jo vloži na predpisanem obrazcu pri
izobraževalni instituciji v Republiki Sloveniji, na kateri želi nadaljevati
izobraževanje.
(2) Obrazec in dokumentacijo, ki jo
mora vlagatelj priložiti v postopku priznavanja izobraževanja, določi minister,
pristojen za visoko šolstvo.
(3) Če se v postopku priznavanja
izobraževanja dvomi o izvirnosti listine o izobraževanju, se preveri izvirnost
pri izdajatelju listine o izobraževanju oziroma pristojnem organu države izvora
listine o izobraževanju.
(4) V postopku priznavanja
izobraževanja se z vsebinsko primerjavo meril iz 16. člena tega zakona preveri
umeščenost tujega izobraževanja v državi izvora in ugotovi izpolnjevanje
pogojev za dostop do želenega izobraževalnega programa.
(5) Če gre za deloma opravljeno
izobraževanje, se ugotovi opravljeni del izobraževalnega programa, v katerem
želi vlagatelj nadaljevati izobraževanje v Republiki Sloveniji.
(6) Izobraževalna institucija izda
odločbo in jo vroči vlagatelju najpozneje v dveh mesecih od dneva prejema
popolne vloge.
(7) Če tuji v celoti opravljen
izobraževalni program izkazuje v primerjavi s slovenskim izobraževalnim
programom bistvene razlike v obsegu in stopnji zaključenega izobraževalnega
programa, se lahko vlagatelju omogoči nadaljevanje izobraževanja, kot da bi
imel listino o deloma opravljenem izobraževanju.
15. člen
(pritožba zoper odločbo)
Zoper odločbo, izdano v postopku
priznavanja izobraževanja, je v osmih dneh od prejema odločbe dovoljena
pritožba pri izobraževalni instituciji.
16. člen
(merila)
(1) V postopku priznavanja
izobraževanja v skladu s tem zakonom se poleg mednarodnih načel na tem področju
smiselno uporabljajo naslednja merila:
-       
sistem šolanja,
-       
izobraževalni program, predmetnik oziroma učni načrt,
-       
učni dosežki,
-       
trajanje izobraževanja,
-       
pravice, ki iz izobraževanja izhajajo.
(2) Organ priznavanja izobraževanja
lahko glede na vrsto izobraževanja pri odločanju upošteva tudi druge
okoliščine, pomembne za priznavanje, kot so na primer: starost imetnika listine
o izobraževanju, znanje jezika, število doseženih kreditnih točk, umestitev
izobraževanja v državi izvora, izjemni dosežki s področja izobraževanja.
17. člen
(pooblaščena oseba)
Izobraževalne institucije pooblastijo osebo
za vodenje postopkov priznavanja v skladu s tem zakonom in o tem v tridesetih
dneh od izdaje pooblastila obvestijo ENIC-NARIC center.
IV. STROKOVNA PODPORA
18. člen
(strokovna podpora ENIC-NARIC centru in
izobraževalnim institucijam)
Ministrstvi, pristojni za osnovno, srednje,
višješolsko in visokošolsko izobraževanje zagotavljata strokovno podporo
ENIC-NARIC centru in izobraževalnim institucijam pri izvajanju nalog iz tega
zakona.
V. UPORABA TUJEGA NAZIVA OZIROMA NASLOVA
19. člen
(uporaba tujega naslova, naziva oziroma
poimenovanja stopnje izobraževanja ali izobraževalnega programa)
(1) Imetnik tuje listine o
izobraževanju, ki si je pridobil tuji naziv oziroma naslov, lahko tega
uporablja v Republiki Sloveniji v izvorni obliki v skladu s predpisi države
izvora listine o izobraževanju oziroma v njegovi transkripciji. Tuji naziv
oziroma naslov, ki se ne prevaja v slovenski jezik, se navaja skupaj z navedbo
države izvora listine o izobraževanju, prevedeno v slovenski jezik.
(2) Določbe iz prejšnjega odstavka se
uporabljajo tudi za tuje poimenovanje stopnje izobraževanja ali izobraževalnega
programa, ki se v državi izvora uporablja na podoben način kot tuj naslov
oziroma naziv v Republiki Sloveniji.
VI. LEGALIZACIJA LISTINE O IZOBRAŽEVANJU
20. člen
(legalizacija listine o izobraževanju)
(1) V postopku vrednotenja
izobraževanja se v skladu s 3. členom Zakona o ratifikaciji Konvencije o
odpravi potrebe legalizacije tujih javnih listin (Uradni list FLRJ – Mednarodne
pogodbe, št. 10/62) in Zakonom o overitvi listin v mednarodnem prometu (Uradni
list RS, št. 64/01) ne zahteva legalizacija.
(2) Če se v postopku vrednotenja
izobraževanja dvomi o izvirnosti listine o izobraževanju, se preveri njena
izvirnost pri izdajatelju listine o izobraževanju oziroma pristojnem organu
države izvora listine o izobraževanju.
VII. STROŠKI
21. člen
(stroški)
(1) Ob vložitvi vloge za vrednotenje
izobraževanja prosilec plača stroške vrednotenja izobraževanja. Potrdilo o
plačilu stroškov vrednotenja izobraževanja se priloži vlogi. Če prosilec ob
vložitvi vloge ne predloži potrdila, se ga pozove, da ga predloži v petnajstih
dneh od dneva prejema poziva. Višino stroškov določi minister, pristojen za
visoko šolstvo.
(2) V primerih iz petega odstavka 7.
člena se že plačani stroški ne vračajo.
(3) Za izdajo dopolnjenega ali
spremenjenega mnenja iz tretjega odstavka 9. člena tega zakona se ne plačajo
dodatni stroški.
(4) Stroškov vrednotenja izobraževanja
se ne zaračunava pravnim osebam javnega prava.
(5) Stroškov vrednotenja izobraževanja
so oproščeni:
-       
prejemniki denarne socialne pomoči po predpisih, ki urejajo socialno
varstvene prejemke,
-       
prejemniki varstvenega dodatka po predpisih, ki urejajo socialno
varstvene prejemke,
-       
prejemniki nadomestila za invalidnost po predpisih, ki urejajo varstvo
odraslih telesno in duševno prizadetih oseb,
-       
iskalci zaposlitve, ki se v skladu s predpisom, ki ureja trg dela,
štejejo za brezposelne osebe.
(6) Status upravičenca iz prvih treh
alinej prejšnjega odstavka se dokazuje s pravnomočno odločbo pristojnega
organa, iz četrte alineje prejšnjega odstavka pa s potrdilom Zavoda Republike
Slovenije za zaposlovanje, da se oseba vodi v evidenci brezposelnih oseb.
VIII. INFORMACIJE JAVNEGA ZNAČAJA
22. člen
(informacije javnega značaja)
ENIC-NARIC center na spletnih straneh v
anonimizirani obliki objavlja informacije po elementih iz izdanih mnenj iz 8.
člena tega zakona kot informacije javnega značaja. Objavljene informacije
javnega značaja se uporabljajo za namen zaposlovanja in v postopkih priznavanja
enako kot mnenja, izdana na zaprosilo prosilca v skladu s tem zakonom.
IX. JAVNE EVIDENCE IN SEZNAM POOBLAŠČENIH OSEB
23. člen
(evidence)
(1) Izobraževalne institucije vodijo
evidenco izdanih odločb na prvi in drugi stopnji v postopku priznavanja
izobraževanja, ki obsega:
-       
podatke o osebi, na katero se odločba nanaša: osebno ime, letnica
rojstva, spol in državljanstvo,
-       
podatke o izdani odločbi: številka in datum izdaje,
-       
podatke o listini o izobraževanju: ime v izvorni obliki oziroma njeni
transkripciji, na podlagi katere je bila izdana odločba, datum izdaje, država
izdaje in ime institucije, ki jo je izdala,
-       
podatke o izobraževalnem programu, področju oziroma smeri, razredu,
letniku, semestru, modulu, v katerega se oseba, na katero se odločba nanaša,
vključuje.
(2) Podatki iz prejšnjega odstavka se
zbirajo, obdelujejo, shranjujejo in posredujejo za potrebe zagotavljanja
enakopravne obravnave vlagateljev v postopkih priznavanja.
24. člen
(seznam pooblaščenih oseb)
ENIC-NARIC center vodi seznam pooblaščenih
oseb za vodenje postopka priznavanja izobraževanja na izobraževalnih
institucijah. Seznam pooblaščenih oseb vsebuje podatke o osebnem imenu
pooblaščene osebe in naziv izobraževalne institucije.

Zakon o vrednotenju in priznavanju
izobraževanja – ZVPI (Uradni list RS, št. 87/11) vsebuje naslednje prehodne in
končne določbe:
»X. PREHODNE IN KONČNE DOLOČBE
25. člen
(ENIC-NARIC
center)
V okviru ministrstva, pristojnega za visoko
šolstvo, se do začetka uporabe tega zakona sistemizira notranja organizacijska
enota ENIC-NARIC center, ki je organ vrednotenja izobraževanja v skladu s tem
zakonom in opravlja ostale naloge informacijskega nacionalnega centra.
26. člen
(podzakonski
predpis)
Minister, pristojen za visoko šolstvo, v 30
dneh od dneva uveljavitve tega zakona izda predpis iz drugega odstavka 7. člena
in drugega odstavka 14. člena tega zakona ter določi višino stroškov iz prvega
odstavka 21. člena tega zakona.
27. člen
(prenehanje
veljavnosti)
Z dnem uveljavitve tega zakona prenehajo
veljati Zakon o priznavanju in vrednotenju izobraževanja (Uradni list RS, št.
73/04), določbe prvega, drugega in tretjega odstavka 19. člena Zakona o
strokovnih in znanstvenih naslovih (Uradni list RS, št. 61/06) in Pravilnik o
obrazcih, dokumentaciji, stroških in načinu vodenja evidenc v postopkih
priznavanja in vrednotenja izobraževanja (Uradni list RS, št. 6/05 in 98/09),
uporabljajo pa se do začetka uporabe tega zakona.
28. člen
(dokončanje že
začetih postopkov)
Če je bila vloga vložena do začetka uporabe
tega zakona, se postopki dokončajo po dosedanjih predpisih.
29. člen
(podaljšanje
uporabe predpisov, ki prenehajo veljati)
(1) Ne glede na določbe 27. člena tega
zakona se zaradi zaposlovanja v reguliranih poklicih, za katere se s predpisom
zahteva slovenski naziv poklicne oziroma strokovne izobrazbe ali strokovni
oziroma znanstveni naslov, lahko še dvanajst mesecev od dneva začetka uporabe
tega zakona vloži vloga za ugotavljanje enakovrednosti tujega naslova s
slovenskim strokovnim naslovom oziroma znanstvenim naslovom ter tujega naziva
poklicne oziroma strokovne izobrazbe s slovenskim nazivom poklicne oziroma
strokovne izobrazbe. Za ta postopek se uporabljajo 1., 2., 3. in 4. člen, prvi,
drugi, šesti in sedmi odstavek 11. člena, 12. člen, druga, četrta in peta
alineja drugega odstavka ter četrti, šesti in sedmi odstavek 17. člena Zakona o
priznavanju in vrednotenju izobraževanja (Uradni list RS, št. 73/04), prvi,
drugi in tretji odstavek 19. člena Zakona o strokovnih in znanstvenih naslovih
(Uradni list RS, št. 61/06) ter 1. in 3. člen, prvi odstavek 5. člena, 6., 7.,
8., 10., 11., 12. in 13. člen Pravilnika o obrazcih, dokumentaciji, stroških in
načinu vodenja evidenc v postopkih priznavanja in vrednotenja izobraževanja
(Uradni list RS, št. 6/05 in 98/09).
(2) Za postopke priznavanja
izobraževanja se za vključevanje šoloobveznih otrok do 31. 8. 2011 uporabljajo 1., 2., 3., 4. člen, II. poglavje, 16. člen, prvi,
tretji, sedmi odstavek 17. člena, 18. in 19. člen Zakona o priznavanju in
vrednotenju izobraževanja (Uradni list RS, št. 73/04) ter 1., 2., člen, prvi in
drugi odstavek 5. člena, 6., 7., 8., 9., 12. in 13. člen Pravilnika o obrazcih,
dokumentaciji, stroških in načinu vodenja evidenc v postopkih priznavanja in
vrednotenja izobraževanja (Uradni list RS, št. 6/05 in 98/09).
(3) Vloge, vložene po poteku obdobij
iz prejšnjih odstavkov, se zavržejo.
30. člen
(uveljavitev in
uporaba)
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne trideseti
dan po njegovi uveljavitvi.«.

Popravek Zakona o vrednotenju in priznavanju
izobraževanja – ZVPI (Uradni list RS, št. 97/11) popravlja 29. člen zakona tako, da
se glasi:
»29. člen
(podaljšanje
uporabe predpisov, ki prenehajo veljati)
(1) Ne glede na določbe 27. člena tega
zakona se zaradi zaposlovanja v reguliranih poklicih, za katere se s predpisom
zahteva slovenski naziv poklicne oziroma strokovne izobrazbe ali strokovni
oziroma znanstveni naslov, lahko še dvanajst mesecev od dneva začetka uporabe
tega zakona vloži vloga za ugotavljanje enakovrednosti tujega naslova s
slovenskim strokovnim naslovom oziroma znanstvenim naslovom ter tujega naziva
poklicne oziroma strokovne izobrazbe s slovenskim nazivom poklicne oziroma
strokovne izobrazbe. Za ta postopek se uporabljajo 1., 2., 3. in 4. člen, prvi,
drugi, šesti in sedmi odstavek 11. člena, 12. člen, druga, četrta in peta
alineja drugega odstavka ter četrti, šesti in sedmi odstavek 17. člena Zakona o
priznavanju in vrednotenju izobraževanja (Uradni list RS, št. 73/04), prvi,
drugi in tretji odstavek 19. člena Zakona o strokovnih in znanstvenih naslovih
(Uradni list RS, št. 61/06) ter 1. in 3. člen, prvi odstavek 5. člena, 6., 7.,
8., 10., 11., 12. in 13. člen Pravilnika o obrazcih, dokumentaciji, stroških in
načinu vodenja evidenc v postopkih priznavanja in vrednotenja izobraževanja
(Uradni list RS, št. 6/05 in 98/09).
(2) Za postopke priznavanja
izobraževanja se za vključevanje šoloobveznih otrok do 31. 8. 2012 uporabljajo 1., 2., 3., 4. člen, II. poglavje, 16. člen, prvi,
tretji, sedmi odstavek 17. člena, 18. in 19. člen Zakona o priznavanju in
vrednotenju izobraževanja (Uradni list RS, št. 73/04) ter 1., 2., člen, prvi in
drugi odstavek 5. člena, 6., 7., 8., 9., 12. in 13. člen Pravilnika o obrazcih,
dokumentaciji, stroških in načinu vodenja evidenc v postopkih priznavanja in
vrednotenja izobraževanja (Uradni list RS, št. 6/05 in 98/09).
(3) Vloge, vložene po poteku obdobij
iz prejšnjih odstavkov, se zavržejo.«.

Zakon o spremembah in dopolnitvah Zakona o
vrednotenju in priznavanju izobraževanja – ZVPI-A (Uradni list RS, št. 109/12) spreminja 29. člen zakona tako,
da se glasi:
»29. člen
(podaljšanje
uporabe predpisov, ki prenehajo veljati)
(1) Ne glede na določbe 27. člena tega
zakona se zaradi zaposlovanja v reguliranih poklicih, za katere se s predpisom
zahteva slovenski naziv poklicne oziroma strokovne izobrazbe ali strokovni
oziroma znanstveni naslov, lahko še dvanajst mesecev od dneva začetka uporabe
tega zakona vloži vloga za ugotavljanje enakovrednosti tujega naslova s
slovenskim strokovnim naslovom oziroma znanstvenim naslovom ter tujega naziva
poklicne oziroma strokovne izobrazbe s slovenskim nazivom poklicne oziroma
strokovne izobrazbe. Za ta postopek se uporabljajo 1., 2., 3. in 4. člen, prvi,
drugi, šesti in sedmi odstavek 11. člena, 12. člen, druga, četrta in peta
alineja drugega odstavka ter četrti, šesti in sedmi odstavek 17. člena Zakona o
priznavanju in vrednotenju izobraževanja (Uradni list RS, št. 73/04), prvi,
drugi in tretji odstavek 19. člena Zakona o strokovnih in znanstvenih naslovih
(Uradni list RS, št. 61/06) ter 1. in 3. člen, prvi odstavek 5. člena, 6., 7.,
8., 10., 11., 12. in 13. člen Pravilnika o obrazcih, dokumentaciji, stroških in
načinu vodenja evidenc v postopkih priznavanja in vrednotenja izobraževanja
(Uradni list RS, št. 6/05 in 98/09).
Ne glede na določbe prejšnjega odstavka se
zaradi zaposlovanja v reguliranih poklicih, za katere se s predpisom zahteva
slovenski naziv poklicne oziroma strokovne izobrazbe ali strokovni oziroma
znanstveni naslov, lahko še do 1. 6. 2014 vloži vloga za ugotavljanje
enakovrednosti tujega naslova s slovenskim strokovnim naslovom oziroma
znanstvenim naslovom ter tujega naziva poklicne oziroma strokovne izobrazbe s
slovenskim nazivom poklicne oziroma strokovne izobrazbe. Za ta postopek se
uporabljajo 1., 2., 3. in 4. člen, prvi, drugi, šesti in sedmi odstavek 11.
člena, 12. člen, druga, četrta in peta alineja drugega odstavka ter četrti,
šesti in sedmi odstavek 17. člena Zakona o priznavanju in vrednotenju
izobraževanja (Uradni list RS, št. 73/04), prvi, drugi in tretji odstavek 19.
člena Zakona o strokovnih in znanstvenih naslovih (Uradni list RS, št. 61/06)
ter 1. in 3. člen, prvi odstavek 5. člena, 6., 7., 8., 10., 11., 12. in 13.
člen Pravilnika o obrazcih, dokumentaciji, stroških in načinu vodenja evidenc v
postopkih priznavanja in vrednotenja izobraževanja (Uradni list RS, št. 6/05 in
98/09).
(3) Za
postopke priznavanja izobraževanja se za vključevanje šoloobveznih otrok do 31. 8.
2012 uporabljajo 1., 2., 3., 4. člen, II. poglavje,
16. člen, prvi, tretji, sedmi odstavek 17. člena, 18. in 19. člen Zakona o
priznavanju in vrednotenju izobraževanja (Uradni list RS, št. 73/04) ter 1.,
2., člen, prvi in drugi odstavek 5. člena, 6., 7., 8., 9., 12. in 13. člen
Pravilnika o obrazcih, dokumentaciji, stroških in načinu vodenja evidenc v
postopkih priznavanja in vrednotenja izobraževanja (Uradni list RS, št. 6/05 in
98/09).
(4) Vloge,
vložene po poteku obdobij iz prejšnjih odstavkov, se zavržejo.«;
ter vsebuje naslednjo prehodno in končno
določbo:
»2. člen
Vloge, prejete po preteku roka iz prvega
odstavka 29. člena zakona in do uveljavitve tega zakona, se štejejo kot
pravočasne.
3. člen
Ta zakon začne veljati naslednji dan po
objavi v Uradnem listu Republike Slovenije.«.