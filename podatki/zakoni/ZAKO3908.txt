I. SPLOŠNE DOLOČBE
1. člen
(vsebina in namen zakona)
(1) S tem zakonom se določajo skupni temelji in izhodišča za
zagotavljanje enakega obravnavanja vsakogar pri uveljavljanju njegovih ali
njenih pravic in obveznosti ter pri uresničevanju človekovih pravic in
temeljnih svoboščin. 
(2) Za namen iz prejšnjega odstavka določa ta zakon subjekte,
ki z ukrepi v okviru svojih pristojnosti ustvarjajo pogoje za uresničevanje
načela enakega obravnavanja ter skrbijo za osveščanje diskriminiranih oseb in
domnevnih kršiteljev oziroma kršiteljic kot tudi družbe kot celote, ter vzpostavlja
institucionalne pogoje za delovanje zagovornika oziroma zagovornice načela
enakosti, ki z obravnavo primerov domnevnega neenakega obravnavanja po določbah
tega zakona nudi pomoč diskriminiranim osebam.
(3) Ta zakon določa tudi skupne posebnosti, ki veljajo za
pravno varstvo diskriminiranih oseb v sodnih in upravnih postopkih, sproženih
zaradi z zakonom določene kršitve prepovedi diskriminacije na podlagi osebnih
okoliščin.
1.a člen
(prenos direktiv Evropskih skupnosti)
V okviru vsebine in namena tega zakona, ki je določen v
prejšnjem členu, se s tem zakonom v pravni red Republike Slovenije prenašajo
naslednje direktive Evropskih skupnosti: 
-       
Direktiva Sveta 76/207/EGS z dne 9. februarja 1976 o izvrševanju načela
enakega obravnavanja moških in žensk v zvezi z dostopom do zaposlitve,
poklicnega usposabljanja in napredovanja ter delovnih pogojev (UL L št. 39 z
dne 14. februarja 1976, str. 40), 
-       
Direktiva Sveta 86/378/EGS z dne 24. julija 1986 o izvajanju načela
enakega obravnavanja moških in žensk v poklicnih sistemih socialne varnosti (UL
L št. 225 z dne 12. avgusta 1986, str. 40), 
-       
Direktiva Sveta 2000/43/ES z dne 29. junija 2000 o izvajanju načela
enakega obravnavanja oseb ne glede na raso ali narodnost (UL L št. 180 z dne
19. julija 2000, str. 22), 
-       
Direktiva Sveta 2000/78/ES z dne 27. novembra 2000 o splošnih okvirih
enakega obravnavanja pri zaposlovanju in delu (UL L št. 303 z dne 2. decembra
2000, str. 23), 
-       
Direktiva 2002/73/ES Evropskega parlamenta in Sveta z dne 23. septembra
2002 o spremembi Direktive Sveta 76/207/EGS o izvrševanju načela enakega
obravnavanja moških in žensk v zvezi z dostopom do zaposlitve, poklicnega
usposabljanja in napredovanja ter delovnih pogojev (UL L št. 269 z dne 5.
oktobra 2002, str. 15), 
-       
Direktiva Sveta 2004/113/ES z dne 13. decembra 2004 o izvajanju načela
enakega obravnavanja moških in žensk pri dostopu do blaga in storitev ter
oskrbi z njimi (UL L št. 373 z dne 21. decembra 2004, str. 37), 
-       
Direktiva 2006/54/ES Evropskega parlamenta in Sveta z dne 5. julija 2006
o uresničevanju načela enakih možnosti ter enakega obravnavanja moških in žensk
pri zaposlovanju in poklicnem delu (preoblikovano) (UL L št. 204 z dne 26.
julija 2006, str. 23). 
2. člen
(uporaba zakona)
Enako obravnavanje je zagotovljeno ne glede na spol,
narodnost, raso ali etnično poreklo, vero ali prepričanje, invalidnost,
starost, spolno usmerjenost ali drugo osebno okoliščino, zlasti v zvezi: 
-       
s pogoji za dostop do zaposlitve, samozaposlitve in poklica, vključno z
izbirnimi merili in pogoji zaposlovanja ne glede na vrsto dejavnosti in na vseh
ravneh poklicne hierarhije, vključno z napredovanjem, 
-       
z dostopom do vseh oblik in do vseh ravni karierne orientacije in
svetovanja, poklicnega in strokovnega izobraževanja in usposabljanja, nadaljnjega
poklicnega usposabljanja in preusposabljanja, vključno z delovno prakso, 
-       
z zaposlitvenimi pogoji in pogoji dela, vključno s prenehanjem pogodbe o
zaposlitvi in plačami, 
-       
s članstvom in vključevanjem v organizacijo delavcev ali delodajalcev
ali vsako organizacijo, katere člani ali članice opravljajo določen poklic,
vključno z ugodnostmi, ki jih zagotavljajo take organizacije, 
-       
s socialno zaščito, vključno s socialno varnostjo in zdravstvenim
varstvom, 
-       
s socialnimi ugodnostmi, 
-       
z izobraževanjem, 
-       
z dostopom do dobrin in storitev, ki so na voljo javnosti, vključno s
stanovanji, in preskrbo z njimi. 
2.a člen
(izjeme)
(1) Določbe tega zakona ne izključujejo različnega
obravnavanja na podlagi določene osebne okoliščine, če takšno različno
obravnavanje upravičuje zakonit cilj in so sredstva za doseganje tega cilja
ustrezna in potrebna. 
(2) Različno obravnavanje na področjih iz prve do četrte
alineje 2. člena tega zakona zaradi spola, narodnosti, rase ali etničnega
porekla, vere ali prepričanja, invalidnosti, starosti ali spolne usmerjenosti
je prepovedano ne glede na prejšnji odstavek, razen v naslednjih primerih: 
-       
če zaradi narave posameznih poklicnih dejavnosti ali konteksta njihovega
opravljanja taka značilnost predstavlja bistveno in odločilno poklicno zahtevo
pod pogojem, da je cilj zakonit in zahteva ustrezna in potrebna, 
-       
zaradi vere ali prepričanja posameznika ali posameznice pri poklicnem
delu v cerkvah in drugih verskih skupnostih ali v drugih javnih ali zasebnih
organizacijah, katerih etika temelji na veri ali prepričanju, če zaradi narave
tega dela ali zaradi konteksta, v katerem se izvaja, vera ali prepričanje
predstavlja zakonito in upravičeno poklicno zahtevo glede na etiko
organizacije, 
-       
zaradi starosti, če je to objektivno in razumno utemeljeno z zakonitim
ciljem, vključno z zakonitimi cilji politike zaposlovanja, trga dela in
poklicnega usposabljanja, in če so sredstva za dosego tega cilja ustrezna in
potrebna, 
-       
če tako v skladu s pravnim redom Evropske unije določa poseben zakon. 
(3) Različno obravnavanje na področjih iz pete do osme
alineje 2. člena tega zakona zaradi spola, narodnosti, rase ali etničnega
porekla je prepovedano ne glede na prvi odstavek tega člena, razen v naslednji
primerih: 
-       
v zvezi z ugodnejšim varstvom žensk v zvezi z nosečnostjo in
materinstvom, 
-       
v zvezi z zagotavljanjem blaga ali storitev izključno ali predvsem
predstavnikom ali predstavnicam enega spola, če takšno različno obravnavanje
upravičuje zakonit cilj in so sredstva za doseganje tega cilja ustrezna in potrebna,
-       
v zvezi z zavarovanji in z njimi povezanimi finančnimi storitvami, ki
jih v skladu z Direktivo Sveta 2004/113/ES določa zakon, ki ureja
zavarovalništvo, 
-       
če tako v skladu s pravnim redom Evropske unije določa poseben zakon. 
3. člen
(prepoved diskriminacije in povračilnih ukrepov)
(1) Na katerem koli področju družbenega življenja iz 2. člena
tega zakona je prepovedano ravnanje, ki pomeni diskriminacijo iz 4. oziroma 5.
člena tega zakona.
(2) Diskriminirane osebe in osebe, ki pomagajo žrtvi
diskriminacije, ne smejo biti izpostavljene neugodnim posledicam zaradi
ukrepanja, ki ima za cilj uveljavitev prepovedi diskriminacije (prepoved
povračilnih ukrepov). 
II. OPREDELITEV POJMOV
4. člen
(enako obravnavanje)
(1) Enako obravnavanje pomeni odsotnost neposredne oziroma
posredne diskriminacije zaradi katere koli osebne okoliščine iz 2. člena tega
zakona (v nadaljnjem besedilu: osebna okoliščina).
(2) Neposredna diskriminacija zaradi osebne okoliščine obstaja,
če je oseba zaradi te osebne okoliščine bila, je ali bi lahko bila v enakih ali
podobnih situacijah obravnavana manj ugodno kot druga oseba.
(3) Posredna diskriminacija zaradi osebne okoliščine obstaja,
kadar je oseba z določeno osebno okoliščino bila, je, ali bi bila zaradi
navidezno nevtralnega predpisa, merila ali prakse v enakih ali podobnih
situacijah in pogojih v manj ugodnem položaju kot druge osebe, razen če te
določbe, merila ali ravnanja objektivno upravičuje zakoniti cilj in če so
sredstva za doseganje tega cilja ustrezna in potrebna. 
(4) Neposredna ali posredna diskriminacija so tudi navodila v
smislu prejšnjih odstavkov. 
5. člen
(nadlegovanje)
(1) Nadlegovanje je nezaželeno ravnanje, temelječe na kateri
koli osebni okoliščini, ki ustvarja zastrašujoče, sovražno, ponižujoče,
sramotilno ali žaljivo okolje za osebo ter žali njeno dostojanstvo.
(2) Nadlegovanje iz prejšnjega odstavka se šteje za diskriminacijo
po določbah tega zakona.
6. člen
(posebni ukrepi)
(1) Posebni ukrepi so začasni ukrepi, ki imajo za cilj
zagotoviti dejansko enakost oseb, ki so v manj ugodnem položaju zlasti zaradi
svojega spola, narodnosti, rase ali etničnega porekla, vere ali prepričanja,
invalidnosti, starosti in spolne usmerjenosti. Posebni ukrepi se lahko
sprejmejo z namenom preprečevanja ali odpravljanja posledic takšnega položaja
oziroma predstavljajo nadomestilo za manj ugoden položaj. 
(2) Posebni ukrepi so zlasti: 
-       
pozitivni ukrepi, ki ob enakem izpolnjevanju predpisanih meril in
pogojev dajejo prednost osebam z določeno osebno okoliščino in se uporabijo v
primerih, ko obstaja očitno nesorazmerje v zastopanosti oseb z določeno osebno
okoliščino, 
-       
spodbujevalni ukrepi, ki dajejo posebne ugodnosti ali uvajajo posebne
spodbude za osebe v manj ugodnem položaju. 
III. NOSILCI NALOG IN NJIHOVE PRISTOJNOSTI
7. člen
(splošna opredelitev)
(1) Državni zbor Republike Slovenije, Vlada Republike Slovenije
(v nadaljnjem besedilu: Vlada), ministrstva in drugi državni organi ter organi
samoupravnih lokalnih skupnosti v okviru svojih pristojnosti ustvarjajo pogoje
za enako obravnavanje oseb ne glede na katero koli osebno okoliščino z osveščanjem
in spremljanjem položaja na tem področju ter z ukrepi normativne in politične
narave.
(2) Uradi oziroma vladne službe, ki delujejo na področju enakega
obravnavanja oseb ne glede na osebne okoliščine, si v okviru svojega delovnega
področja še posebej prizadevajo za uresničevanje namena tega zakona.
8. člen
(sodelovanje s socialnimi partnerji in nevladnimi organizacijami)
Vlada in pristojna ministrstva pri oblikovanju rešitev in predlogov
za doseganje namena tega zakona sodelujejo s socialnimi partnerji in nevladnimi
organizacijami, ki delujejo na področju enakega obravnavanja.
9. člen
(Svet Vlade za uresničevanje načela enakega obravnavanja)
(1) Za spremljanje in ocenjevanje položaja posameznih družbenih
skupin z vidika uresničevanja načela enakega obravnavanja Vlada kot svoje
strokovno in posvetovalno telo ustanovi Svet za uresničevanje načela enakega
obravnavanja (v nadaljnjem besedilu: Svet). 
(2) Svet pri opravljanju svojih nalog sodeluje s pristojnimi državnimi
organi in drugimi institucijami na področju enakega obravnavanja oseb in
preprečevanja diskriminacije na podlagi osebnih okoliščin.
10. člen
(naloge Urada za enake možnosti)
Urad za enake možnosti (v nadaljnjem besedilu: Urad) usklajuje
dejavnosti posameznih ministrstev in vladnih služb, ki se nanašajo na izvajanje
tega zakona in opravlja tehnično administrativne naloge za Svet.
10.a člen
(sprejemanje posebnih ukrepov)
(1) Organi oblasti, delodajalci, vzgojno-izobraževalne
institucije, politične stranke, organizacije civilne družbe in drugi subjekti
lahko sprejemajo posebne ukrepe iz 6. člena tega zakona glede na naravo dela in
področje delovanja. 
(2) V aktih, v katerih subjekti iz prejšnjega odstavka
sprejmejo posebne ukrepe, opredelijo njihov namen in razlog za sprejem. 
IV. ZAGOVORNIK OZIROMA ZAGOVORNICA NAČELA ENAKOSTI
11. člen
(institucionalna organiziranost)
(1) Primere domnevnih kršitev prepovedi diskriminacije v
skladu s tem zakonom obravnava zagovornik oziroma zagovornica načela enakosti
(v nadaljnjem besedilu: zagovornik oziroma zagovornica), ki deluje pri Uradu. 
(2) Namen obravnave primerov domnevnih kršitev prepovedi
diskriminacije je predvsem v odkrivanju in opozarjanju obstoja diskriminacije.
Zagovornik oziroma zagovornica v ta namen daje splošne informacije in pojasnila
v zvezi z diskriminacijo, pri obravnavi primera opozarja na ugotovljene
nepravilnosti ter priporoča, kako te odpraviti, v drugih postopkih za
uveljavljanje pravic v zvezi z varstvom pred diskriminacijo pa diskriminiranim
osebam nudi pomoč. 
(3) Če število primerov, njihova zahtevnost ali posebnosti
glede na določeno osebno okoliščino to zahteva, lahko deluje za posamezno
osebno okoliščino poseben zagovornik oziroma zagovornica. 
11.a člen
(delovno mesto zagovornika oziroma zagovornice)
(1) Zagovornik oziroma zagovornica je posebno uradniško
delovno mesto, za katero veljajo določbe zakona in drugih predpisov, ki urejajo
sistem javnih uslužbencev v državnih organih ter sistem plač v javnem sektorju,
razen tistih vprašanj, ki so s tem zakonom urejena drugače. 
(2) Zagovornika oziroma zagovornico na podlagi izvedenega
javnega natečaja na predlog predstojnika oziroma predstojnice Urada imenuje
Vlada za obdobje petih let. 
(3) Postopek javnega natečaja za zagovornika oziroma
zagovornico mora biti zaključen najkasneje tri mesece pred potekom obdobja
imenovanja iz prejšnjega odstavka. V istem roku lahko Vlada uradnika oziroma
uradnico ponovno imenuje za zagovornika oziroma zagovornico brez javnega
natečaja. 
(4) Za zagovornika oziroma zagovornico je lahko imenovan,
kdor ima najmanj univerzitetno izobrazbo družboslovne ali humanistične smeri
ali izobrazbo iste smeri, pridobljeno po študijskem programu druge stopnje v
skladu z zakonom, ki ureja visoko šolstvo in najmanj tri leta delovnih izkušenj
na področju uresničevanja načela enakega obravnavanja ali človekovih pravic in
temeljnih svoboščin. 
(5) V primeru začasne odsotnosti zagovornika oziroma
zagovornice daljše od treh mesecev, Vlada pooblasti drugo osebo, ki izpolnjuje
pogoje iz prejšnjega odstavka, za opravljanje nalog zagovornika oziroma
zagovornice po tem zakonu.
11.b člen
(samostojnost in neodvisnost pri delu)
(1) Zagovornik oziroma zagovornica opravlja strokovne in
organizacijske naloge pri obravnavi primerov domnevnih kršitev prepovedi
diskriminacije na podlagi tega zakona samostojno, nepristransko in neodvisno od
navodil predstojnika oziroma predstojnice Urada ali Vlade. 
(2) Predstojnik oziroma predstojnica Urada izvršuje v
razmerju do zagovornika oziroma zagovornice pravice in dolžnosti delodajalca
glede ostalih pravic in obveznosti iz delovnega razmerja, ki v tem zakonu niso
drugače urejene, v skladu z določbami zakona, ki ureja sistem javnih
uslužbencev ter izvršilnih predpisov, izdanih na njegovi podlagi.
11.c člen
(prenehanje dela zagovornika oziroma zagovornice)
(1) Pred potekom obdobja iz drugega odstavka 11.a člena tega
zakona Vlada na predlog predstojnika oziroma predstojnice Urada razreši
zagovornika oziroma zagovornico v naslednjih primerih: 
-       
če to sam ali sama zahteva, 
-       
v primeru prenehanja delovnega razmerja v skladu s sporazumom o
razveljavitvi pogodbe o zaposlitvi oziroma odpovedjo pogodbe o zaposlitvi s
strani zagovornika oziroma zagovornice, 
-       
če ne opravlja svojih nalog v skladu s tem zakonom. 
(2) V primeru iz tretje alineje prejšnjega odstavka se
zagovornika oziroma zagovornico razreši, če svojega dela ne opravlja v razumnih
rokih oziroma dela ne opravlja strokovno. 
(3) Zagovornik oziroma zagovornica preneha z delom tudi v
primeru, ko se izteče petletno obdobje imenovanja, če ni ponovno imenovan ali
imenovana v skladu s tretjim odstavkom 11.a člena tega zakona. 
12. člen
(začetek obravnave)
(1) Obravnava primera domnevne kršitve prepovedi
diskriminacije (v nadaljnjem besedilu: obravnava) se začne na pisno ali ustno
pobudo, podano na zapisnik. Pobuda je lahko tudi anonimna, vendar mora
vsebovati dovolj podatkov za obravnavo primera. 
(2) Zagovornik oziroma zagovornica ne obravnava pobud, iz
katerih očitno izhaja, da ne gre za primer kršitve prepovedi diskriminacije.
13. člen
(časovna omejitev pobude)
Pobuda iz prejšnjega člena mora biti dana čimprej oziroma
najkasneje v enem letu po nastanku primera, vendar jo lahko zagovornik oziroma
zagovornica obravnava tudi po poteku tega časa, če oceni, da gre za tako
pomembno oziroma resno zadevo, da je njeno obravnavanje smiselno glede na namen
tega zakona.
14. člen
(neformalnost obravnave)
(1) Obravnava je neformalna in brezplačna.
(2) Zagovornik oziroma zagovornica z namenom obravnave v
zadevah iz svoje pristojnosti zbira in obdeluje osebne podatke o pobudnikih
oziroma pobudnicah in domnevnih kršiteljih oziroma kršiteljicah oziroma
podatke, ki mu oziroma ji jih sporočijo druge osebe za potrebe obravnave
primerov. 
(3) Glede obdelave in varstva osebnih podatkov iz prejšnjega
odstavka veljajo določbe zakona, ki ureja varstvo osebnih podatkov. 
15. člen
(potek obravnave)
(1) Obravnava praviloma poteka pisno, pri čemer lahko
zagovornik oziroma zagovornica zahteva od vpletenih, da mu oziroma ji v
določenem roku dajo ustrezna pojasnila in dodatne informacije, potrebne za
izdajo mnenja. Udeleženci ali udeleženke postopka so zagovorniku oziroma
zagovornici dolžni odgovoriti v postavljenem roku ali pa sporočiti razloge,
zaradi katerih to ni mogoče. 
(2) Če zagovornik oziroma zagovornica oceni, da bo to
pripomoglo k razjasnitvi primera, lahko vse vpletene povabi tudi na razgovor. 
(3) Zagovornik oziroma zagovornica ustavi obravnavo na
zahtevo pobudnika oziroma pobudnice, če ta ne kaže zanimanja za nadaljevanje obravnave
ali če zaradi pomanjkljivih podatkov obravnave ne more nadaljevati in
zaključiti z mnenjem.
16. člen
(poziv v primeru povračilnih ukrepov)
Če je diskriminirana oseba ali oseba, ki pomaga žrtvi
diskriminacije, zaradi ukrepanja, ki ima za cilj uveljavitev prepovedi
diskriminacije, izpostavljena neugodnim posledicam, zagovornik oziroma
zagovornica že med obravnavo pisno pozove pravno osebo ali drug subjekt, pri
katerem je do domnevne kršitve prepovedi diskriminacije prišlo, da z ustreznimi
ukrepi zavaruje diskriminirano osebo ali osebo, ki pomaga žrtvi diskriminacije,
pred povračilnimi ukrepi oziroma odpravi nastale posledice le-teh. 
17. člen
(pisno mnenje)
(1) Obravnava se zaključi s pisnim mnenjem, v katerem zagovornik
oziroma zagovornica navede svoje ugotovitve in oceno okoliščin primera v smislu
obstoja kršitve prepovedi diskriminacije ter o tem obvesti obe strani.
(2) V mnenju iz prejšnjega odstavka lahko zagovornik oziroma
zagovornica opozori na ugotovljene nepravilnosti in priporoči, kako naj se
odpravijo, ter pozove domnevnega kršitelja oziroma kršiteljico, da ga v
določenem roku obvesti o svojih ukrepih.
18. člen
(prošnja za mnenje in pomoč)
(1) Posameznik oziroma posameznica ali pravna oseba se lahko
v dvomu obrne na zagovornico oziroma zagovornika s prošnjo za mnenje o tem, ali
bi neko njeno dejanje, storitev ali opustitev lahko pomenilo kršenje načela
enakosti zaradi osebnih okoliščin.
(2) Vsakdo se lahko na zagovornika oziroma zagovornico obrne
tudi s prošnjo za splošne informacije, nasvet, priporočilo ali drugo pomoč v
zvezi z diskriminacijo oziroma pri uveljavljanju pravic v zvezi z varstvom pred
diskriminacijo v drugih postopkih. 
19. člen
(letno poročilo)
(1) Zagovornik oziroma zagovornica pripravi vsako leto, najkasneje
do konca marca za preteklo leto, poročilo o svojem delu, ki ga Urad predloži v
sprejem Vladi.
(2) Če deluje v Uradu več zagovornikov oziroma zagovornic v
skladu z 11. členom tega zakona, izdelajo zagovorniki oziroma zagovornice
skupno poročilo v smislu prejšnjega odstavka.
19.a člen
(obravnava primerov po Zakonu o enakih možnostih žensk in
moških)
Določbe tega zakona, ki urejajo postopek obravnave primerov
domnevnih kršitev prepovedi diskriminacije, se z dnem uveljavitve tega zakona
smiselno uporabljajo tudi za obravnavo primerov domnevnega neenakega
obravnavanja zaradi spola po Zakonu o enakih možnostih žensk in moških (Uradni
list RS, št. 59/02). 
V. ODSTOP ZADEVE PRISTOJNI INŠPEKCIJI
20. člen
(primeri, ki se odstopijo)
(1) Zagovornik oziroma zagovornica lahko primer odstopi
pristojni inšpekciji, če domnevni kršitelj oziroma kršiteljica ravna v
nasprotju s prvim odstavkom 15. člena tega zakona. 
(2) Če domnevni kršitelj oziroma kršiteljica ne odpravi ugotovljenih
nepravilnosti v skladu s priporočili zagovornika oziroma zagovornice ali ga v
roku ne obvesti o sprejetih ukrepih, domnevna kršitev pa ima po mnenju
zagovornika oziroma zagovornice vse znake diskriminacije iz 4. oziroma 5. člena
tega zakona, pošlje pisno mnenje iz 17. člena tega zakona pristojni inšpekciji.
(3) Pristojna inšpekcija je inšpekcija, ki je na posameznem upravnem
področju po zakonu pristojna za inšpekcijski nadzor nad izvajanjem zakonov in
drugih predpisov, kolektivnih pogodb in splošnih aktov, pri katerem je prišlo
do ravnanja, ki pomeni diskriminacijo po določbah tega zakona.
21. člen
(pristojnosti inšpektorja oziroma inšpektorice)
(1) Inšpektor oziroma inšpektorica je dolžan obravnavati odstopljene
primere ali mnenje zagovornika oziroma zagovornice in predlagati uvedbo postopka
zaradi prekrška pri pristojnem organu, če tudi sam oceni, da so podani vsi
znaki diskriminacije iz 4. oziroma 5. člena tega zakona.
(2) Pred uvedbo postopka zaradi prekrška lahko inšpektor oziroma
inšpektorica glede na okoliščine posameznega primera v okviru svojih
pristojnosti, ki jih ima sicer pri opravljanju inšpekcijskega nadzora, opravi
še kakšna dejanja, ki so potrebna, da se ugotovi dejansko stanje prekrška in
odpravijo njegove posledice, kot tudi zaprosi od zagovornika oziroma zagovornice
še druge morebitne podatke iz obravnave domnevne kršitve pri njem.
(3) Če domnevni kršitelj oziroma kršiteljica ni ravnal v skladu
s pozivom zagovornika oziroma zagovornice iz 16. člena tega zakona in je
diskriminirana oseba ali oseba, ki pomaga žrtvi diskriminacije še vedno
izpostavljena povračilnim ukrepom, ima inšpektor oziroma inšpektorica pravico in
dolžnost odrediti ustrezne ukrepe, ki v nastalih okoliščinah zavarujejo
diskriminirano osebo ali osebo, ki pomaga žrtvi diskriminacije pred povračilnimi
ukrepi, oziroma odrediti odpravo neugodnih posledic povračilnih ukrepov.
VI. POSEBNOSTI PRAVNEGA VARSTVA DISKRIMINIRANIH OSEB
22. člen
(pravno varstvo in dokazno breme)
(1) V primerih kršitev prepovedi diskriminacije iz 3. člena
tega zakona lahko diskriminirane osebe zahtevajo obravnavo kršitve v sodnih in
upravnih postopkih ter pred drugimi pristojnimi organi pod pogoji in na način,
določen v zakonu, in imajo pravico do odškodnine po splošnih pravilih civilnega
prava.
(2) Kadar v postopkih iz prejšnjega odstavka diskriminirana oseba
navaja dejstva, ki opravičujejo domnevo, da je bila kršena prepoved
diskriminacije, mora domnevni kršitelj oziroma kršiteljica dokazati, da v
obravnavanem primeru ni kršil načela enakega obravnavanja oziroma prepovedi diskriminacije.
23. člen
(vloga nevladnih organizacij)
Nevladne organizacije lahko v skladu z zakonom, sodelujejo v
sodnih in upravnih postopkih, začetih s strani diskriminiranih oseb zaradi
kršitve prepovedi diskriminacije.
VII. KAZENSKI DOLOČBI
24. člen
(določitev prekrškov in sankcij)
(1) Storitev ali opustitev, storjena pri izvajanju zakonov in
drugih predpisov, kolektivnih pogodb in splošnih aktov na posameznem z zakonom
urejenem področju družbenega življenja, ki ima vse znake diskriminacije v
smislu 4. oziroma 5. člena tega zakona, je prekršek, za katerega se storilec kaznuje
z globo.
(2) Fizična oseba, ki stori prekršek iz prejšnjega
odstavka,se kaznuje z globo od 250 do 1.200 uerov.
(3) Pravna oseba in samostojni podjetnik posameznik, pri
katerem je bil storjen prekršek iz prvega odstavka, se kaznujeta z globo od 2.500
do 40.000 eurov.
(4) Odgovorna oseba v državnem organu ali v samoupravni lokalni
skupnosti, pri katerem je bil storjen prekršek iz prvega odstavka tega člena,
se kaznuje z globo od 250 do 2.500 eurov.
25. člen
(določanje prekrškov v posebnih zakonih)
Ne glede na določbe prejšnjega člena lahko zakon, ki ureja
posamezno področje, glede na njegovo vsebino posebej opredeli okoliščine, v
katerih je prepovedana diskriminacija iz 4. oziroma 5. člena tega zakona,
določi kršitelje oziroma kršiteljice in predpiše sankcije za prekršek v okviru
razpona iz prejšnjega člena.

Zakon o uresničevanju načela enakega
obravnavanja – ZUNEO (Uradni list RS, št. 50/04) vsebuje naslednje prehodne in
končno določbo:
»VIII. PREHODNE IN KONČNA DOLOČBA
26. člen
(ustanovitev Sveta)
Vlada ustanovi Svet iz 9. člena tega zakona v roku treh mesecev
po uveljavitvi tega zakona. 
27. člen
(začetek dela zagovornika
oziroma zagovornice načela enakosti)
Zagovornik oziroma zagovornica začne z delom v roku treh
mesecev po uveljavitvi tega zakona.
28. člen
(izrekanje kazni za
prekrške)
(1) Globe, določene s tem zakonom, se do začetka uporabe
Zakona o prekrških (Uradni list RS, št. 7/03) v postopku o prekršku izrekajo
kot denarne kazni v razponih, ki so za globo določeni v tretjem in četrtem
odstavku 24. člena tega zakona.
(2) Za prekršek, določen v drugem odstavku 24. člena tega
zakona, se do začetka uporabe Zakona o prekrških iz prejšnjega odstavka kaznuje
fizična oseba z denarno kaznijo od 50.000 do 150.000 tolarjev.
29. člen
(uveljavitev zakona)
Ta zakon začne veljati naslednji dan po objavi v Uradnem listu
Republike Slovenije.«.

Zakon o spremembah in dopolnitvah Zakona o
uresničevanju načela enakega obravnavanja – ZUNEO-A (Uradni list RS, št. 61/07) vsebuje naslednje prehodne in
končni določbi:
»PREHODNE IN KONČNI DOLOČBI
21. člen
(1) Vlada imenuje zagovornika oziroma zagovornico v skladu s
tem zakonom v šestih mesecih po uveljavitvi tega zakona. 
(2) Do imenovanja zagovornika oziroma zagovornice iz
prejšnjega odstavka opravlja naloge zagovornika oziroma zagovornice po tem
zakonu dosedanja zagovornica v skladu z določbami tega zakona.
22. člen
Z dnem uveljavitve tega zakona prenehajo veljati določbe 8.,
9. in 19. člena Zakona o enakih možnostih žensk in moških (Uradni list RS, št.
59/02).
23. člen
Ta zakon začne veljati petnajsti dan po objavi v Uradnem
listu Republike Slovenije.«.