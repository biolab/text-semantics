1. člen
Ta zakon ureja prenehanje Agencije
Republike Slovenije za revidiranje lastninskega preoblikovanja podjetij (v
nadaljnjem besedilu: Agencija), prenehanje nalog revizije lastninskega
preoblikovanja podjetij in določa pooblastila za dokončanje zadev s tega
področja ter nadaljevanje vseh sporov, v katerih nastopa Agencija kot stranka v
postopku.
2. člen
(1) Agencija preneha s poslovanjem 31. 7.
2004 in s 1. 8. 2004 preneha obstajati.
(2) Vse pravice in obveznosti Agencije
prevzame Republika Slovenija.
3. člen
(1) V nedokončane pravde in upravne spore,
v katerih nastopa Agencija kot stranka v postopku, namesto Agencije vstopi in
jih nadaljuje Državno pravobranilstvo Republike Slovenije.
(2) V imenu Republike Slovenije Državno
pravobranilstvo Republike Slovenije:
-       
spremlja izvršitev revizijske odločbe v primerih, ko je revidirana
pravna oseba dolžna spoštovati določbe 5. člena in 5. razdelka III. poglavja
Zakona o zaključku lastninjenja in privatizaciji pravnih oseb v lasti Slovenske
razvojne družbe (Uradni list RS, št. 30/98, 72/98 – odločba US, 12/99, 50/99 –
ZPSPID in 79/01, v nadaljnjem besedilu: ZZLPPO),
-       
odpravi pravne posledice sklepa o uvedbi revizije, ki bi ga bilo
potrebno odpraviti na podlagi odločbe v upravnem sporu;
-       
prevzame gradivo trajnega dokumentarnega značaja, ki ni javno arhivsko
gradivo.
(3) Javno arhivsko gradivo Agencije
prevzame z dnem prenehanja njenega poslovanja Arhiv Republike Slovenije.
4. člen
(1) Agencija izdela zadnje poročilo o delu
in inventuro v skladu z 39. členom Zakona o računovodstvu (Uradni list RS, št.
23/99 in 30/02 – ZJF-C) na dan 31. 7. 2004.
(2) Inventuro iz prejšnjega odstavka
Agencija predloži Vladi Republike Slovenije.
(3) Generalna direktorica in njena
namestnica nadaljujeta z delom za pripravo poročila o delu in inventure iz
prvega odstavka tega člena do prenehanja poslovanja Agencije.
5. člen
(1) Z uveljavitvijo tega zakona preneha
veljati:
-       
Zakon o Agenciji Republike Slovenije za revidiranje lastninskega
preoblikovanja podjetij in o Agenciji Republike Slovenije za plačilni promet,
nadziranje in informiranje (Uradni list RS, št. 48/94, 18/95 – odločba US,
58/95, 30/02 – ZPlaP in 52/02 – ZJA),
-       
peti odstavek 63. člena in 66. člen ZZLPPO in
-       
36. člen Zakona o društvih (Uradni list RS, št. 60/95, 49/98 – odločba
US in 89/99).
(2) Z uveljavitvijo tega zakona se
prenehajo uporabljati:
-       
četrti odstavek 63. člena in tretji odstavek 65. člena ZZLPPO za
postopke revizije agencije,
-       
11. člen Zakona o porabi sredstev dolgoročnih rezervacij za ekološko
sanacijo (Uradni list RS, št. 59/01) za naloge agencije.
6. člen
Ta zakon začne veljati naslednji dan po
objavi v Uradnem listu Republike Slovenije.
Št. 450-01/04-5/1
Ljubljana, dne 13. julija 2004.
EPA 1364-III
Predsednik
Državnega zbora Republike
Slovenije
Feri Horvat l. r.