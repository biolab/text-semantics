1. SPLOŠNE DOLOČBE
1. člen
(področje urejanja)
(1) S tem zakonom se ureja matična
evidenca zavarovancev in uživalcev pravic iz obveznega pokojninskega in
invalidskega zavarovanja (v nadaljnjem besedilu: matična evidenca), ki obsega
zbirke podatkov, potrebne za izvajanje tega zavarovanja, zbrane v različnih
evidencah.
(2) Podatki, zbrani in obdelovani v
matični evidenci, se upravljajo na način, predpisan s tem zakonom.
2. člen
(upravljavec matične evidence)
Upravljavec matične evidence je Zavod za
pokojninsko in invalidsko zavarovanje Slovenije (v nadaljnjem besedilu: zavod).
3. člen
(uporaba podatkov matične evidence)
(1) Podatki, ki jih vsebuje matična
evidenca, se obdelujejo za vodenje in odločanje v postopkih za uveljavljanje
pravic iz obveznega pokojninskega in invalidskega zavarovanja po zakonu, ki
ureja pokojninsko in invalidsko zavarovanje, za vodenje, odločanje o pravicah
in izplačevanje pravic, ki jih zavod prizna ali izplačuje po posebnih zakonih,
za vodenje in odločanje v postopkih po tem zakonu in za delovanje ali
sodelovanje v odškodninskih postopkih, kjer je zavod stranka ali udeleženec
postopka.
(2) Statistični urad Republike
Slovenije (v nadaljnjem besedilu: SURS), Zavod za zdravstveno zavarovanje
Slovenije (v nadaljnjem besedilu: ZZZS), Davčna uprava Republike Slovenije (v
nadaljnjem besedilu: DURS), Zavod Republike Slovenije za zaposlovanje (v
nadaljnjem besedilu: ZRSZ), Ministrstvo za delo, družino, socialne zadeve in
enake možnosti (v nadaljnjem besedilu: MDDSZ) in Centri za socialno delo (v
nadaljnjem besedilu: CSD) so upravičeni do pridobitve vsebine podatkov, ki jih
vsebuje matična evidenca. Podatke lahko uporabljajo za izvajanje njihovih
zakonskih pooblastil, oblikovanje registrov in izvajanje statističnih
raziskovanj.
4. člen
(pomen izrazov)
Izrazi v tem zakonu imajo naslednji pomen:
1.     
Zavezanec ali zavezanka za vlaganje prijav (v nadaljnjem besedilu:
zavezanec za vlaganje prijav) je pravna ali fizična oseba, ki v skladu s tem
zakonom vlaga prijave v zavarovanje, odjave iz zavarovanja in spremembe med
zavarovanjem.
2.     
Zavezanec ali zavezanka za vlaganje prijav o osnovah (v nadaljnjem
besedilu: zavezanec za vlaganje prijav o osnovah) je pravna ali fizična oseba,
ki v skladu s tem zakonom vlaga prijave podatkov o osnovah, obračunanih in
plačanih prispevkih ter obdobjih zavarovanja po predpisih o pokojninskem in
invalidskem zavarovanju.
3.     
Prijava podatkov o osnovah je prijava podatkov o osnovah, obračunanih in
plačanih prispevkih ter obdobjih zavarovanja po predpisih o pokojninskem in
invalidskem zavarovanju.
4.     
Prijava podatkov o obdobju zavarovanja je prijava podatkov o obdobju
zavarovanja, ki predstavlja prijavo v zavarovanje, odjavo iz zavarovanja in
prijavo sprememb med zavarovanjem.
5.     
Posredovalec ali posredovalka podatkov (v nadaljnjem besedilu:
posredovalec podatkov) je pravna ali fizična oseba, ki po pooblastilu zavezanca
za vlaganje prijav oziroma zavezanca za vlaganje prijav o osnovah zavodu ali
pooblaščenemu izvajalcu izpolni dolžnost posredovanja podatkov po tem zakonu.
6.     
Zavezanec ali zavezanka za plačilo prispevkov (v nadaljnjem besedilu:
zavezanec za plačilo prispevkov) je pravna ali fizična oseba, ki je po
predpisih o pokojninskem in invalidskem zavarovanju dolžna plačevati prispevke
za obvezno pokojninsko in invalidsko zavarovanje.
7.     
Obdobje zavezanosti je obdobje od prve prijave zavarovanca v zavarovanje
do odjave zadnjega zavarovanca iz zavarovanja pri posameznem zavezancu za
vlaganje prijav.
8.     
Zavezanost je dolžnost posredovanja podatkov po tem zakonu.
9.     
Prijava podatkov je vsako posredovanje podatkov, ki ga na s tem zakonom
predpisan način izvrši zavezanec za vlaganje prijav ali zavezanec za vlaganje
prijav o osnovah oziroma posredovalec podatkov.
10.  
Uživalec ali uživalka pravic (v nadaljnjem besedilu: uživalec pravic) po
tem zakonu je oseba, ki je uveljavila kakšno pravico iz obveznega pokojninskega
in invalidskega zavarovanja v Republiki Sloveniji na podlagi zakona, ki ureja
pokojninsko in invalidsko zavarovanje.
11.  
Revizor ali revizorka (v nadaljnjem besedilu: revizor) je oseba, ki ima
v skladu s tem zakonom veljavno pooblastilo za opravljanje nalog revizorja
matične evidence.
12.  
Zavarovanec ali zavarovanka (v nadaljnjem besedilu: zavarovanec) je
oseba, ki je ali je bila v skladu z zakonom, ki ureja pokojninsko in invalidsko
zavarovanje obvezno ali prostovoljno vključena v obvezno zavarovanje.
13.  
Poslovodna oseba je oseba, ki je bila v pokojninsko in invalidsko
zavarovanje vključena po 12. členu Zakona o pokojninskem in invalidskem
zavarovanju (Uradni list RS, št. 12/92, 5/94, 7/96 in 54/98) oziroma drugem
odstavku 15. člena Zakona o pokojninskem in invalidskem zavarovanju (Uradni
list RS, št. 109/06 – uradno prečiščeno besedilo, 114/06 – ZUTPG, 10/08 –
ZVarDod, 98/09 – ZIUZGK, 38/10 – ZUKN, 61/10 – ZSVarPre, 79/10 – ZPKDPIZ, 94/10
– ZIU, 110/11 – ZDIU12 in 40/12 – ZUJF; v nadaljnjem besedilu: ZPIZ-1).
5. člen
(subjekti matične evidence)
Subjekti za katere se vodijo evidence po
tem zakonu so:
1.     
zavarovanci;
2.     
osebe, ki niso vključene v pokojninsko in invalidsko zavarovanje, pa jim
je pokojninska doba priznana z odločbo pristojnega organa oziroma jim je čas,
ki so ga prebili v zavarovanju, vpisan v delovno knjižico ali v drugo javno
listino;
3.     
osebe, ki so uveljavile kakšno pravico iz obveznega pokojninskega in
invalidskega zavarovanja v Republiki Sloveniji na podlagi predpisov o
pokojninskem in invalidskem zavarovanju;
4.     
osebe, ki so zavezanci za plačevanje prispevkov za obvezno pokojninsko
in invalidsko zavarovanje in
5.     
osebe, ki so zavezanci za vlaganje prijav ali zavezanci za vlaganje
prijav o osnovah po tem zakonu.
6. člen
(uvedba matične evidence)
(1) Matična evidenca za posameznega
zavarovanca se uvede z vnosom podatkov iz prve prijave v zavarovanje.
(2) Za osebe iz 2. točke prejšnjega
člena tega zakona se matična evidenca uvede in vodi z vpisom podatkov o
pokojninski dobi na podlagi ustrezne listine.
(3) Za osebe iz 4. in 5. točke prejšnjega člena se uvede in vodi matična evidenca na podlagi prve prijave prvega
zavarovanca v zavarovanje in na podlagi podatkov iz ustreznega registra.
(4) Za uživalce pravic se uvede in
vodi matična evidenca na podlagi podatkov matične evidence zavarovancev ter
odločb zavoda o priznanju pravic iz obveznega pokojninskega in invalidskega
zavarovanja.
(5) Matična evidenca o izplačilih za
posameznega prejemnika izplačila, ki ga v skladu z zakonom izplačuje zavod, se
uvede in vodi z izvršitvijo prvega izplačila.
7. člen
(vodenje matične evidence)
(1) Matična evidenca se vodi tako, da
se vanjo vnašajo podatki o subjektih iz 5. člena tega zakona na podlagi:
-       
prijav podatkov, ki so jih po tem zakonu dolžni sporočati zavezanci za
vlaganje prijav in zavezanci za vlaganje prijav o osnovah;
-       
posredovanih podatkov upravljavcev evidenc;
-       
izvedenih postopkov po tem zakonu za zagotavljanje pravilnosti podatkov,
postopkov ugotavljanja lastnosti zavarovanca in revizije;
-       
izvedenih postopkov na podlagi uveljavljanja pravic iz obveznega
pokojninskega in invalidskega zavarovanja;
-       
izvedenih postopkov za izplačila prejemkov.
(2) Za izvajanje posameznih nalog pri
vodenju matične evidence lahko zavod pooblasti drug zavod ali službo. Za
izvajanje nalog obdelave podatkov lahko zavod pooblasti drug poslovni subjekt.
Pooblaščeni zavod, služba oziroma poslovni subjekt so dolžni te naloge izvajati
v skladu s predpisi o pokojninskem in invalidskem zavarovanju in s tem zakonom.
(3) Prijave v zavarovanje, odjave iz
zavarovanja in prijave spremembe podatkov med zavarovanjem za obvezno
pokojninsko in invalidsko zavarovanje sprejema prijavno-odjavna služba ZZZS.
ZZZS posreduje podatke iz prijav v zavarovanje, odjav iz zavarovanja in prijav
spremembe podatkov med zavarovanjem zavodu v elektronski obliki, podpisane s
kvalificiranim digitalnim potrdilom informacijskega sistema ZZZS ter papirne
obrazce iz osmega in desetega odstavka tega člena. Povračilo stroškov za vodenje
prijavno-odjavne službe se uredi s pogodbo, ki jo skleneta zavod in ZZZS.
(4) Matična evidenca se vodi tako, da
se podatki, določeni s tem zakonom, zapisujejo na elektronske nosilce zapisov v
skladu s predpisi o varstvu dokumentarnega in arhivskega gradiva.
(5) Vsi zavezanci za vlaganje prijav o
osnovah posredujejo podatke o obdobju zavarovanja, o osnovi ter o obračunanih
in plačanih prispevkih v elektronski obliki.
(6) Vsi zavezanci za vlaganje prijav
vlagajo prijave, odjave in spremembe prijav zavarovanja za vsa obvezna socialna
zavarovanja v elektronski obliki.
(7) Šteje se, da je za fizično osebo,
ki ni poslovni subjekt, vložena prijava iz prejšnjega odstavka v elektronski
obliki, če je posredovana z uporabo spletne storitve in je podpisana s kvalificiranim
digitalnim potrdilom.
(8) Ne glede na določbo šestega
odstavka tega člena lahko fizične osebe, ki niso poslovni subjekti, vlagajo
prijave, odjave in spremembe prijav zavarovanja za vsa obvezna socialna
zavarovanja tudi v pisni obliki na predpisanih obrazcih.
(9) Ne glede na določbe zakona, ki
ureja sodni register, zavezanci za vlaganje prijav, ki so poslovni subjekti,
vlagajo prijave, odjave in spremembe prijav zavarovanja za vsa obvezna socialna
zavarovanja v elektronski obliki prek državnega portala za podjetja in
podjetnike (v nadaljnjem besedilu: e-VEM).
(10) Ne glede na določbo prejšnjega
odstavka se za zavarovance, za katere so bili kot zavezanci za vlaganje prijav
določeni poslovni subjekti, ki so že izbrisani iz poslovnega registra, prijave,
odjave in spremembe prijav zavarovanja za vsa obvezna socialna zavarovanja
vlagajo na način iz osmega odstavka tega člena pri subjektu iz tretjega
odstavka tega člena.
(11) Določba devetega odstavka tega
člena se uporablja tudi za zavezance za vlaganje prijav po predpisih o zdravstvenem
zavarovanju, starševskem varstvu in urejanju trga dela, ki so poslovni subjekti
in niso zavezanci za vlaganje prijav po tem zakonu.
8. člen
(pridobivanje podatkov)
(1) Zavod pridobiva podatke matične
evidence od zavezancev za vlaganje prijav, zavezancev za vlaganje prijav o
osnovah in subjekta iz 40. člena tega zakona oziroma od upravljavcev zbirk
podatkov, ki so najbližje izvoru podatkov.
(2) Ne glede na določbe zakona, ki
ureja sodni register ima zavod pravico do vseh podatkov o fizičnih osebah, ki
so v sodni ali poslovni register vpisane kot družbenice ali družbeniki oziroma
delničarji gospodarskih družb, ustanovljenih v skladu s predpisi v Republiki
Sloveniji oziroma ustanoviteljice ali ustanovitelji zavodov ter zadrug in so
hkrati poslovodne osebe v teh pravno organizacijskih oblikah.
(3) Zavod mora posredovati podatke iz
matične evidence za vzpostavitev oziroma za vodenje in vzdrževanje registrov in
uradnih evidenc državnim organom in drugim uporabnikom, za izvrševanje njihovih,
z zakonom določenih nalog. Zavod posreduje te podatke brezplačno.
(4) Upravljavci, ki vodijo zbirke
podatkov, iz katerih zavod pridobiva podatke iz prvega odstavka tega člena, so
dolžni posredovati vse dogodke, spremembe in popravke, ki vplivajo na podatke
iz 11. do 23. člena tega zakona zavodu v predpisanih rokih in obliki ter
brezplačno.
9. člen
(metodološka načela)
(1) Za zagotovitev enotnega sistema
vodenja evidenc na področju dela in socialne varnosti se pri vodenju teh
evidenc uporabljajo enotna metodološka načela, enotni podatkovni standardi
(obeležja, definicije, klasifikacije in šifranti) ter standardni postopki
oblikovanja in pošiljanja statističnih poročil.
(2) Matična evidenca se vodi po
enotnih metodoloških načelih, ki jih določi minister, pristojen za delo, po
predhodnem mnenju SURS, ZZZS, ZRSZ, DURS in zavoda.
(3) Obrazce za prijavo podatkov, ki so
skupni za zavod, ZRSZ, ZZZS, DURS in SURS, navodila za izpolnjevanje teh
obrazcev ter druge obrazce in način vlaganja prijav podatkov, določenih s tem
zakonom, predpiše minister, pristojen za delo, v sodelovanju z zavodi in organi
iz prejšnjih odstavkov in s soglasjem ministra, pristojnega za zdravje,
ministra, pristojnega za finance, in predstojnika SURS.
(4) Za določitev metodoloških osnov
statističnih raziskovanj in administrativnih zbirk podatkov je potrebno
pridobiti predhodno mnenje SURS.
2. PODATKI MATIČNE EVIDENCE
10. člen
(zbirke podatkov)
Matična evidenca obsega naslednje zbirke
podatkov:
1.     
matična evidenca zavarovancev;
2.     
matična evidenca uživalcev pravic iz obveznega pokojninskega in
invalidskega zavarovanja;
3.     
matična evidenca o izplačilih prejemkov;
4.     
register zavezancev;
5.     
evidenca o podanih izvedenskih mnenjih.
11. člen
(podatki o zavarovancih)
O zavarovancih se vnesejo v matično evidenco
naslednji podatki:
1.     
priimek in ime;
2.     
enotna matična številka občana (v nadaljnjem besedilu: EMŠO);
3.     
davčna številka;
4.     
naslov (ulica, hišna številka, kraj, poštna številka, šifra naslova iz
registra prostorskih enot, šifra občine, za tujino šifra države);
5.     
vrsta prebivališča (stalno, začasno, za vročanje);
6.     
državljanstvo;
7.     
številka delovnega dovoljenja, datum poteka delovnega dovoljenja in
organ, ki je delovno dovoljenje izdal;
8.     
poklic, ki ga opravlja;
9.     
vrsta izobrazbe;
10.  
področje izobrazbe;
11.  
ali je zavarovanec s telesno okvaro najmanj 70 %, vojaški invalid
I. do VI. skupine, civilni invalid vojne I. do VI. skupine, slepa oziroma gluha
oseba, oseba obolela za distrofijo in sorodnimi mišičnimi in živčno mišičnimi
obolenji, paraplegijo, cerebralno in otroško paralizo, multiplo sklerozo,
oboleli za rakom do 15. leta starosti in ekstrapiramidnimi obolenji;
12.  
kategorija invalidnosti;
13.  
podlaga za zavarovanje;
14.  
datum prijave v zavarovanje;
15.  
datum in vzrok spremembe med zavarovanjem;
16.  
delo, ki ga je zavarovanec opravljal in za katero se mu zavarovalna doba
šteje s povečanjem;
17.  
pokojninska doba;
18.  
osnove, od katerih so bili plačani prispevki, znesek obračunanega in
plačanega prispevka in obdobje, na katero se nanašajo;
19.  
obdobje zavarovanja, za katero so bili prispevki obračunani, in znesek
obračunanega prispevka;
20.  
tedensko število ur polnega delovnega časa zavezanca za vlaganje prijav
(samo polne ure);
21.  
tedensko število ur delovnega časa po pogodbi o zaposlitvi oziroma
zavarovalnega časa zavarovanca (samo polne ure);
22.  
število delovnih ur in število ur dela preko polnega delovnega časa, za
katere so plačani prispevki od predpisane osnove;
23.  
število ur odsotnosti z dela, za katere je zavarovanec prejel
nadomestilo, ki se všteva v pokojninsko osnovo z osnovo iz preteklega leta;
24.  
registrska številka zavezanca za vlaganje prijav oziroma zavezanca za
vlaganje prijav o osnovah oziroma zavezanca za plačilo prispevkov;
25.  
matična številka poslovnega registra dela poslovnega subjekta, v katerem
zavarovanec delo opravlja, oziroma poslovnega subjekta, če zavarovanec delo
opravlja na sedežu poslovnega subjekta;
26.  
šifra dejavnosti, v katero sodi delo oziroma dejavnost zavezanca;
27.  
vrsta prostovoljne vključitve v obvezno pokojninsko in invalidsko
zavarovanje po zakonu, ki ureja pokojninsko in invalidsko zavarovanje;
28.  
datum in vzrok prenehanja zavarovanja;
29.  
v primeru delovnega razmerja – vrsta delovnega razmerja (ali je bila
sklenjena pogodba o zaposlitvi za določen ali nedoločen čas).
12. člen
(podatki o uživalcih starostne, predčasne,
delne in invalidske pokojnine)
O uživalcih starostnih, predčasnih, delnih
in invalidskih pokojnin se vnesejo v matično evidenco poleg podatkov iz
prejšnjega člena, ki so potrebni za priznanje, odmero in izplačevanje pravic,
še naslednji podatki:
1.     
vrsta pokojnine, oznake predpisa, ki je bil podlaga za določitev
pokojnine, zmanjšanje oziroma povečanje pokojnine, datum priznanja pravice do
pokojnine;
2.     
datum začetka izplačevanja pokojnine, datum prekinitve in ponovnega
začetka izplačevanja pokojnine ter datum prenehanja pravice do pokojnine;
3.     
vzrok, datum nastanka in kategorija invalidnosti;
4.     
datum ugotovitve invalidnosti;
5.     
pokojninska osnova in leto pred letom, v katerem se uveljavljajo
pravice, na katero so preračunane plače;
6.     
znesek pokojnine ob priznanju pravice;
7.     
odstotek odmere delne pokojnine ali dela pokojnine, če je uživalec
pravice hkrati tudi vključen v obvezno pokojninsko in invalidsko zavarovanje;
8.     
identifikacijsko številko uživalca pravice pri tujem nosilcu
zavarovanja, če je bil uživalec pravice zavarovan v tujini ali če prejema
pokojnino iz tujine.
13. člen
(podatki o uživalcih družinske oziroma
vdovske pokojnine oziroma dela vdovske pokojnine)
O uživalcih družinske pokojnine in o
uživalcih vdovske pokojnine oziroma dela vdovske pokojnine se poleg podatkov iz
 11. in 12. člena tega zakona, ki so potrebni za priznanje, odmero in
izplačevanje pravic vnesejo v matično evidenco, še naslednji podatki:
1.     
priimek in ime;
2.     
EMŠO;
3.     
davčna številka;
4.     
sorodstvo z umrlim zavarovancem ali uživalcem pokojnine;
5.     
iz 11. člena tega zakona za umrlega zavarovanca oziroma iz prejšnjega
člena za umrlega uživalca pokojnine, po katerem imajo upravičenci pravico do
družinske oziroma vdovske pokojnine;
6.     
datum in vzrok smrti zavarovanca ali uživalca pokojnine;
7.     
datum pridobitve pravice do družinske oziroma vdovske pokojnine oziroma
dela vdovske pokojnine, datum začetka izplačevanja družinske oziroma vdovske
pokojnine in datum prenehanja pravice do družinske oziroma vdovske pokojnine;
8.     
znesek pokojnine ob priznanju pravice;
9.     
identifikacijsko številko uživalca pravice pri tujem nosilcu
zavarovanja, če je bil uživalec pravice zavarovan v tujini ali če prejema
pokojnino iz tujine.
14. člen
(podatki o uživalcih pravic, ki so pravico
pridobili po posebnem predpisu)
O uživalcih pravic, ki so pravico pridobili
po posebnem predpisu, se v matično evidenco vnesejo oznake posebnih predpisov,
na podlagi katerih so pridobili oziroma jim je bila odmerjena pravica in
podatki iz 11., 12. in 13. člena tega zakona, ki so potrebni za priznanje,
odmero in izplačevanje pravic.
15. člen
(podatki o uživalcih invalidnin)
O uživalcih invalidnin se vnesejo v matično
evidenco naslednji podatki:
1.     
vzrok in stopnja telesne okvare;
2.     
datum nastanka telesne okvare, datum pridobitve, datum spremembe in
datum prenehanja pravice do invalidnine;
3.     
znesek invalidnine ob priznanju in podatki iz 11., 12. in 13. oziroma 14. člena tega zakona, ki so potrebni za priznanje, odmero in izplačevanje pravic.
16. člen
(podatki o uživalcih dodatka za pomoč in
postrežbo)
O uživalcih dodatka za pomoč in postrežbo
se vnesejo v matično evidenco naslednji podatki:
1.     
vrsta dodatka za pomoč in postrežbo;
2.     
datum pridobitve, datum spremembe in datum prenehanja pravice;
3.     
znesek dodatka za pomoč in postrežbo ob priznanju pravice in
4.     
podatki iz 11., 12. in 13. oziroma 14. člena tega zakona, ki so potrebni
za priznanje, odmero in izplačevanje pravic.
17. člen
(podatki o uživalcih nadomestil na podlagi
invalidnosti II. in III. kategorije)
O uživalcih nadomestil na podlagi
invalidnosti II. in III. kategorije se vnesejo v matično evidenco poleg
podatkov iz 11. člena tega zakona, ki so potrebni za priznanje, odmero in
izplačevanje pravic, še naslednji podatki:
1.     
vrsta nadomestila;
2.     
osnova za odmero nadomestila;
3.     
datum pridobitve, datum spremembe in datum prenehanja pravice;
4.     
znesek nadomestila;
5.     
vzrok, datum nastanka in kategorija invalidnosti;
6.     
število ur delovnega oziroma zavarovalnega časa za katerega se izplačuje
nadomestilo.
18. člen
(podatki o upravičencih do izplačila
20 % predčasne ali starostne pokojnine)
Za upravičence do izplačila 20 %
predčasne ali starostne pokojnine se vnesejo v matično evidenco poleg podatkov
iz 11. člena tega zakona, ki so potrebni za priznanje, odmero in izplačevanje
pravic, še naslednji podatki:
1.     
vrsta pokojnine, oznaka predpisa, ki je bil podlaga za določitev
20 % pokojnine;
2.     
datum začetka izplačevanja ter datum prenehanja izplačevanja 20 %
pokojnine;
3.     
pokojninska osnova in leto pred letom, v katerem se uveljavi izplačilo
20 % pokojnine, na katero so preračunane plače;
4.     
znesek 20 % pokojnine ob priznanju.
19. člen
(podatki o izplačilih)
(1) Zavod v evidenci iz 3. točke 10.
člena tega zakona vodi podatke o izplačilih prejemkov po predpisih o pokojninskem
in invalidskem zavarovanju in drugih predpisih.
(2) Za osebe iz prejšnjega odstavka,
ki prebivajo v tujini, lahko zavod pridobi podatke, ki vplivajo na izplačevanje
prejemkov, od tujega nosilca zavarovanja ali od drugega pristojnega organa
države, v kateri ta oseba prebiva.
20. člen
(podatki o osebah, za katere so podana
izvedenska mnenja)
O osebah, za katere v skladu z zakonom, ki
ureja pokojninsko in invalidsko zavarovanje, oziroma v skladu z drugimi zakoni
izvedenski organ zavoda poda izvedensko mnenje, zavod poleg podatkov iz 10. do
18. člena tega zakona, ki so potrebni za podajo izvedenskega mnenja, vodi
podatke o podanih izvedenskih mnenjih, zlasti:
1.     
datum nastanka invalidnosti, telesne okvare oziroma potrebe po pomoči in
postrežbi;
2.     
vzrok nastanka invalidnosti oziroma telesne okvare;
3.     
kategorija invalidnosti;
4.     
diagnoza;
5.     
stopnja telesne okvare;
6.     
vrsta dodatka za pomoč in postrežbo.
21. člen
(podatki o zavezancih za vlaganje prijav
in zavezancih za vlaganje prijav o osnovah, ki so pravne osebe ali podružnice
tujih podjetij)
O pravnih osebah in podružnicah tujih
podjetij, ki so zavezanci za vlaganje prijav in zavezanci za vlaganje prijav o
osnovah po tem zakonu, se vnesejo v matično evidenco naslednji podatki:
1.     
registrska številka zavezanca;
2.     
matična številka poslovnega registra;
3.     
davčna številka;
4.     
naziv pravne osebe oziroma firma;
5.     
sedež (ulica, hišna številka, kraj, poštna številka, šifra naslova iz
registra prostorskih enot, šifra občine, za tujino šifra države);
6.     
šifra in naziv pretežne dejavnosti;
7.     
razvrstitev zavezancev za vlaganje prijav in zavezancev za vlaganje
prijav o osnovah (vrsta registra);
8.     
datum vpisa v sodni register;
9.     
pričetek zavezanosti;
10.  
prenehanje zavezanosti;
11.  
vzrok prenehanja zavezanosti;
12.  
datum izbrisa iz sodnega registra.
22. člen
(podatki o zavezancih za vlaganje prijav
in zavezancih za vlaganje prijav o osnovah, ki so fizične osebe)
O fizičnih osebah, ki so zavezanci za
vlaganje prijav in zavezanci za vlaganje prijav o osnovah zase oziroma za
zaposlene delavce, se vnesejo v matično evidenco naslednji podatki:
1.     
registrska številka zavezanca;
2.     
matična številka poslovnega registra;
3.     
davčna številka zavezanca za vlaganje prijav, zavezanca za vlaganje
prijav o osnovah oziroma zavezanca za plačilo prispevkov;
4.     
EMŠO;
5.     
priimek in ime;
6.     
naziv oziroma firma in sedež (ulica, hišna številka, kraj, poštna
številka, šifra naslova iz registra prostorskih enot, šifra občine, za tujino
šifra države);
7.     
naziv in šifra dejavnosti;
8.     
razvrstitev zavezanca (vrsta registra);
9.     
datum vpisa v sodni register oziroma poslovni register;
10.  
pričetek zavezanosti;
11.  
prenehanje zavezanosti;
12.  
vzrok prenehanja zavezanosti.
23. člen
(podatki o zavezancih za vlaganje prijav
in zavezancih za vlaganje prijav o osnovah, ki so diplomatska in konzularna
predstavništva ali mednarodne organizacije)
O diplomatskih in konzularnih
predstavništvih ter mednarodnih organizacijah, ki zaposlujejo delavce po
pogodbi o zaposlitvi in so zavezanci za vlaganje prijav in zavezanci za
vlaganje prijav o osnovah za zaposlene delavce, se vnesejo v matično evidenco
naslednji podatki:
1.     
registrska številka zavezanca;
2.     
davčna številka;
3.     
naziv;
4.     
sedež (ulica, hišna številka, kraj, poštna številka, šifra naslova iz
registra prostorskih enot, šifra občine, za tujino šifra države);
5.     
razvrstitev zavezancev za vlaganje prijav in zavezancev za vlaganje
prijav o osnovah (vrsta registra);
6.     
pričetek zavezanosti;
7.     
prenehanje zavezanosti;
8.     
vzrok prenehanja zavezanosti.
24. člen
(določitev registrske številke zavezancu)
(1) ZZZS dodeli zavezancu za vlaganje
prijav 10-mestno registrsko številko, ki ga enolično označuje v evidencah
obveznih socialnih zavarovanj.
(2) Če zavezanec za vlaganje prijav o
osnovah hkrati ni zavezanec za vlaganje prijav, mu registrsko številko dodeli
zavod.
(3) Registrska številka se dodeli
pravni osebi in fizični osebi, ki je poslovni subjekt, v navezavi z matično
številko poslovnega subjekta, fizični osebi, ki ni poslovni subjekt, v navezavi
z enotno matično številko občana in drugemu subjektu v navezavi z davčno
številko tega subjekta.
(4) Že dodeljena registrska številka
se ne more dodeliti drugemu zavezancu niti po prenehanju poslovanja ali po
smrti zavezanca.
25. člen
(številka dosjeja osebe in
identifikacijska številka subjekta)
(1) Ob uvedbi matične evidence zavod
osebam iz 1. do 3. točke 5. člena tega zakona dodeli 7-mestno številko dosjeja
osebe.
(2) Zaradi vodenja evidenc po
predpisih o upravnem poslovanju zavod vsakemu od subjektov iz 5. člena tega
zakona in drugim pravnim in fizičnim osebam, ki poslujejo z zavodom, dodeli
tudi 10-mestno identifikacijsko številko subjekta.
26. člen
(vir podatkov za matično evidenco)
Podatki za matično evidenco se v prijave,
odjave in prijave sprememb podatkov vpisujejo oziroma vnašajo na podlagi
evidenc, registrov in poslovne dokumentacije, ki jih v skladu s tem in drugimi
zakoni, vodijo oziroma upravljajo zavezanci za vlaganje prijav, zavezanci za
vlaganje prijav o osnovah in zavezanci za plačilo prispevkov, ter na podlagi
uradnih evidenc.
3. VLAGANJE PRIJAV PODATKOV IN OBLIKOVANJE PRIJAV O
OSNOVAH
27. člen
(prijava v zavarovanje)
(1) Nabor podatkov v obrazcih prijav
podatkov, na podlagi katerih se podatki vnašajo v matično evidenco o zavarovancih,
se predpiše s pravilnikom iz 9. člena tega zakona.
(2) V pravilniku iz prejšnjega
odstavka se uredi tudi prijava podatka o izmenskem delu, ki se v prijavo v
zavarovanje vpiše za potrebe SURS.
28. člen
(spremembe podatkov v prijavi v
zavarovanje)
Spremembe podatkov v prijavi v zavarovanje,
ki ne vplivajo na obstoj pravnega razmerja, se prijavijo, če gre za spremembe
okoliščin, ki trajajo nad 90 dni.
29. člen
(podatki o pokojninski dobi, ki niso
vneseni v matično evidenco)
Podatki o pokojninski dobi, ki niso vneseni
v matično evidenco na podlagi prijav v zavarovanje in odjav iz zavarovanja, se
vnašajo v matično evidenco na podlagi pravnomočnih odločb, s katerimi je
pristojni organ ugotovil pokojninsko dobo, oziroma drugih javnih listin, iz
katerih so razvidna obdobja in vrste dopolnjene pokojninske dobe.
30. člen
(potrdilo oziroma obvestilo o vloženi
prijavi in odjavi zavarovanja)
(1) Vložitev prijave v zavarovanje,
odjave iz zavarovanja in prijave spremembe med zavarovanjem vložniku potrdi
ZZZS, razen za osebe, ki so obvezno zavarovane na podlagi opravljanja dela v
okviru drugega pravnega razmerja.
(2) ZZZS posreduje za vsakega
zavarovanca podatke o prijavi v zavarovanje, o odjavi iz zavarovanja oziroma o
prijavi sprememb med zavarovanjem SURS-u za izvajanje statističnih raziskovanj
ter DURS-u zaradi obračunavanja, nadzora nad plačevanjem ter prisilne izterjave
prispevkov za pokojninsko in invalidsko zavarovanje.
(3) Delodajalci, ki so zavezanci za
vlaganje prijav, so dolžni zavarovancem izročiti kopijo potrdila o vloženi
prijavi v zavarovanje v skladu z zakonom, ki ureja delovna razmerja in odjavi
iz zavarovanja v roku 15 dni od prenehanja delovnega razmerja.
31. člen
(zavezanci za vlaganje prijav in zavezanci
za vlaganje prijav o osnovah)
(1) Zavezanci za vlaganje prijav in
zavezanci za vlaganje prijav o osnovah po tem zakonu so:
1.     
delodajalci;
2.     
samozaposleni, družbeniki, kmetje, verski uslužbenci;
3.     
osebe, ki so na območju Republike Slovenije v delovnem razmerju pri
mednarodnih organizacijah in ustanovah, če posebni predpis ali mednarodna
pogodba ne določa drugače, in osebe, ki so zaposlene pri delodajalcu s sedežem
v tujini, za katere se v skladu s predpisi Evropske unije uporablja zakonodaja
Republike Slovenije (v nadaljnjem besedilu: osebe, zaposlene pri tujem
delodajalcu);
4.     
osebe, ki so prostovoljno vključene v obvezno zavarovanje;
5.     
zavod;
6.     
ZZZS;
7.     
ZRSZ;
8.     
DURS;
9.     
stečajni in likvidacijski upravitelji;
10.  
Javni jamstveni, preživninski in invalidski sklad Republike Slovenije;
11.  
CSD;
12.  
Ministrstvo za obrambo;
13.  
druge pravne in fizične osebe, če je tako določeno z zakonom.
(2) Zavezanec za vlaganje prijav
oziroma zavezanec za vlaganje prijav o osnovah lahko pri zavodu oziroma pri drugem
pristojnem organu vloži pisno pooblastilo ali pooblastilo v elektronski obliki
za drugo pravno ali fizično osebo, da v njegovem imenu izpolni dolžnost
vložitve prijav podatkov po tem zakonu. Za podatke, ki jih je posredoval
posredovalec podatkov, je odgovoren zavezanec za vlaganje prijav oziroma
zavezanec za vlaganje prijav o osnovah.
32. člen
(prijave, ki jih vlagajo delodajalci)
(1) Delodajalci vlagajo prijavo v
zavarovanje, odjavo iz zavarovanja in prijavo sprememb med zavarovanjem za
vsakega delavca v delovnem razmerju.
(2) Delodajalci, ki so plačniki davka
v skladu z zakonom, ki ureja davčni postopek, so za delavce v delovnem razmerju
ter za osebe, ki v okviru drugega pravnega razmerja opravljajo delo in
izpolnjujejo pogoje za obvezno zavarovanje po predpisih o pokojninskem in
invalidskem zavarovanju, v obračunu davčnega odtegljaja, ki ga v skladu z
zakonom, ki ureja davčni postopek, predpiše minister pristojen za finance,
dolžni sporočiti tudi podatke, ki so potrebni za oblikovanje prijave podatkov o
osnovah, ter spremembe teh podatkov, in sicer na način in v rokih, predpisanih
z zakonom, ki ureja davčni postopek, za predložitev obračuna davčnega odtegljaja.
(3) Ne glede na drugi odstavek tega člena
so podatke, ki so potrebni za oblikovanje prijave podatkov o osnovah, dolžni
sporočiti tudi delodajalci in izplačevalci nadomestil plače, ki niso plačniki
davka v skladu z zakonom, ki ureja davčni postopek, in niso fizične osebe, ki
opravljajo dejavnost, v obračunu prispevkov za socialno varnost, in sicer za
delavce v delovnem razmerju, ki izpolnjujejo pogoje za obvezno pokojninsko in
invalidsko zavarovanje po predpisih o pokojninskem in invalidskem zavarovanju,
in delavcu med trajanjem delovnega razmerja neposredno izplačujejo plačo
oziroma nadomestilo plače ter so dolžni predložiti obračun prispevkov za
socialno varnost za te delavce.
(4) Ne glede na drugi odstavek tega člena
so za osebe iz drugega odstavka 6.b člena Zakona o zaposlovanju in zavarovanju
za primer brezposelnosti, dolžni sporočiti podatke iz drugega odstavka tega
člena organizacije oziroma delodajalci, ki posredujejo začasna in občasna dela
tem osebam.
33. člen
(prijave, ki jih vlagajo samozaposleni,
družbeniki, nosilci kmetije, verski uslužbenci)
(1) Samozaposleni, družbeniki, nosilci
kmetije in verski uslužbenci zase vlagajo prijavo v zavarovanje, odjavo iz
zavarovanja in prijavo sprememb med zavarovanjem.
(2) Nosilci kmetije vlagajo prijavo v
zavarovanje, odjavo iz zavarovanja in prijavo sprememb med zavarovanjem za
člane kmetije.
34. člen
(prijave, ki jih vlagajo osebe zaposlene
pri tujem delodajalcu)
Osebe, zaposlene pri tujem delodajalcu,
zase vlagajo prijavo v zavarovanje, odjavo iz zavarovanja in prijavo sprememb
med zavarovanjem.
35. člen
(prijave, ki jih vlagajo osebe, ki so
prostovoljno vključene v obvezno zavarovanje)
Osebe, ki so prostovoljno vključene v
obvezno zavarovanje, zase vlagajo prijavo v zavarovanje, odjavo iz zavarovanja
in prijavo sprememb med zavarovanjem.
36. člen
(prijave, ki jih vlaga zavod)
Zavod za uživalce nadomestil na podlagi
preostale delovne zmožnosti vlaga:
-       
prijavo v zavarovanje, odjavo iz zavarovanja in prijavo sprememb med
zavarovanjem;
-       
prijavo podatkov o nadomestilih iz invalidskega zavarovanja v preteklem
koledarskem letu ter prijavo sprememb teh podatkov.
37. člen
(prijave, ki jih vlaga ZZZS)
(1) ZZZS vlaga za zavarovance, ki jim
izplačuje nadomestilo plače za čas bolezni po prenehanju delovnega razmerja:
-       
prijavo v zavarovanje, odjavo iz zavarovanja in prijavo sprememb med
zavarovanjem,
-       
prijavo podatkov o nadomestilih iz naslova zdravstvenega zavarovanja v
obdobju po prenehanju delovnega razmerja, o obračunanih in plačanih prispevkih
in obdobju zavarovanja v preteklem koledarskem letu ter prijavo sprememb teh
podatkov.
(2) ZZZS vlaga prijave podatkov o
nadomestilih, ki jih zavarovancem izplačuje neposredno, po predpisih o delovnih
razmerjih in predpisih o zdravstvenem zavarovanju.
38. člen
(prijave, ki jih vlaga ZRSZ)
ZRSZ vlaga za zavarovance, ki kot
brezposelne osebe prejemajo denarno nadomestilo za primer brezposelnosti, in
osebe, ki so do izpolnitve pogojev za pridobitev pravice do starostne pokojnine
upravičene do plačila prispevkov za pokojninsko in invalidsko zavarovanje pri
ZRSZ:
-       
prijavo v zavarovanje, odjavo iz zavarovanja in prijavo sprememb med
zavarovanjem;
-       
prijavo podatkov o osnovah, o obračunanih in plačanih prispevkih in
obdobju zavarovanja v preteklem koledarskem letu ter prijavo sprememb teh
podatkov.
39. člen
(prijave, ki jih vlaga DURS)
DURS vlaga prijavo podatkov o osnovi v
preteklem koledarskem letu ter prijavo sprememb teh podatkov za samozaposlene,
družbenike, kmete, verske uslužbence, osebe, zaposlene pri tujem delodajalcu,
osebe, zaposlene pri delodajalcih fizičnih osebah, ki ne opravljajo dejavnosti,
in osebe, ki so prostovoljno vključene v obvezno zavarovanje.
40. člen
(podatki, ki jih
posredujeta DURS in MDDSZ ter uporaba teh podatkov)
(1) DURS posreduje zavodu podatke za
prijavo podatkov o osnovi ter spremembe teh podatkov za delavce v delovnem
razmerju. DURS podatke posreduje na podlagi podatkov iz obračuna davčnega
odtegljaja in obračuna
prispevkov za socialno varnost. Podatke o plačilih
prispevkov za delavce v delovnem razmerju DURS posreduje izkazane po posameznem
zavarovancu.
(2) DURS zavodu posreduje podatke za
prijavo podatkov o obdobju zavarovanja in prijavo podatkov o osnovi, ter
spremembe teh podatkov tudi za osebe, ki v okviru drugega pravnega razmerja
opravljajo delo in izpolnjujejo pogoje za obvezno zavarovanje po predpisih o
pokojninskem in invalidskem zavarovanju. DURS podatke posreduje na podlagi
podatkov iz obračuna davčnega odtegljaja, odločb o odmeri akontacije dohodnine
in odločb o odmeri prispevkov za socialno varnost. Podatke o plačilih
prispevkov za osebe, ki v okviru drugega pravnega razmerja opravljajo delo in
izpolnjujejo pogoje za obvezno zavarovanje po predpisih o pokojninskem in
invalidskem zavarovanju, DURS posreduje izkazane po posameznem zavarovancu.
(3) MDDSZ za delavce v delovnem razmerju
posreduje zavodu podatke za prijavo podatkov o osnovah, ki se nanašajo na
nadomestila plače, ki jih v skladu s predpisi, ki urejajo starševsko varstvo,
izplača za osebe v delovnem razmerju za čas odsotnosti zaradi materinskega,
očetovskega oziroma starševskega dopusta, in spremembe teh podatkov ter podatke
in spremembe podatkov o osnovah za plačilo prispevkov za socialno varnost za
čas odsotnosti zaradi očetovskega dopusta, ko Republika Slovenija zagotavlja
plačilo prispevkov.
(4) Na podlagi podatkov iz prvega, drugega in tretjega odstavka tega
člena in podatkov iz prvega odstavka 32. člena tega zakona zavod oblikuje
prijavo podatkov o osnovah ter spremembe teh prijav za delavce v delovnem
razmerju in za osebe, ki so obvezno zavarovane na podlagi opravljanja dela v
okviru drugega pravnega razmerja.
(5) Za osebe
iz drugega odstavka tega člena zavod oblikuje tudi prijavo v zavarovanje in
odjavo iz zavarovanja v skladu z zakonom, ki ureja pokojninsko in invalidsko
zavarovanje, vendar je ne vloži pri subjektu iz tretjega odstavka 7. člena tega
zakona.
(6) Podrobnejšo
opredelitev podatkov, način posredovanja podatkov in podrobnejši način uporabe
podatkov za oblikovanje prijave podatkov o osnovah na podlagi podatkov iz
prvega, drugega in tretjega
odstavka tega člena, določi minister, pristojen za delo, v soglasju z
ministrom, pristojnim za finance.
41. člen
(prijave, ki jih vlaga stečajni oziroma
likvidacijski upravitelj)
Stečajni oziroma likvidacijski upravitelj
za delodajalca vlaga:
-       
odjavo iz zavarovanja za vse delavce, ki jim je zaradi uvedbe stečaja
oziroma likvidacije prenehalo delovno razmerje;
-       
prijavo v zavarovanje, odjavo iz zavarovanja in prijavo sprememb med
zavarovanjem za vsakega delavca, ki je sklenil delovno razmerje po uvedbi
stečaja ali likvidacije.
42. člen
(prijave, ki jih vlaga Javni jamstveni,
preživninski in invalidski sklad RS)
Javni jamstveni, preživninski in invalidski
sklad RS vlaga za zavarovance, ki so po predpisih o Javnem jamstvenem, preživninskem
in invalidskem skladu Republike Slovenije pridobili pravico do nadomestila
prijavo podatkov o osnovah ter prijavo sprememb teh podatkov.
43. člen
(prijave, ki jih vlaga CSD)
(1) CSD vlaga za zavarovance, ki so v
obvezno zavarovanje vključeni na podlagi predpisov, ki urejajo starševsko
varstvo, za družinske pomočnike in osebe, ki izvajajo rejniško dejavnost kot
poklic:
-       
prijavo v zavarovanje, odjavo iz zavarovanja in prijavo sprememb med
zavarovanjem;
-       
prijavo podatkov o osnovah in prijavo sprememb teh podatkov.
(2) Podatke iz druge alineje
prejšnjega odstavka vlaga CSD tudi za zavarovance, ki so prejemniki nadomestil
po predpisih o starševskem varstvu in niso zavarovani na podlagi prejemanja teh
nadomestil.
44. člen
(prijave, ki jih vlaga Ministrstvo za
obrambo)
Ministrstvo za obrambo vlaga za
zavarovance, ki so v obvezno zavarovanje vključeni kot vojaki na prostovoljnem
služenju vojaškega roka oziroma državljani med prostovoljnim usposabljanjem za
zaščito in reševanje:
-       
prijavo v zavarovanje, odjavo iz zavarovanja in prijavo sprememb med
zavarovanjem;
-       
prijavo podatkov o osnovah ter prijavo sprememb teh podatkov.
4. ROKI ZA VLOŽITEV PRIJAV IN ROKI ZA VNOS PODATKOV V
MATIČNO EVIDENCO
45. člen
(roki za vložitev prijav podatkov)
(1) Prijave podatkov za matično
evidenco se vloži v naslednjih rokih:
1.     
prijavo v zavarovanje in prijavo spremembe med zavarovanjem – v roku 8
dni od izpolnitve pogojev za vstop v obvezno zavarovanje, oziroma od
dokončnosti odločbe o lastnosti zavarovanca ali pravnomočnosti sodbe pristojnega
sodišča, oziroma od dneva nastanka spremembe med zavarovanjem;
2.     
odjavo iz zavarovanja – v roku 8 dni od dneva prenehanja pravnega
razmerja, ki je podlaga za obvezno zavarovanje oziroma od dokončnosti odločbe o
lastnosti zavarovanca oziroma pravnomočnosti sodbe pristojnega sodišča;
3.     
prijavo podatkov o osnovah s strani zavezancev za prijavo podatkov o
osnovah iz 36., 37., 38., 39., 42., 43., in 44. člena tega zakona – najpozneje
do 30. aprila tekočega leta za preteklo koledarsko leto;
4.     
prijavo spremembe podatkov o osnovah s strani zavezancev za prijavo
podatkov o osnovah iz 36., 37., 38., 39., 42., 43., in 44. člena tega zakona –-
v roku 8 dni od dneva, ko je bila ugotovljena sprememba prijavljenih podatkov;
5.     
prijavo podatkov o pozneje ugotovljeni pokojninski dobi oziroma
povečanju zavarovalne dobe – v roku 8 dni od dneva dokončnosti odločbe o
pokojninski dobi oziroma od dneva, ko je pristojni organ skladno s posebnimi
predpisi ugotovil, da se zavarovancu šteje zavarovalna doba s povečanjem.
(2) Ne glede na določbo 1. točke
prejšnjega odstavka mora biti prijava za delavca v delovnem razmerju vložena z
dnem nastopa dela po pogodbi o zaposlitvi, vendar najkasneje pred začetkom
opravljanja dela. V primeru, ko delavec tega dne iz opravičljivih razlogov ne
začne z delom, mora biti prijava vložena najkasneje tistega dne, ki je kot dan
nastopa dela dogovorjen v pogodbi o zaposlitvi.
(3) Ne glede na določbo 2. točke
prvega odstavka tega člena lahko delodajalec za zavarovanca, kateremu preneha
pogodba o zaposlitvi na podlagi sporazuma oziroma odpovedi pogodbe o zaposlitvi
s strani delavca in izpolnjuje pogoje za priznanje pravice do starostne ali
predčasne pokojnine ter je vložil zahtevo za priznanje te pravice, vloži odjavo
iz zavarovanja največ 30 dni pred prenehanjem delovnega razmerja.
46. člen
(roki za vnos podatkov v matično evidenco)
(1) Podatki o zavarovancih se vnesejo
v matično evidenco v naslednjih rokih:
-       
iz prijav v zavarovanje, odjav iz zavarovanja in prijav sprememb med
zavarovanjem – naslednji dan po prejemu prijave;
-       
iz prijav o osnovah in prijav o spremembah teh podatkov – v roku 60 dni
od prejema pravilne prijave;
-       
iz 69. in 86. člena tega zakona – v roku 60 dni po poteku roka za
izvršitev odločbe oziroma sodbe pristojnega sodišča;
-       
iz 71. člena tega zakona v roku 60 dni po izdaji zapisnika.
(2) Zavod oblikuje in vnese v matično
evidenco prijavo podatkov iz tretjega odstavka 40. člena tega zakona najpozneje
do 30. aprila tekočega leta za preteklo koledarsko leto.
(3) Podatki o priznanih pravicah iz
obveznega pokojninskega in invalidskega zavarovanja za uživalce pravic se
vnesejo v matično evidenco z dnem izdaje odločbe, vendar najkasneje v roku 30
dni po dokončnosti odločbe o priznanju pravice.
(4) Spremembe podatkov o uživalcih
pravic iz prejšnjega odstavka tega člena, ki nastanejo med uživanjem pravice,
se vnesejo v matično evidenco:
-       
z dnem izdaje odločbe, vendar najkasneje v roku 30 dni po
dokončnosti odločbe o prenehanju pravice oziroma
-       
v roku 8 dni po ugotovljeni spremembi podatkov, če ne gre za priznanje
ali prenehanje pravice.
5. PREVERJANJE PRAVILNOSTI IN POPOLNOSTI PODATKOV
47. člen
(vrste preverjanja pravilnosti in
popolnosti podatkov)
Zavod preverja pravilnost in popolnost
podatkov matične evidence z:
-       
nadzorom in
-       
revizijo prijav podatkov.
48. člen
(pravilnost in popolnost podatkov)
(1) Podatki, vpisani v prijave
podatkov za matično evidenco, so pravilni, če so skladni s predpisi o
pokojninskem in invalidskem zavarovanju, z določbami tega zakona in drugimi
predpisi s področja matične evidence in z dejanskim stanjem po evidencah in
dokumentaciji zavezancev za vlaganje prijav, zavezancev za vlaganje prijav o
osnovah oziroma zavezancev za plačilo prispevkov.
(2) Stanje v evidenci in dokumentaciji
zavezancev za vlaganje prijav, zavezancev za vlaganje prijav o osnovah oziroma
zavezancev za plačilo prispevkov mora v skladu s predpisi, ki urejajo vodenje
evidenc in poslovne dokumentacije, ustrezati dejanskemu stanju poslovnih
dogodkov.
(3) Podatki so popolni, če je
zavezanec za vlaganje prijav oziroma zavezanec za vlaganje prijav o osnovah
posredoval vse predpisane podatke za vse zavarovance, za katere obstaja njegova
zavezanost.
5.1. Nadzor
49. člen
(subjekti nadzora)
(1) Zavod kot nosilec javnih
pooblastil opravlja nadzor nad podatki in posredovanjem podatkov, ki jih morajo
zavezanci za vlaganje prijav, zavezanci za vlaganje prijav o osnovah in
zavezanci za plačilo prispevkov posredovati po tem zakonu.
(2) Nadzor po prejšnjem odstavku
izvajajo pooblaščene uradne osebe, ki jih imenuje generalni direktor zavoda.
(3) Nadzor nad izvrševanjem obveznosti
iz tretjega odstavka 30. člena tega zakona izvaja Inšpektorat Republike
Slovenije za delo.
50. člen
(nadzor)
Nadzor pravilnosti in popolnosti podatkov
matične evidence obsega nadzor nad izvajanjem oziroma upoštevanjem predpisov o
pokojninskem in invalidskem zavarovanju ter določb tega zakona in drugih
predpisov s področja matične evidence.
51. člen
(ukrepi nadzora)
Pooblaščena uradna oseba iz drugega
odstavka 49. člena tega zakona lahko zavezancu za vlaganje prijav, zavezancu za
vlaganje prijav o osnovah in zavezancu za plačilo prispevkov izreče naslednje
ukrepe:
-       
odreditev posredovanja podatkov;
-       
odreditev dopolnitve podatkov;
-       
odreditev poprave podatkov.
52. člen
(odreditev posredovanja, dopolnitve in
poprave podatkov matične evidence)
(1) Pooblaščena uradna oseba iz
drugega odstavka 49. člena tega zakona odredi posredovanje, dopolnitev in
popravo podatkov, če pri opravljanju nadzora ugotovi, da zavezanec za vlaganje
prijav, zavezanec za vlaganje prijav o osnovah oziroma zavezanec za plačilo
prispevkov niso sporočili v predpisanem roku vseh podatkov po tem zakonu
oziroma, da so sporočeni podatki neskladni s predpisi o pokojninskem in
invalidskem zavarovanju in določbami tega zakona ter drugimi predpisi s
področja matične evidence.
(2) Zavezanec za vlaganje prijav
oziroma zavezanec za vlaganje prijav o osnovah mora posredovati, dopolniti oziroma
popraviti podatke v roku, ki ni krajši od osem dni in ne daljši od 30 dni od
prejema pisnega akta o odreditvi posredovanja, dopolnitve ali poprave podatkov.
(3) Delodajalec mora posredovati,
dopolniti oziroma popraviti podatke iz drugega odstavka 31. člena tega zakona v
roku iz prejšnjega odstavka v obračunu davčnega odtegljaja.
53. člen
(nadomestitev roka)
Če so za zavezanca za vlaganje prijav,
zavezanca za vlaganje prijav o osnovah oziroma zavezanca za plačilo prispevkov
uvedeni ukrepi iz 51. člena tega zakona se šteje, da je z rokom iz pisnega akta
o odreditvi posredovanja, dopolnitve ali poprave podatkov nadomeščen rok iz
prvega odstavka 45. člena tega zakona.
54. člen
(evidentiranje manjkajočih podatkov o
plači in nadomestilih plače)
Če zavod v okviru nadzora ugotovi, da
podatkov o plači in nadomestilih plače ni mogoče pridobiti, to ugotovitev evidentira
v matični evidenci.
55. člen
(upoštevanje zgolj prijavljenih podatkov)
Če podatkov matične evidence za posameznega
zavarovanca, ki jih zavezanec za vlaganje prijav, zavezanec za vlaganje prijav o osnovah oziroma zavezanec za plačilo
prispevkov ni posredoval v rokih iz 45. člena tega zakona, ni bilo mogoče
pridobiti kljub izvedenim ukrepom po tem zakonu, se pri priznanju in odmeri
pravic iz obveznega pokojninskega in invalidskega upoštevajo le prijavljeni
podatki, ki se nanašajo izključno na tega zavarovanca.
56. člen
(dopolnitev oziroma poprava podatkov po
uradni dolžnosti)
(1) Kadar zavod v postopkih ugotavljanja
popolnosti in pravilnosti podatkov po tem zakonu ugotovi, da so ti podatki
nepopolni ali nepravilni, pa zavezanec za vlaganje prijav, zavezanec za
vlaganje prijav o osnovah oziroma zavezanec za plačilo prispevkov ne obstaja
več in ne gre za primere iz prejšnjega člena tega zakona, zavod po uradni
dolžnosti na podlagi uradnih evidenc, javnih listin ali drugih verodostojnih
dokazil popravi ali dopolni podatke matične evidence.
(2) Zavod po uradni dolžnosti popravi
podatke, vpisane v matično evidenco, če je pravilen podatek mogoče ugotoviti iz
zbirk podatkov, ki jih po zakonu vodi upravljavec zbirk podatkov oziroma na
podlagi izvršilnih predpisov za vodenje matične evidence, če popravek podatkov
ne vpliva na obstoj ali potek zavarovanja.
57. člen
(odprava prekrivanja obdobij zavarovanja)
(1) Zavod lahko po uradni dolžnosti v
primerih, ko takšno urejanje podatkov ne vpliva na obstoj ali potek zavarovanja,
v primeru prekrivanja obdobij zavarovanja, ko sočasno obstaja več zavarovalnih
podlag, kot so določene s predpisi o pokojninskem in invalidskem zavarovanju in
ne gre za primere iz 80. člena tega zakona, določi razmejitev med temi obdobji
zavarovanja.
(2) Zavod uredi obdobja zavarovanja iz
prvega odstavka tega člena upoštevajoč prednostni vrstni red zavarovanja po
predpisih o pokojninskem in invalidskem zavarovanju.
(3) V primerih enakovrednih
zavarovalnih podlag se obdobja zavarovanja iz prvega odstavka tega člena
uredijo upoštevajoč polni delovni oziroma zavarovalni čas, tako da skupni
delovni oziroma zavarovalni čas ne presega polnega delovnega oziroma
zavarovalnega časa, pri čemer ima prej nastala zavarovalna podlaga prednost
pred kasneje nastalimi zavarovalnimi podlagami.
(4) Zavod v primerih iz prvega
odstavka tega člena hkrati po uradni dolžnosti uredi tudi podatke o osnovah.
58. člen
(subsidiarna uporaba zakona o varstvu
osebnih podatkov)
Osebe iz 1. do 3. točke 5. člena tega
zakona imajo v postopkih ugotavljanja pravilnosti podatkov pravico do varstva
osebnih podatkov po določbah zakona o varstvu osebnih podatkov, če s tem
zakonom ni drugače določeno.
59. člen
(obveščanje o nadzoru)
Šteje se, da je zavarovanec o postopku
izvajanja nadzora obveščen, če mu je omogočen vpogled v informativno osebno
evidenco, v kateri sta izkazana izvedeni nadzor in njegove posledice.
5.2. Revizija prijav podatkov
60. člen
(način revidiranja prijavljenih podatkov)
(1) Revidiranje prijavljenih podatkov
v matično evidenco mora potekati na način, določen s tem zakonom.
(2) Postopek revizije prijavljenih
podatkov se opravi po uradni dolžnosti.
(3) Revizijo opravi revizor.
61. člen
(revizor)
(1) Revizijo prijav podatkov po tem
zakonu opravlja oseba zaposlena v zavodu, ki jo za opravljanje revizije prijavljenih
podatkov pooblasti generalni direktor zavoda.
(2) Za opravljanje nalog revizorja
matične evidence je lahko pooblaščena oseba, ki izpolnjuje naslednje pogoje:
-       
ima izobrazbo, ki je zahtevana za ustrezno delovno mesto v skladu s
predpisi, ki urejajo notranjo organizacijo in sistemizacijo v zavodu,
-       
ima strokovna znanja s področja predpisov o pokojninskem in invalidskem
zavarovanju,
-       
izpolnjuje pogoje za vodenje postopka po zakonu, ki ureja splošni
upravni postopek.
62. člen
(kriteriji za izbor subjektov revizije)
Izbor zavezancev za vlaganje prijav,
zavezancev za vlaganje prijav o osnovah oziroma zavezancev za plačilo
prispevkov, katerih podatki se revidirajo, temelji predvsem na upoštevanju:
-       
načela naključne izbire,
-       
načela enakomernega nadziranja vseh zavezancev za vlaganje prijav,
zavezancev za vlaganje prijav o osnovah oziroma zavezancev za plačilo
prispevkov,
-       
načela pomembnosti glede na število zavarovancev in
-       
predhodnih ugotovitev nadzora.
63. člen
(obseg revizije)
(1) Zavod lahko opravi revizijo
prijavljenih podatkov:
-       
za vse zavarovance pri zavezancu za vlaganje prijav, zavezancu za
vlaganje prijav o osnovah oziroma zavezancu za plačilo prispevkov ali
-       
za posameznega zavarovanca.
(2) Revizija prijav podatkov iz druge
alineje prejšnjega odstavka se lahko v okviru postopkov uveljavljanja pravic iz
pokojninskega in invalidskega zavarovanja in informativnih izračunov izpolnitve
pogojev ter informativnih izračunov višine pokojnine opravi le po uradni
dolžnosti ne glede na že morebitno opravljeno revizijo iz prve alineje
prejšnjega odstavka, vendar le v primerih očitnega neskladja v podatkih.
64. člen
(kraj revizije)
Revizija prijavljenih podatkov se lahko
opravi:
-       
pri zavezancu za vlaganje prijav,
-       
pri zavezancu za vlaganje prijav o osnovah,
-       
pri zavezancu za plačilo prispevkov,
-       
pri posredovalcu podatkov in
-       
v prostorih zavoda s pooblaščeno osebo subjektov iz prejšnjih alinej
tega člena ali na podlagi dokumentacije, posredovane s strani teh subjektov.
65. člen
(dolžnosti zavezancev za vlaganje prijav,
zavezancev za vlaganje prijav o osnovah oziroma zavezancev za plačilo
prispevkov, pri katerih se opravlja revizija)
(1) Zavezanci za vlaganje prijav,
zavezanci za vlaganje prijav o osnovah oziroma zavezanci za plačilo prispevkov
so dolžni pooblaščenemu revizorju omogočiti vpogled v vso zahtevano
dokumentacijo, omogočiti vpogled v evidence, ki jih vodijo po predpisih o
evidencah na področju dela in v poslovno dokumentacijo po predpisih o
računovodstvu in finančnem poslovanju ter po predpisih o gospodarskih družbah.
(2) Za izvajanje revizije mora
zavezanec za vlaganje prijav, zavezanec za vlaganje prijav o osnovah oziroma
zavezanec za plačilo prispevkov dati pooblaščenemu revizorju na razpolago
ustrezne prostore in opremo za delo, v kolikor se revizija prijavljenih
podatkov opravlja pri njem.
(3) Če subjekt iz prejšnjega odstavka
revizorju ne omogoči izvajanja revizije v skladu s prvim in drugim odstavkom
tega člena, mora revizor to napisati v zapisniku o ugotovitvah revizije.
66. člen
(zapisnik o ugotovitvah revizije)
(1) O ugotovitvah revizije iz prve
alineje prvega odstavka 63. člena tega zakona revizor sestavi in izda zapisnik.
(2) Zapisnik se vroči zavezancu za
vlaganje prijav, zavezancu za vlaganje prijav o osnovah oziroma zavezancu za
plačilo prispevkov v skladu z zakonom, ki ureja splošni upravni postopek.
(3) V primeru ugotovitev nepravilnosti
prijavljenih podatkov je zavezanec za vlaganje prijav,zavezanec za vlaganje
prijav o osnovah oziroma zavezanec za plačilo prispevkov dolžan odpraviti
nepravilnosti v roku 30 dni od vročitve zapisnika.
(4) Če je v primerih iz prejšnjega
odstavka odprava nepravilnosti naložena zavezancu za plačilo prispevka, ki ni
hkrati zavezanec za vlaganje prijav o osnovah,jih mora v roku 30 dni odpraviti
in o tem obvestiti zavod, davčnemu organu pa posredovati popravek obračuna
davčnega odtegljaja.
(5) Če se zavezanec za vlaganje
prijav, zavezanec za vlaganje prijav o osnovah oziroma zavezanec za plačilo
prispevkov z ugotovitvami revizije ne strinja, lahko vloži ugovor zoper
zapisnik v roku 15 dni od vročitve zapisnika.
67. člen
(odločba o reviziji)
(1) Odločba o reviziji se izda, če
zavezanec za vlaganje prijav, zavezanec za vlaganje prijav o osnovah oziroma
zavezanec za plačilo prispevkov:
-       
zoper zapisnik o ugotovitvah revizije vloži ugovor,
-       
ne popravi podatkov v roku iz četrtega odstavka prejšnjega člena tega
zakona.
(2) Za odločanje v skladu s prejšnjim
odstavkom se uporablja zakon, ki ureja splošni upravni postopek, če ni s tem
zakonom drugače določeno.
68. člen
(sodno varstvo)
Zoper odločbo zavoda iz prejšnjega člena
lahko zavezanec za vlaganje prijav, zavezanec za vlaganje prijav o osnovah
oziroma zavezanec za plačilo prispevkov v 30 dneh od njene vročitve uveljavlja
sodno varstvo pri sodišču, pristojnem za odločanje v sporih iz pokojninskega in
invalidskega zavarovanja.
69. člen
(dopolnitev in poprava podatkov na podlagi
odločbe o reviziji po uradni dolžnosti)
(1) Zavezanec za vlaganje prijav,
zavezanec za vlaganje prijav o osnovah oziroma zavezanec za plačilo prispevkov
je dolžan popraviti podatke v skladu z odločbo iz 67. člena tega zakona v roku
30 dni od pravnomočnosti te odločbe.
(2) Če zavezanec za vlaganje prijav,
zavezanec za vlaganje prijav o osnovah oziroma zavezanec za plačilo prispevkov
ne popravi podatkov v roku 30 dni od pravnomočnosti odločbe iz 67. člena tega
zakona, zavod po uradni dolžnosti vnese v matično evidenco pravilne podatke, če
je mogoče po opravljeni reviziji ugotoviti pravilne podatke in sicer za vse
zavarovance pri tem subjektu, za katere so bile ugotovljene nepravilnosti.
(3) Zavod o dopolnitvi in popravi
podatkov iz prejšnjega odstavka obvesti DURS, zavezanca za vlaganja prijav in
zavezanca za vlaganje prijav o osnovah.
70. člen
(rok za revizijo)
Revizija prijavljenih podatkov o osnovah in
prijavah sprememb teh podatkov po prvi alineji prvega odstavka 63. člena tega
zakona se lahko opravi najkasneje v roku petih let od dneva prejema podatkov.
71. člen
(zapisnik o ugotovitvah revizije za
posameznega zavarovanca)
O ugotovitvah revizije iz druge alineje
prvega odstavka 63. člena tega zakona revizor sestavi in izda zapisnik, ki se
vroči zavarovancu v skladu z zakonom, ki ureja splošni upravni postopek.
72. člen
(varstvo pravic)
Zoper zapisnik o ugotovitvah revizije
prijavljenih podatkov za posameznega zavarovanca ni pritožbe. Zavarovanec lahko
uveljavlja varstvo pravic v okviru postopkov uveljavljanja pravic iz obveznega
pokojninskega in invalidskega zavarovanja ali v okviru postopkov iz 58. člena
tega zakona.
73. člen
(obveščanje o reviziji)
Šteje se, da je zavarovanec o postopku
izvajanja revizije iz prve alineje prvega odstavka 63. člena tega zakona
obveščen, če mu je omogočen vpogled v informativno osebno evidenco, v kateri
sta izkazana izvedena revizija in njene posledice.
6. LASTNOST ZAVAROVANCA
74. člen
(nastanek zavarovalnega razmerja)
Zavarovalno razmerje po tem zakonu je
razmerje med fizično osebo, ki se vključi v obvezno zavarovanje na podlagi
predpisov o pokojninskem in invalidskem zavarovanju in zavodom.
75. člen
(opredelitev lastnosti zavarovanca)
(1) Lastnost zavarovanca po tem zakonu
ima vsaka fizična oseba, ki izpolnjuje pogoje za vključitev v obvezno zavarovanje
po predpisih, ki urejajo pokojninsko in invalidsko zavarovanje in je
prijavljena v obvezno zavarovanje.
(2) Lastnost zavarovanca za posebne
primere zavarovanja ima fizična oseba, ki izpolnjuje pogoje, določene za
posebne primere zavarovanja po predpisih, ki urejajo pokojninsko in invalidsko
zavarovanje in se ugotavlja ob nastanku zavarovalnega primera.
76. člen
(pridobitev lastnosti zavarovanca)
(1) Oseba pridobi lastnost zavarovanca
z dnem vzpostavitve pravnega razmerja, ki je podlaga za vključitev v obvezno
pokojninsko in invalidsko zavarovanje, če je bila zanjo vložena prijava v
zavarovanje.
(2) Če sta za osebo sočasno
vzpostavljeni dve enakovrstni pravni razmerji, na podlagi katerih bi moralo
nastati zavarovalno razmerje, oseba pridobi in ohrani lastnost zavarovanca na
podlagi pravnega razmerja, ki je prej nastalo.
(3) Oseba, ki se prostovoljno vključi
v obvezno zavarovanje, pridobi lastnost zavarovanca z dnem vložitve prijave v
zavarovanje oziroma največ za 30 dni pred dnevom vložitve te prijave, če v tem
obdobju ni bila obvezno zavarovana po predpisih, ki urejajo pokojninsko in
invalidsko zavarovanje. Če pa oseba dokaže, da prijave v zavarovanje ni mogla
pravočasno vložiti zaradi postopkov pri nosilcih javnih pooblastil oziroma
sodiščih, od poteka katerih je odvisen datum vložitve prijave v zavarovanje,
lahko pridobi lastnost zavarovanca tudi za čas, ki je daljši od 30 dni pred
vložitvijo prijave, če v tem času ni bila obvezno zavarovana po predpisih, ki
urejajo pokojninsko in invalidsko zavarovanje.
(4) Ne glede na rok, določen v 2.
točki prvega odstavka 45. člena tega zakona, zavarovanec, ki je prostovoljno
vključen v obvezno zavarovanje, lahko vloži odjavo iz zavarovanja v roku 60
dni, pod pogojem, da s prvim naslednjim dnem po prenehanju tega zavarovanja
izpolnjuje pogoje za obvezno pokojninsko in invalidsko zavarovanje.
(5) Ne glede na določbo tretjega
odstavka tega člena lahko oseba, ki se prostovoljno vključi v obvezno
zavarovanje za razliko do polnega delovnega oziroma zavarovalnega časa, pridobi
lastnost zavarovanca od dneva začetka dela z delovnim razmerjem s krajšim
delovnim časom, vendar največ za dve leti nazaj od dneva vložitve prijave.
77. člen
(pridobitev lastnosti zavarovanca, če
prijava ni bila vložena v zakonitem roku)
(1) Oseba iz prvega odstavka
prejšnjega člena pridobi lastnost zavarovanca z dnem določenim v prvem odstavku
prejšnjega člena tudi, če prijava v zavarovanje ni bila vložena v rokih po tem
zakonu, če s tem zakonom ni drugače določeno.
(2) Ne glede na določbo prejšnjega
odstavka osebe iz prvega odstavka prejšnjega člena ne pridobijo lastnosti
zavarovanca, če zavezanec za plačilo prispevkov za sporno pravno razmerje ob
uvedbi postopka za ugotavljanje lastnosti zavarovanca ne obstaja več.
78. člen
(vključitev v obvezno zavarovanje za osebe
v drugem pravnem razmerju)
(1) Obveznost plačila prispevkov za
zavarovance, ki so obvezno zavarovani na podlagi opravljanja dela v okviru
drugega pravnega razmerja, nastane, če zavarovanec ob izplačilu prejemka iz
tega pravnega razmerja izpolnjuje pogoje za obvezno zavarovanje.
(2) Ne glede na prejšnji odstavek
obveznost plačila prispevkov za zavarovance iz prejšnjega odstavka nastane
tudi, če ob izplačilu niso izpolnjeni pogoji za obvezno zavarovanje na tej
podlagi, so pa bili izpolnjeni ti pogoji v času, ko je zavarovanec opravljal
delo v okviru drugega pravnega razmerja.
(3) Podatke, na podlagi katerih se
ugotovi izpolnjevanje pogojev za obvezno zavarovanje na podlagi opravljanja
dela v okviru drugega pravnega razmerja, izplačevalcu prejemka zagotavlja
zavarovanec.
79. člen
(določitev obdobja obveznega zavarovanja
za osebe v drugem pravnem razmerju)
Če se izplačilo prejemka in plačilo
prispevkov za zavarovance iz prejšnjega člena izvede v tekočem koledarskem letu
za delo, ki je bilo opravljeno v preteklem koledarskem letu, in so bili v
preteklem letu izpolnjeni pogoji za obvezno zavarovanje na podlagi opravljanja
dela v okviru drugega pravnega razmerja, se šteje, da je bil zavarovanec
vključen v obvezno zavarovanje na podlagi drugega pravnega razmerja v letu, v
katerem je opravljal delo.
80. člen
(ugotavljanje zavarovalnega razmerja
oziroma lastnosti zavarovanca)
Obstoj zavarovalnega razmerja oziroma
lastnosti zavarovanca se ugotavlja, če:
1.     
ni vložena prijava v zavarovanje, pa je bilo vzpostavljeno pravno
razmerje, na podlagi katerega po zakonu nastane zavarovalno razmerje;
2.     
ni vložena odjava iz zavarovanja, pa se ugotovi, da je prenehalo pravno
razmerje, ki je bilo podlaga za zavarovalno razmerje;
3.     
je pristojni organ odklonil sprejem prijave v zavarovanje;
4.     
je oziroma je bil zavarovanec prijavljen v obvezno zavarovanje v
nasprotju z določbami, ki urejajo pokojninsko in invalidsko zavarovanje;
5.     
v primeru, da je s pravnomočno sodbo, sodno poravnavo ali v postopku
mediacije ugotovljen obstoj delovnega razmerja;
6.     
če drug pristojni organ ugotovi obstoj okoliščin, iz katerih izhaja, da
je bila prijava v zavarovanje podana v nasprotju z dejansko ugotovljenim
zavarovalnim razmerjem.
81. člen
(ugotavljanje lastnosti zavarovanca)
(1) Postopek za ugotavljanje
zavarovalnega razmerja oziroma lastnosti zavarovanca se uvede na zahtevo posameznika,
po uradni dolžnosti ali na zahtevo delodajalca.
(2) Zavod odloči o lastnosti
zavarovanca z odločbo.
(3) Lastnost zavarovanca na zahtevo
posameznika ali delodajalca se ugotavlja največ od 1. januarja 2000
naprej.
(4) Če je postopek za ugotavljanje
lastnosti zavarovanca uveden po uradni dolžnosti, se lastnost zavarovanca
vzpostavi z dnem nastanka pravnega razmerja, vendar največ za pet let pred dnem
izdaje te odločbe.
82. člen
(sprememba zavarovalne podlage)
Če se v postopku ugotavljanja lastnosti
zavarovanca iz 4. točke 80. člena tega zakona ugotovi druga prednostna
zavarovalna podlaga, zavarovanec pridobi lastnost zavarovanca po prednostni
zavarovalni podlagi z dnem izdaje odločbe, če je bil postopek uveden po uradni
dolžnosti, oziroma od dneva navedenega v zahtevi, če je bil postopek uveden na
zahtevo.
83. člen
(ugotavljanje oziroma sprememba
zavarovalne podlage na podlagi odločitve v delovnih sporih)
(1) Ne glede na določbo tretjega
odstavka 81. člena tega zakona, se v primerih, če je bil s pravnomočno sodbo,
sodno poravnavo ali v postopku mediacije ugotovljen obstoj delovnega razmerja,
lastnost zavarovanca na tej podlagi pridobi za obdobja, v katerih zavarovanec
ni bil vključen v obvezno zavarovanje.
(2) Ne glede na prejšnji odstavek se
lastnost zavarovanca v primerih, če je bil s pravnomočno in glede plačila
prispevkov izvršeno sodbo, sodno poravnavo ali v postopku mediacije ugotovljen
obstoj delovnega razmerja, ugotovi tudi za obdobja v katerih je bil zavarovanec
prostovoljno vključen v obvezno zavarovanje ali je bil obvezno zavarovan kot oseba
upravičena do nadomestila zaradi začasne nezmožnosti za delo po prenehanju
delovnega razmerja v skladu s predpisi, ki urejajo zdravstveno zavarovanje.
84. člen
(ničnost prijave podatkov)
(1) Prijava podatkov, ki je vložena na
podlagi lažnih podatkov, ponarejenih listin ali s strani nepooblaščene osebe
ali je posledica kakšnega drugega dejanja, ki je kaznivo po kazenskem zakoniku,
je nična.
(2) Ničnost ugotovi zavod po uradni
dolžnosti z odločbo.
85. člen
(uporaba določb o postopku)
Za odločanje o zadevah iz 80. do 84. člena
tega zakona se uporabljajo določbe o postopku za uveljavljanje pravic iz
pokojninskega in invalidskega zavarovanja.
86. člen
(vložitev prijave oziroma odjave po uradni
dolžnosti)
(1) Zavod vloži prijavo v zavarovanje
oziroma odjavo iz zavarovanja po uradni dolžnosti, če je bila vzpostavitev ali
prenehanje zavarovalnega razmerja ugotovljeno z dokončno odločbo, pa zavezanec
za vlaganje prijav ni vložil prijav v zavarovanje v roku osmih dni od
dokončnosti te odločbe.
(2) Zavod postopa na način iz
prejšnjega odstavka, tudi v primeru, če zavezanec za vlaganje prijav ne obstaja
več.
(3) Na način in pod pogoji določenimi
v prvem in drugem odstavku tega člena zavod stornira prijavo v zavarovanje za
katero je ugotovil, da je nična.
87. člen
(javna listina)
Izpisi podatkov iz matične evidence
zavarovancev in uživalcev pravic ter potrdila o izplačilih uživalcem pravic so
javna listina.
7. POSEBNI PRIMERI DOPOLNITVE IN POPRAVLJANJA PODATKOV
88. člen
(dopolnitev in popravljanje podatkov po
uradni dolžnosti)
Zavod po uradni dolžnosti popravi podatke,
vpisane v matično evidenco, ki se spremenijo zaradi spremembe metodologije
vodenja matične evidence (npr. obeležja, definicije, klasifikacije in šifranti)
ali zaradi spremembe predpisov, ki vplivajo na vsebino podatkov, če popravek
podatkov ne vpliva na obstoj ali potek zavarovanja ali na osnovo.
89. člen
(dopolnitev ali poprava podatkov na
zahtevo zavarovanca)
(1) Podatki, vneseni v matično
evidenco na način, ki ga ureja ta zakon, se lahko naknadno dopolnijo ali
popravijo na zahtevo zavarovanca, če se ugotovi, da so v matično evidenco
vpisani nepravilni, netočni ali nepopolni podatki. Podatki se popravijo oziroma
dopolnijo na podlagi podatkov iz uradnih evidenc, javnih listin in drugih
verodostojnih listin.
(2) Kadar oseba iz 1. do 3. točke 5.
člena tega zakona zahteva popravo ali dopolnitev podatkov, ki so o njej vpisani
v matično evidenco, zavod postopa v skladu z zakonom, ki ureja varstvo osebnih
podatkov glede pravic posameznika do dopolnitve, popravka ali izbrisa podatkov.
90. člen
(naknadna poprava podatkov, vnesenih na
podlagi ničnih prijav podatkov)
Podatki, vneseni v matično evidenco na
način, ki ga ureja ta zakon, se naknadno popravijo, če so podatki o pokojninski
dobi, lastnosti zavarovanca, zavarovalni dobi in plačah oziroma osnovah vpisani
v matično evidenco na podlagi lažnih podatkov, ponarejenih listin ali s strani
nepooblaščene osebe ali je posledica kakšnega drugega dejanja, ki je kaznivo po
kazenskem zakoniku.
91. člen
(obveščanje o spremembah podatkov)
Šteje se, da je zavarovanec o spremembah
podatkov iz 88. do 90. člena tega zakona obveščen, če mu je omogočen vpogled v
informativno osebno evidenco, v kateri so izkazane navedene spremembe in
njihove posledice.
8. NAKNADNO PLAČILO PRISPEVKOV ZA SOCIALNO VARNOST ZA
POSLOVODNE OSEBE
92. člen
(zahteva za plačilo neplačanih oziroma
premalo plačanih prispevkov)
(1) Poslovodne osebe, za katere se
ugotovi, da prispevkov za pokojninsko in invalidsko zavarovanje niso plačale
oziroma jih niso plačale v predpisani višini po predpisih o pokojninskem in
invalidskem zavarovanju, lahko pri zavodu vložijo zahtevo za plačilo neplačanih
oziroma premalo plačanih prispevkov za pokojninsko in invalidsko zavarovanje.
(2) Poslovodne osebe lahko vložijo
zahtevo iz prejšnjega odstavka v primeru, da družba v kateri je bila poslovodna
oseba še obstaja.
(3) O zahtevi iz prvega odstavka tega
člena zavod odloči z odločbo, s katero določi višino osnove za plačilo prispevkov.
(4) Zahteva iz prvega odstavka tega
člena se lahko vloži le za plačilo prispevkov, ki se nanaša na obdobja do
vključno 31. decembra 2011.
93. člen
(obračunavanje prispevkov)
(1) V primerih plačila prispevkov v
skladu s prejšnjim členom se vsi davki in prispevki za obvezno socialno
zavarovanje obračunajo na način, ki velja za obračunavanje in plačevanje davkov
in prispevkov za socialno zavarovanje od izplačanih plač, po stopnjah veljavnih
na dan obračuna davkov in prispevkov za socialno varnost.
(2) V primeru iz prejšnjega odstavka
družba izplača zavarovancu dohodek iz zaposlitve v višini osnove iz tretjega
odstavka prejšnjega člena.
(3) Obdobja, za katera se plačujejo
prispevki v skladu s prejšnjim členom, se upoštevajo v pokojninsko dobo, če so
prispevki za pokojninsko in invalidsko zavarovanje plačani v roku 30 dni od
vročitve odločbe iz tretjega odstavka prejšnjega člena.
94. člen
(osnova za plačilo oziroma doplačilo
prispevkov)
Osnova za plačilo oziroma doplačilo
prispevkov iz tretjega odstavka 92. člena tega zakona je mesečna osnova, ki
velja za družbenike v skladu z veljavnimi predpisi o pokojninskem in
invalidskem zavarovanju na dan vložitve zahteve iz prvega odstavka 92. člena
tega zakona.
95. člen
(izračun pokojninske osnove)
Za izračun pokojninske osnove se v primeru
plačila iz prejšnjega člena upošteva mesečna osnova, veljavna v obdobju na
katero se plačilo prispevkov nanaša.
9. ZAGOTAVLJANJE OSEBNIH PODATKOV TUJIM NOSILCEM
ZAVAROVANJA
96. člen
(zagotavljanje osebnih podatkov tujim
nosilcem zavarovanja)
(1) Zavod za izvajanje pristojnosti
obdelave osebnih podatkov v skladu s predpisi EU in mednarodnimi sporazumi o
socialnem zavarovanju, na podlagi upravičenih zahtev tujih nosilcev socialnega
zavarovanja iz držav članic EU in držav, s katerimi so sklenjeni mednarodni
sporazumi o socialnem zavarovanju, zaradi izmenjave osebnih podatkov vzpostavi
register oseb s prebivališčem v Republiki Sloveniji, ki so pri tujem nosilcu
socialnega zavarovanja uživalci prejemkov iz pokojninskega in invalidskega
zavarovanja oziroma zavarovanci.
(2) Register iz prejšnjega odstavka
vsebuje naslednje podatke:
-       
EMŠO;
-       
ime in priimek;
-       
datum rojstva;
-       
datum smrti;
-       
spol;
-       
naslov stalnega prebivališča v RS;
-       
naslov začasnega prebivališča v RS;
-       
država nosilca socialnega zavarovanja, ki zahteva podatke za to osebo;
-       
podatki o nosilcu socialnega zavarovanja, ki zahteva podatke za to
osebo;
-       
identifikacijsko številko oziroma oznako uživalca pravice oziroma
zavarovanca pri tujem nosilcu zavarovanja, ki zahteva podatke za to osebo;
-       
oznako, ali je oseba zavarovanec ali uživalec pravice;
-       
druge podatke, določene v dogovoru o izmenjavi osebnih podatkov s tujim
nosilcem socialnega zavarovanja.
(3) Zavod lahko register iz drugega
odstavka tega člena, brez predhodne pisne privolitve oseb s prebivališčem v
Republiki Sloveniji, ki so pri tujem nosilcu socialnega zavarovanja uživalci
prejemkov iz pokojninskega in invalidskega zavarovanja oziroma zavarovanci, poveže
z zbirkami podatkov upravljavcev zbirk podatkov, ki so vzpostavljene oziroma se
obdelujejo na podlagi zakona z namenom preprečevanja neupravičenega
izplačevanja dajatev v več državah članicah EU oziroma državah, s katerimi je
sklenjen mednarodni sporazum o socialnem zavarovanju.
(4) Zavod osebne podatke posreduje
tujim nosilcem socialnega zavarovanja iz prvega odstavka tega člena, s katerimi
ima sklenjen dogovor o izmenjavi osebnih podatkov.
(5) Zavod lahko od tujih nosilcev
socialnega zavarovanja iz prvega odstavka tega člena, s katerimi ima sklenjen
dogovor o izmenjavi osebnih podatkov, pridobi o osebah, ki so uživalci pravic
iz pokojninskega in invalidskega zavarovanja oziroma zavarovanci v Republiki
Sloveniji, podatke ki vplivajo na uživanje teh pravic oziroma na obvezno
pokojninsko in invalidsko zavarovanje.
10. ZAGOTAVLJANJE PODATKOV ZA OSEBNO INFORMATIVNO
EVIDENCO
97. člen
(zagotavljanje podatkov za osebno
informativno evidenco)
(1) Podatke, ki jih DURS posreduje na
podlagi 40. člena tega zakona, zavod uporabi tudi za izvajanje dolžnosti v
zvezi z vodenjem informativne osebne evidence po predpisih o pokojninskem in
invalidskem zavarovanju.
(2) Podatki iz prejšnjega odstavka se
posredujejo v elektronski obliki.
(3) Šteje se, da je zavod zavarovancu,
ki je v delovnem razmerju v Republiki Sloveniji posredoval obvestilo o obračunanih
prispevkih ter plačilu prispevkov za pokojninsko in invalidsko zavarovanje za
preteklo leto v skladu s predpisi o pokojninskem in invalidskem zavarovanju, če
je omogočen vpogled v osebno informativno evidenco.
(4) Za izvajanje dolžnosti v zvezi z
vodenjem informativne osebne evidence zavod poleg podatkov iz prvega odstavka
tega člena uporabi tudi podatke iz 36. do 39. člena in 42. do 44. člena tega
zakona.
11. SHRANJEVANJE PODATKOV MATIČNE EVIDENCE
98. člen
(rok za hrambo dokumentacije)
Dokumente, ki vsebujejo podatke, potrebne
za uvedbo in vodenje matične evidence, zavod za posameznega zavarovanca hrani
kot arhivsko gradivo.
99. člen
(način hrambe in izdaja dokumentov)
(1) Prejeti dokumenti se lahko hranijo
v izvirni obliki ali pa se pretvorijo v druge pravno veljavne oblike.
Pretvorba, obdelava in hramba dokumentov poteka v skladu s predpisi s področja
varstva dokumentarnega in arhivskega gradiva.
(2) Postopek zajema, pretvorbe in
hrambe zavodu potrdi pristojni arhiv.
(3) Za dokazovanje dejstev, vpisanih v
matično evidenco, se lahko namesto izvirnika uporabi:
-       
potrjena fotokopija dokumenta, če je dokument hranjen v fizični obliki,
-       
potrjena mikrofilmska kopija dokumenta, če je dokument hranjen v
mikrofilmski obliki,
-       
potrjen natis dokumenta iz digitalne oblike ali
-       
digitalna oblika dokumenta,
pri čemer mora biti zagotovljena reprodukcija
prijave na izviren format ob popolni skladnosti z izvirnikom.
100. člen
(uničenje dokumentov)
Izvirno dokumentarno gradivo iz 98. člena
tega zakona, ki je bilo pretvorjeno v druge oblike, se po pretvorbi lahko
uniči, v skladu s sprejetim postopkom, ki ga potrdi Arhiv Republike Slovenije.
101. člen
(roki za hranjenje zbirk podatkov)
Zbirke podatkov matične evidence se hranijo
trajno.
12. ZAVAROVANJE PODATKOV
102. člen
(dolžnost varovanja tajnosti osebnih
podatkov)
(1) Osebe, zaposlene v zavodu, in
osebe, ki na podlagi pogodbe opravljajo določena dela ali storitve za zavod, ki
se pri svojem delu seznanijo z vsebino osebnih podatkov zavarovancev in
uživalcev pravic, morajo varovati tajnost osebnih podatkov v skladu z zakonom,
ki ureja varstvo osebnih podatkov.
(2) Dolžnost varovanja tajnosti
osebnih podatkov v skladu s prejšnjim odstavkom traja tudi po prenehanju
delovnega razmerja pri zavodu oziroma opravljanja pogodbenega dela ali storitev
za zavod.
103. člen
(tehnični in organizacijski ukrepi za
zavarovanje podatkov)
Tehnične in organizacijske ukrepe za
zavarovanje podatkov matične evidence izvaja zavod v skladu z zakonom, ki ureja
varstvo osebnih podatkov in predpisi o upravnem poslovanju.
13. NADZORSTVO
104. člen
(nadzorstvo nad izvajanjem zakona)
Nadzorstvo nad izvajanjem določb tega
zakona o vodenju matične evidence opravlja ministrstvo, pristojno za delo.
14. KAZENSKE DOLOČBE
105. člen
(prekrški v zvezi s posredovanjem
podatkov)
(1) Z globo od 5.000 eurov do 10.000
eurov se kaznuje za prekršek delodajalec, ki zaposluje 500 ali več delavcev:
-       
če v predpisanem roku ne vloži prijave v zavarovanje, odjave iz
zavarovanja ali prijave spremembe med zavarovanjem za zavarovanca (prvi
odstavek 32. člena);
-       
če v predpisanem roku ne vloži prijave podatkov o osnovah v preteklem
koledarskem letu in prijave sprememb teh podatkov za vsakega zavarovanca (107.
člen);
-       
če davčnemu organu na predpisan način in v predpisanih rokih ne
posreduje obračuna davčnih odtegljajev z vsemi predpisanimi podatki ali ne
posreduje obračuna davčnih odtegljajev s spremembami teh podatkov (drugi
odstavek 32. člena);
-       
če davčnemu organu v predpisanem roku ne posreduje popravkov obračuna
davčnega odtegljaja z vsemi predpisanimi podatki (četrti odstavek 66. člena);
-       
če v prijavah ali obračunih davčnega odtegljaja iz prejšnjih alinej tega
odstavka sporoči napačne podatke (32., 66. in 107. člen);
-       
če ne posreduje, dopolni oziroma popravi podatkov v roku iz drugega
odstavka 52. člena tega zakona;
-       
če ne popravi podatkov v roku iz tretjega oziroma četrtega odstavka 66.
člena oziroma prvega odstavka 69. člena tega zakona.
(2) Z globo od 2.500 eurov do 5.000
eurov se kaznuje za prekršek delodajalec, ki zaposluje 200 ali več delavcev in
manj kot 500 delavcev če stori prekršek iz prejšnjega odstavka.
(3) Z globo od 1.500 eurov do 2.500
eurov se kaznuje za prekršek delodajalec, ki je pravna oseba ali samostojni
podjetnik posameznik oziroma posameznik, ki samostojno opravlja drugo
dejavnost, razen oseb, ki opravljajo kmetijsko dejavnost, in zaposluje več kot 10 in manj kot 200 delavcev, če stori prekršek iz prvega odstavka tega člena.
(4) Z globo 1.200 eurov se kaznuje za
prekršek delodajalec, ki je pravna oseba ali samostojni podjetnik posameznik
oziroma posameznik, ki samostojno opravlja drugo dejavnost, razen oseb, ki
opravljajo kmetijsko dejavnost, in zaposluje 10 ali manj delavcev, če stori
prekršek iz prvega odstavka tega člena.
(5) Z globo 1.000 eurov se kaznuje za
prekršek delodajalec, ki opravlja kmetijsko dejavnost in ni pravna oseba ali
samostojni podjetnik posameznik, ter delodajalec, ki je fizična oseba in ne
opravlja dejavnosti, če stori prekršek iz prvega odstavka tega člena.
(6) Z globo 700 eurov se kaznuje
posameznik, ki kot samozaposleni, družbenik, kmet ali oseba, zaposlena pri
tujem delodajalcu:
-       
v predpisanem roku ne vloži prijave v zavarovanje, odjave iz zavarovanja
ali prijave spremembe med zavarovanjem (33. oziroma 34. člen) ali
-       
v prijavi v zavarovanje, odjavi iz zavarovanja ali prijavi spremembe med
zavarovanjem sporoči napačne podatke (33. oziroma 34. člen).
(7) Z globo 1.000 eurov se kaznuje
stečajni oziroma likvidacijski upravitelj, ki v predpisanem roku ne vloži
prijav podatkov in prijav sprememb podatkov v skladu z določbami 41. in 107. člena tega zakona.
(8) Z globo 2.500 eurov se kaznuje za
prekršek zavezanec za prijavo ali zavezanec za prijavo o osnovah iz 36., 37.,
38., 42. in 43. člena tega zakona, če stori prekršek iz prve, druge, tretje,
šeste ali sedme alineje prvega odstavka tega člena ali prekršek iz šestega
odstavka tega člena.
(9) Z globo 1.000 eurov se kaznuje za
prekršek zavezanec za prijavo, zavezanec za prijavo o osnovah in zavezanec za
plačilo prispevkov, ki pooblaščeni osebi zavoda pri preverjanju pravilnosti
prijavljenih podatkov ne omogoči vpogleda v dokumentacijo v skladu z prvim
odstavkom 65. člena tega zakona.
(10) Z globo od 750 eurov do 2.000
eurov se kaznuje delodajalec, ki zavarovancu ne izroči kopije odjave iz zavarovanja
v skladu s tretjim odstavkom 30. člena tega zakona.
(11) Z globo
450 eurov se kaznuje tudi odgovorna oseba pri pravni osebi ali samostojnem
podjetniku ali pri državnem organu, ki je delodajalec in stori prekršek iz
prvega, drugega, tretjega, četrtega ali desetega odstavka tega člena (30. in
32. člen).
(12) Z globo 450 eurov se kaznuje tudi
odgovorna oseba pri pravni osebi, ki je zavezanec za prijavo ali zavezanec za
prijavo o osnovah po 36., 37., 38., 39., 42., 43. in 44. členu tega zakona, če ta zavezanec stori prekršek iz prve, druge, tretje, šeste ali sedme
alineje prvega odstavka tega člena ali prekršek šestega odstavka tega člena.
(13) Z globo 450 eurov se kaznuje za
prekršek oseba, ki ne varuje tajnosti osebnih podatkov v skladu s 102. členom
tega zakona.
(14) Za prekrške iz tega zakona se sme
v hitrem postopku izreči globa tudi v znesku, ki je višji od najnižje predpisane
globe, določene s tem zakonom.

Zakon o matični evidenci zavarovancev in
uživalcev pravic iz obveznega pokojninskega in invalidskega zavarovanja –
ZMEPIZ-1 (Uradni list RS, št. 111/13)
vsebuje naslednje prehodne in končne določbe:
»15. PREHODNE IN KONČNE DOLOČBE
106. člen
(uporaba
prejšnjih predpisov)
(1) Matična evidenca, ki je bila
uvedena in vodena po predpisih, veljavnih do uveljavitve tega zakona, se od
začetka uporabe tega zakona vodi na način, ki ga določa ta zakon.
(2) Do izdaje izvršilnih predpisov iz 9. in 40. člena tega zakona se uporablja Pravilnik o obrazcih prijav podatkov o pokojninskem in
invalidskem ter zdravstvenem zavarovanju, zavarovanju za starševsko varstvo,
zavarovanju za primer brezposelnosti in o sklenitvi delovnega razmerja (Uradni
list RS, št. 45/05, 121/05 – popr., 75/08, 12/09, 37/11 in 57/11 – popr.),
kolikor ni v nasprotju z določbami tega zakona in predpisi, ki urejajo
pokojninsko in invalidsko zavarovanje.
(3) Postopki ugotavljanja lastnosti
zavarovanca in postopki revizije, začeti pred uveljavitvijo tega zakona, se
izvedejo po dosedanjih predpisih.
107. člen
(prehodno
obdobje za vlaganje prijav o osnovah za delavce v delovnem razmerju)
(1) Ne glede na določbe drugega
odstavka 32. in prvega in drugega odstavka 40. člena tega zakona za obdobje do
31. decembra 2016 vlagajo prijavo podatkov o osnovah in prijavo sprememb
teh podatkov za vsakega zavarovanca v preteklem koledarskem letu delodajalci
oziroma stečajni ali likvidacijski upravitelji v roku iz 3. točke prvega odstavka
45. člena tega zakona.
(2) Ne glede na prvi odstavek tega
člena so delodajalci oziroma stečajni ali likvidacijski upravitelji tudi po
30. aprilu 2017 dolžni posredovati podatke oziroma spremembe podatkov iz
prejšnjega odstavka, ki se nanašajo na obdobja do 31. decembra 2016, če
jih niso posredovali oziroma niso bili posredovani v rokih po tem zakonu.
(3) Določbe prvega, drugega, tretjega
in četrtega odstavka 40. člena tega zakona se začnejo uporabljati
1. januarja 2016.
108. člen
(rok za
vložitev prijav o osnovah v primeru prenehanja poslovnega subjekta)
Ne glede na določbo 3. in 4. točke prvega odstavka 45. člena tega zakona mora zavezanec za vlaganje prijav o osnovah, nad
katerim je uveden postopek za prenehanje poslovnega subjekta, vložiti prijavo
podatkov iz te točke najkasneje do dneva izbrisa iz registra.
109. člen
(začetek
elektronskega vlaganja prijav in odjav zavarovanja)
Določbe šestega, sedmega, devetega in
enajstega odstavka 7. člena tega zakona se začnejo uporabljati najkasneje
1. januarja 2016.
110. člen
(zagotovitev
podatkov v informativni osebni evidenci)
Podatke iz 59., 73. in 91. člena tega zakona mora zavod v informativni osebni evidenci zagotoviti v roku dveh let od
uveljavitve tega zakona.
111. člen
(vzpostavitev
in prilagoditev evidenc po tem zakonu)
Zavod mora vzpostaviti vse evidence
podatkov po tem zakonu v roku dveh let od uveljavitve tega zakona.
112. člen
(rok za
revizijo podatkov, prejetih pred uveljavitvijo zakona)
Revizija prijavljenih podatkov o osnovah in
prijav sprememb teh podatkov po prvi alineji prvega odstavka 63. člena tega
zakona za podatke, prejete pred uveljavitvijo tega zakona, se lahko opravi
najkasneje v roku desetih let od uveljavitve tega zakona.
113. člen
(rok za izdajo
izvršilnih predpisov)
(1) Minister, pristojen za delo,
sprejeme izvršilne predpise iz 9. člena tega zakona najkasneje v enem letu od
uveljavitve tega zakona.
(2) Minister, pristojen za delo, v
soglasju z ministrom, pristojnim za finance, sprejme izvršilne predpise iz
petega odstavka 40. člena tega zakona najkasneje do 1. januarja 2015.
114. člen
(zavezanec za
plačilo prispevka delodajalca)
(1) Ne glede na določbo druge alineje
prvega odstavka 153. člena Zakona o pokojninskem in invalidskem zavarovanju
(Uradni list RS, št. 96/12, 39/13 in 63/13 – ZIUPTDSV; v nadaljnjem besedilu:
ZPIZ-2) je do ureditve v zakonu, ki ureja pokojninsko in invalidsko
zavarovanje, zavezanec za plačilo prispevka delodajalca sam zavarovanec, če
izplačevalec prejemka za delo v okviru drugega pravnega razmerja ni plačnik
davka v skladu z zakonom, ki ureja davčni postopek.
(2) Do ureditve v zakonu, ki ureja
davčni postopek, prispevke za obvezno pokojninsko in invalidsko zavarovanje za
zavarovance iz 18. člena ZPIZ-2, če je v skladu s prejšnjim odstavkom zavezanec
za plačilo prispevka delodajalca sam zavarovanec, ugotovi davčni organ z
odločbo, s katero izračuna akontacijo dohodnine od dohodkov, od katerih se
plačuje prispevke za obvezno pokojninsko in invalidsko zavarovanje za
zavarovance po 18. členu ZPIZ-2. Zavezanec za prispevke mora plačati prispevke
v roku in na način, ki je določen za akontacijo dohodnine od dohodkov, od
katerih se plačuje prispevek za obvezno pokojninsko in invalidsko zavarovanje
za zavarovance po 18. členu ZPIZ-2.
(3) Če se v primerih iz prejšnjega
odstavka v skladu z zakonom, ki ureja davčni postopek, akontacija dohodnine od
dohodkov, od katerih se plačuje prispevke za obvezno pokojninsko in invalidsko
zavarovanje za zavarovance po 18. členu ZPIZ-2, ne odmeri, prispevek za obvezno
pokojninsko in invalidsko zavarovanje za zavarovance po 18. členu ZPIZ-2,
ugotovi davčni organ z odločbo enkrat letno za koledarsko leto, s katero
izračuna prispevke za obvezno pokojninsko in invalidsko zavarovanje, na podlagi
podatkov, s katerimi razpolaga za potrebe akontacije dohodnine od teh dohodkov.
Davčni organ odločbo izda najkasneje do 31. januarja tekočega leta za
preteklo leto. Zavezanec za prispevke mora prispevke plačati v 30 dneh od
vročitve odločbe.
115. člen
(odpravnina
zaradi prenehanje pogodbe o zaposlitvi za določen čas in uskladitev statusa
zavarovanca)
(1) Ne glede na določbo prvega
odstavka 144. člena ZPIZ-2 se do ureditve v zakonu, ki ureja pokojninsko in
invalidsko zavarovanje, v osnovo za plačilo prispevkov za pokojninsko in
invalidsko zavarovanje ne šteje znesek odpravnine zaradi prenehanja pogodbe o
zaposlitvi za določen čas, od katerega se v skladu z zakonom, ki ureja
dohodnino, ne plačuje dohodnina.
(2) Ne glede na določitev rokov v 406.
členu in petnajstem odstavku 429. člena ZPIZ-2 morajo te osebe uskladiti lastnost
zavarovanca oziroma se obvezno zavarovati do 31. decembra 2014.
(3) Ne glede na določbo tretjega in
petega odstavka 406. člena in petnajstega odstavka 429. člena ZPIZ-2 zavod po
uradni dolžnosti ugotovi lastnost zavarovanca od 1. januarja 2015 naprej.
(4) Ne glede na določbo petega
odstavka 406. člena ZPIZ-2 se uživalcu pokojnine, ki do 31. decembra 2014
ne uskladi svojega statusa, preneha izplačevati pokojnina s prvim naslednjim
dnem po poteku tega roka.
(5) Osebe, ki so uskladile svoj status
na podlagi 406. člena ZPIZ-2, lahko ponovno vzpostavijo enak status, kot so ga
imele na dan 31. decembra 2012.
116. člen
(prenehanje
veljavnosti zakonov)
(1) Z dnem uveljavitve tega zakona
prenehata veljati:
-       
Zakon o matični evidenci zavarovancev in uživalcev pravic iz
pokojninskega in invalidskega zavarovanja (Uradni list RS, št. 81/00, 111/07 in
25/11),
-       
določba drugega odstavka 78. člena Zakona o zdravstvenem varstvu in
zdravstvenem zavarovanju (Uradni list RS, št. 72/06 – uradno prečiščeno
besedilo, 114/06 – ZUTPG, 91/07, 76/08, 62/10 – ZUPJS, 87/11, 40/12 – ZUJF,
21/13 – ZUTD-A, 63/13 – ZIUPTDSV in 91/13) v delu, ki se nanaša na rok za
vložitev prijave v obvezno zdravstveno zavarovanje za osebe v delovnem
razmerju.
(2) Določbe zakonov iz prejšnjega
odstavka se uporabljajo do začetka uporabe tega zakona.
117. člen
(začetek
veljavnosti)
Ta zakon začne veljati naslednji dan po
objavi v Uradnem listu Republike Slovenije, uporablja pa se od 1. januarja
2014, razen drugega, tretjega, četrtega in petega odstavka 115. člena tega
zakona, ki se začnejo uporabljati z dnem uveljavitve tega zakona.«.

Zakon o spremembah in dopolnitvah Zakona o
matični evidenci zavarovancev in uživalcev pravic iz obveznega pokojninskega in
invalidskega zavarovanja – ZMEPIZ-1A (Uradni list RS, št. 97/14)
spreminja 107. člen zakona tako, da se glasi:
»107. člen
(prehodno
obdobje za vlaganje prijav o osnovah za delavce v delovnem razmerju)
(1) Ne glede na določbe drugega odstavka
 32. in prvega in drugega odstavka 40. člena tega zakona za obdobje do
31. decembra 2016 vlagajo prijavo podatkov o osnovah in prijavo sprememb
teh podatkov za vsakega zavarovanca v preteklem koledarskem letu delodajalci
oziroma stečajni ali likvidacijski upravitelji v roku iz 3. točke prvega
odstavka 45. člena tega zakona.
(2) Ne glede na prvi odstavek tega
člena so delodajalci oziroma stečajni ali likvidacijski upravitelji tudi po
30. aprilu 2017 dolžni posredovati podatke oziroma spremembe podatkov iz
prejšnjega odstavka, ki se nanašajo na obdobja do 31. decembra 2016, če
jih niso posredovali oziroma niso bili posredovani v rokih po tem zakonu.
(3) Določbe prvega, drugega, tretjega, četrtega in petega odstavka 40. člena
tega zakona se začnejo uporabljati 1. januarja 2016.«;
spreminja 115. člen zakona tako, da se glasi:
»115. člen
(odpravnina
zaradi prenehanje pogodbe o zaposlitvi za določen čas in uskladitev statusa
zavarovanca)
(1) Ne glede na določbo prvega
odstavka 144. člena ZPIZ-2 se do ureditve v zakonu, ki ureja pokojninsko in
invalidsko zavarovanje, v osnovo za plačilo prispevkov za pokojninsko in
invalidsko zavarovanje ne šteje znesek odpravnine zaradi prenehanja pogodbe o
zaposlitvi za določen čas, od katerega se v skladu z zakonom, ki ureja
dohodnino, ne plačuje dohodnina.
(2) Ne glede na določitev rokov v 406.
členu in petnajstem odstavku 429. člena ZPIZ-2 morajo te osebe uskladiti
lastnost zavarovanca oziroma se obvezno zavarovati do 31. decembra 2015.
(3) Ne glede na določbo tretjega in petega
odstavka 406. člena in petnajstega odstavka 429. člena ZPIZ-2 zavod po uradni
dolžnosti ugotovi lastnost zavarovanca od 1. januarja 2016 naprej.
(4) Ne glede na določbo petega
odstavka 406. člena ZPIZ-2 se uživalcu pokojnine, ki do 31. decembra 2015 ne uskladi svojega statusa, preneha izplačevati pokojnina s prvim
naslednjim dnem po poteku tega roka.
(5) Osebe, ki so uskladile svoj status
na podlagi 406. člena ZPIZ-2, lahko ponovno vzpostavijo enak status, kot so ga
imele na dan 31. decembra 2012.«;
dodaja 115.a člen zakona, ki se glasi:
»115.a člen
(pogoji, pod
katerimi zavarovanje ni obvezno in uskladitev statusa)
(1) Za samozaposlene osebe, ki so bile 31.
decembra 2012 uživalci pokojnine in jim je bila izdana odločba zavoda po uradni
dolžnosti o pridobitvi lastnosti zavarovanca po 15. členu ZPIZ-2 oziroma po
prvem odstavku 15. člena ZPIZ-1, pa ne izpolnjujejo pogojev iz četrtega
odstavka 406. člena ZPIZ-2, se šteje, da nimajo lastnosti zavarovanca.
(2) Za uživalce pokojnin, ki so 31.
decembra 2012 opravljali delo ali dejavnost, ki bi bila podlaga za pridobitev
lastnosti zavarovanca po predpisih, ki urejajo pokojninsko in invalidsko
zavarovanje, pa ne izpolnjujejo pogojev iz četrtega odstavka 406. člena ZPIZ-2,
prijava v zavarovanje pa ni bila vložena, se šteje, da nimajo lastnosti
zavarovanca.«;
dodaja 115.b člen zakona, ki se glasi:
»115.b člen
(odprava
odločb)
(1) Osebam iz prvega odstavka prejšnjega
člena, ki jim je bila z odločbo zavoda ugotovljena lastnost zavarovanca, zavod
izda odločbo, s katero odpravi odločbo o ugotovljeni lastnosti zavarovanca. Ta
odločba se šteje za odločbo, s katero je ta organ ugodil pritožbi uživalca, če
o njej še ni odločil. Odpravi se tudi odločba o odmeri sorazmernega dela
pokojnine, če je bila izdana.
(2) Osebam iz prejšnjega odstavka, ki jim
je bilo z odločbo ustavljeno izplačevanje pokojnine, zavod izda odločbo, s
katero odpravi odločbo, s katero je bilo ustavljeno izplačevanje pokojnine,
neizplačane pripadajoče zneske pokojnin pa poračuna brez zamudnih obresti.«;
ter vsebuje naslednje prehodne in končno
določbo:
»PREHODNE IN KONČNA DOLOČBA
9. člen
Osebe iz 115.a člena zakona se morajo v
enem mesecu od uveljavitve tega zakona obvezno zavarovati v skladu z določbo
116. člena ZPIZ-2, če še naprej opravljajo delo ali dejavnost, ki je podlaga za
pridobitev lastnosti zavarovanca. Če oseba v roku iz prejšnjega stavka ne
uskladi lastnosti zavarovanca, zavod po uradni dolžnosti ugotovi lastnost
zavarovanca ne glede na določbo četrtega odstavka 81. člena zakona od prvega
naslednjega dne po poteku tega roka, pokojnina pa se s tem dnem preneha
izplačevati.
10. člen
Ne glede na določbe 57. člena ZPIZ-2 se
uživalcu družinske pokojnine, ki dodiplomski ali podiplomski študijski program
dokonča še pred koncem študijskega leta za katerega je pridobil status
študenta, družinska pokojnina izplačuje do konca študijskega leta, vendar
največ do dopolnjenega 26. leta starosti ali do obvezne vključitve v obvezno
pokojninsko in invalidsko zavarovanje.
11. člen
Ta zakon začne veljati naslednji dan po
objavi v Uradnem listu Republike Slovenije, določba novega tretjega odstavka
32. člena zakona pa se začne uporabljati 1. januarja 2016.«.