I. TEMELJNE DOLOČBE
1. člen
Ta zakon ureja obrtne dejavnosti, pogoje za
opravljanje obrtnih dejavnosti, domačo in umetnostno obrt, organiziranje
obrtnega zborničnega sistema in osnove izobraževanja ter usposabljanja kadrov
za potrebe opravljanja obrtne dejavnosti.
2. člen
(1) Obrtna dejavnost je pridobitna
dejavnost, ki se opravlja v skladu s 5. členom tega zakona.
(2) Zaradi varovanja življenja, zdravja in premoženja ljudi ali zaradi
zagotavljanja varstva okolja se za opravljanje nekaterih obrtnih dejavnosti
zahteva ustrezna poklicna usposobljenost.
 (3) Vlada Republike Slovenije z uredbo
določi seznam obrtnih dejavnosti iz prejšnjega odstavka in določi pogoje
ustrezne poklicne usposobljenosti za opravljanje teh dejavnosti. 
(4) Določbe II., IV. in VIII.A poglavja,
razen 42.c in 42.e člena tega zakona se uporabljajo samo za obrtne dejavnosti
iz tretjega odstavka tega člena.
3. člen
(črtan)
4. člen
(črtan)
5. člen
(1) Obrtna dejavnost je tista dejavnost, za
katero veljajo naslednje značilnosti: 
-       
da gre za proizvodno ali storitveno dejavnost na podlagi individualnih
naročil, da se opravlja proizvodnja le v majhnih serijah ter da serijska
proizvodnja ne obsega pretežnega dela dejavnosti, 
-       
da se uporabljajo stroji, orodja in tehnične naprave, ki so primerne za
opravljanje dejavnosti po predhodni alinei in da nimajo značilnosti tekočih
trakov ali avtomatiziranega delovnega procesa, 
-       
da je osebni angažma v proizvodnji, izvajanju storitev ali pri vodenju
podjetja prevladujoč, 
-       
da se opravlja trajno. 
(2) Ne glede na prejšnji odstavek se
dejavnost ne šteje za obrtno dejavnost, če: 
-       
jo opravlja gospodarski subjekt, ki ima organizirane posamezne poslovne
funkcije kot zaokrožene faze poslovnega procesa (npr. finančna, nabavna,
prodajna in proizvodna funkcija); 
-       
se opravlja v majhnem obsegu, kot dopolnitev ostalim dejavnostim
gospodarskega subjekta; 
-       
če jo opravlja gospodarski subjekt, ki se v skladu z zakonom, ki ureja
gospodarske družbe, razvršča med velike in srednje družbe. 
(3) Ne glede na prvi odstavek tega člena se
dejavnosti finančnega posredništva, poslovanja z nepremičninami, svetovanja
(pravno, davčno, podjetniško in tehnično svetovanje ter projektiranje),
zdravstva, socialnega varstva ter dejavnosti prometa in zvez, razen cestnega
tovornega in potniškega prometa, ne štejejo za obrtno dejavnost. 
(4) Pri določenih storitvenih dejavnostih
se lahko osebam, katerim se opravi storitev zaradi zaokrožitve oziroma
dopolnitve celovitosti dejavnosti, opravi prodaja na drobno določenega blaga,
ki ga obrtnik uporablja pri opravljanju teh storitev. 
(5) Storitvene dejavnosti iz prejšnjega
odstavka določi Vlada Republike Slovenije z uredbo iz tretjega odstavka 2.
člena tega zakona. 
(6) Obrtno-podjetniška zbornica Slovenije v
soglasju z ministrom, pristojnim za obrt, na svoji spletni strani objavi listo
dejavnosti, ki se v skladu s tem členom običajno opravljajo na obrtni način, z
obrazložitvijo.
6. člen
(1) Pravica do opravljanja obrtne
dejavnosti, za katero je potrebna ustrezna poklicna usposobljenost se pridobi na podlagi obrtnega dovoljenja in vpisa v obrtni register.
(2) Obrtno dovoljenje je dokazilo o
izpolnjevanju pogojev za opravljanje dejavnosti.
(3) (črtan)
7. člen
(1) Obrtno dovoljenje lahko pridobi
samostojni podjetnik posameznik, gospodarska družba
ali obrtna zadruga, če izpolnjuje pogoje, ki jih določa ta
zakon.
(2) Obrtnega dovoljenja ni dovoljeno
prenesti na drugo pravno ali fizično osebo.
8. člen
(črtan)
II. OBRTNE DEJAVNOSTI, ZA OPRAVLJANJE KATERIH JE POTREBNA USTREZNA
POKLICNA USPOSOBLJENOST
1. Pogoji za pridobitev obrtnega dovoljenja
9. člen
(1) Pogoj za pridobitev obrtnega dovoljenja je: 
-       
srednja poklicna izobrazba ustrezne smeri, ali 
-       
srednja strokovna izobrazba ustrezne smeri, ali 
-       
ustrezen mojstrski naziv, ali 
-       
ustrezna nacionalna poklicna kvalifikacija, ali 
-       
višja strokovna izobrazba ustrezne smeri, ali 
-       
visoka strokovna izobrazba ustrezne smeri. 
(2) Obrtno dovoljenje lahko pridobi tudi
oseba, ki je: 
-       
šest zaporednih let opravljala dejavnost iz seznama obrtne dejavnosti
kot samozaposlena oseba ali poslovodni delavec podjetja, ali 
-       
tri zaporedna leta opravljala dejavnost iz seznama obrtne dejavnosti kot
samozaposlena oseba ali poslovodni delavec podjetja, če dokaže, da se je
predhodno vsaj tri leta usposabljala za to dejavnost, kar potrjujejo nacionalno
priznana listina ali kar pristojni strokovni organ šteje kot izpolnitev zahtev,
ali 
-       
tri zaporedna leta opravljala dejavnost iz seznama obrtne dejavnosti kot
samozaposlena oseba ali poslovodni delavec podjetja, kadar dokaže, da je to
dejavnost opravljala najmanj pet let kot zaposlena oseba, ali 
-       
pet zaporednih let opravljala dejavnost iz seznama obrtne dejavnosti kot
poslovodni delavec, pri čemer je vsaj tri od petih let bila na strokovnih
položajih z odgovornostjo za določene sektorje podjetja in pri čemer dokaže, da
je opravila vsaj triletno predhodno usposabljanje za to dejavnost, kar potrjuje
nacionalno priznana listina ali kar pristojni strokovni organ šteje kot
izpolnitev zahtev. 
(3) Izpolnjevanje pogojev iz prejšnjega
odstavka ugotavlja Obrtno-podjetniška zbornica
Slovenije po postopku, ki ga določa pravilnik o postopku izdaje obrtnega
dovoljenja in o obrtnem registru iz 14. člena
tega zakona.
(4) Vloga za izdajo obrtnega dovoljenja se
vloži pri Obrtno-podjetniški zbornici Slovenije ali na enotni vstopni točki VEM
– vse na enem mestu.
10. člen
(1) Oseba, ki izpolnjuje pogoj iz 9. člena tega zakona, je nosilec obrtne
dejavnosti.
(2) Obrtno dovoljenje lahko pridobi
tudi:
-       
samostojni podjetnik posameznik, če zaposluje vsaj eno osebo, ki
izpolnjuje pogoj iz prvega odstavka tega člena,
-       
družba z omejeno odgovornostjo in družba z neomejeno odgovornostjo, če
zaposluje vsaj eno osebo, ki izpolnjuje pogoj iz prvega odstavka tega člena
ali, če ta pogoj izpolnjuje vsaj eden od družbenikov,
-       
komanditna družba, če zaposluje vsaj eno osebo, ki izpolnjuje pogoj iz
prvega odstavka ali, če ta pogoj izpolnjuje vsaj eden od komplementarjev,
-       
delniška družba, če vsaj eden izmed članov poslovodstva ali pri njej
zaposlena oseba ta pogoj izpolnjuje,
-       
obrtna zadruga, če zaposluje vsaj eno osebo, ki izpolnjuje pogoj iz prvega
odstavka tega člena.
11. člen
(1) Če nosilec obrtne dejavnosti
začasno ali trajno zapusti fizično ali pravno osebo, ga je ta dolžna
nadomestiti v roku šest mesecev.
(2) V času odsotnosti nosilca obrtne
dejavnosti mora fizična ali pravna oseba prenehati z opravljanjem obrtne
dejavnosti.
(3) Če fizična ali pravna oseba v
roku, določenem v prvem odstavku tega člena, ne
nadomesti nosilca obrtne dejavnosti, ji Obrtno-podjetniška zbornica Slovenije odvzame obrtno dovoljenje in jo izbriše iz
obrtnega registra.
(4) Ne glede na prejšnji odstavek Obrtno-podjetniška zbornica
Slovenije dovoli fizični ali pravni osebi začasno prekinitev dejavnosti za čas
enega leta, če je nosilec obrtne dejavnosti odsoten iz utemeljenega razloga
(vojaška dolžnost, bolezen) več kot šest mesecev.
12. člen
(črtan)
13. člen
(1) Izumitelj ima na podlagi
podeljenih patentov pravico do opravljanja obrtne dejavnosti, za
opravljanje katere se zahteva ustrezna poklicna usposobljenost, tudi brez pridobitve mojstrskega naziva, če se patenti nanašajo na
vrsto dejavnosti, ki jo namerava opravljati.
(2) Enako pravico ima tudi nosilec
vzorca ali modela.
2. Opravljanje obrtne dejavnosti
14. člen
(1) Obrtno dovoljenje izda Obrtno-podjetniška zbornica Slovenije, če prosilec izpolnjuje predpisane pogoje, najpozneje
v 15 dneh, ko je izročil obrtni zbornici pravilno sestavljeno vlogo za izdajo
obrtnega dovoljenja.
(2) V obrtno dovoljenje se vpiše
obrtna dejavnost, nosilec obrtne dejavnosti ter podatki, ki so določeni s tem
zakonom in s pravilnikom o postopku izdaje obrtnega dovoljenja in obrtnem
registru, ki ga izda minister, pristojen za obrt v soglasju z Obrtno-podjetniško zbornico Slovenije.
(3) Na podlagi izdanega obrtnega
dovoljenja Obrtno-podjetniška zbornica Slovenije po
uradni dolžnosti vpiše subjekt v obrtni register.
(4) Zoper odločbo o izdaji obrtnega
dovoljenja je dovoljena pritožba. O pritožbi odloča ministrstvo, pristojno za
obrt. V primerih, ko gre za opravljanje dejavnosti s področja trgovine in
gostinstva, odloča ministrstvo, pristojno za gospodarstvo, ko gre za
opravljanje dejavnosti s področja prevozniške dejavnosti pa ministrstvo,
pristojno za promet.
III. DOMAČA IN UMETNOSTNA OBRT
15. člen
(1) Za domačo in umetnostno obrt sta
značilna enostaven način dela s pretežno ročnim delom ter umetniško in
oblikovalsko ustvarjanje. Obrtno-podjetniška zbornica Slovenije izda
certifikat, s katerim potrdi, da je določen izdelek mogoče šteti in poimenovati
kot predmet domače in umetnostne obrti.
(2) Certifikat iz prejšnjega odstavka izda
Obrtno-podjetniška zbornica Slovenije na podlagi mnenja strokovne komisije,
sestavljene iz etnologov, umetnostnih zgodovinarjev in diplomiranih
oblikovalcev, ki pregleda in oceni posamičen predmet.
(3) Strokovno
komisijo iz prejšnjega odstavka imenuje Obrtno-podjetniška zbornica Slovenije. Komisija deluje pri Obrtno-podjetniški zbornici Slovenije.
16. člen
(črtan)
IV. PRENEHANJE VELJAVNOSTI OBRTNEGA DOVOLJENJA IN PREPOVED OPRAVLJANJA
DEJAVNOSTI
17. člen
(1) Obrtno dovoljenje preneha veljati:
-       
z odjavo iz obrtnega registra ali
-       
z odvzemom.
(2) Fizična ali pravna oseba se je
dolžna v roku osem dni po prenehanju opravljanja dejavnosti odjaviti iz
obrtnega registra. O odjavi iz obrtnega registra izda Obrtno-podjetniška zbornica Slovenije odločbo.
(3) Obrtno-podjetniška zbornica Slovenije
izda odločbo o prenehanju veljavnosti obrtnega dovoljenja in izbrisu iz
obrtnega registra, če ugotovi: 
-       
da fizična ali pravna oseba ne izpolnjuje pogojev iz 9. ali 10. člena
tega zakona, 
-       
da opravlja dejavnost v nasprotju z obrtnim dovoljenjem.
(4) Obrtno-podjetniška zbornica Slovenije
izda fizični ali pravni osebi odločbo o prenehanju veljavnosti obrtnega
dovoljenja in izbrisu iz obrtnega registra po uradni dolžnosti na podlagi
izbrisa pravne ali fizične osebe, ki opravlja obrtno dejavnost, za katero se
zahteva ustrezna poklicna usposobljenost, iz poslovnega registra ali izbrisa
take obrtne dejavnosti iz poslovnega registra.
(5) Obrtno-podjetniška
zbornica Slovenije izda odločbo o prenehanju veljavnosti obrtnega dovoljenja in
izbrisu iz obrtnega registra, če ugotovi nestrokovnost pri opravljanju
dejavnosti ali hujšo kršitev dobrih poslovnih običajev.
(6) Zoper
odločbo iz drugega, tretjega,
četrtega in petega odstavka tega člena je dovoljena
pritožba. O pritožbi odloča ministrstvo, pristojno za obrt. V primerih, ko gre
za opravljanje dejavnosti s področja trgovine, gostinstva in prevozniške
dejavnosti, odloča o pritožbi ministrstvo, pristojno za trgovino, ministrstvo,
pristojno za turizem in gostinstvo, oziroma ministrstvo, pristojno za promet in
zveze.
18. člen
(1) Pristojni inšpekcijski organ
prepove fizični ali pravni osebi opravljanje dejavnosti, če ugotovi, da niso
izpolnjeni pogoji iz 9. člena tega zakona.
(2) Prepoved opravljanja dejavnosti je
lahko začasna ali trajna. V primeru trajne prepovedi opravljanja dejavnosti
Obrtno-podjetniška zbornica Slovenije fizični ali
pravni osebi odvzame obrtno dovoljenje in jo izbriše iz obrtnega registra.
V. OBRTNI REGISTER
19. člen
(1) Obrtno-podjetniška zbornica Slovenije
vodi obrtni register, v katerega vpiše fizične in pravne osebe, ki opravljajo
obrtno dejavnost iz tretjega odstavka 2. člena tega zakona, osebo oziroma
osebe, ki izpolnjujejo pogoje za opravljanje dejavnosti, osebe, ki ob vpisu v
poslovni register izjavijo, da nameravajo opravljati dejavnost na obrtni način
v skladu s 5. členom tega zakona, ter osebe, ki opravljajo dejavnost, ki je
navedena na listi iz šestega odstavka 5. člena tega zakona. Vpis fizičnih in
pravnih oseb v obrtni register na podlagi izjave iz prejšnjega stavka je
brezplačen. 
(2) Upravljavec poslovnega registra mora
Obrtno-podjetniško zbornico Slovenije tedensko obveščati o vpisu fizičnih in
pravnih oseb, ki opravljajo dejavnost, ki je navedena na listi dejavnosti iz
šestega odstavka 5. člena tega zakona in o izjavi subjekta vpisa, da namerava
to dejavnost opravljati na obrtni način v skladu s 5. členom tega zakona. 
(3) Obrtni register je javna knjiga. 
(4) Vodenje obrtnega registra je podrobneje
določeno s pravilnikom iz drugega odstavka 14. člena tega zakona.
VI. IZOBRAŽEVANJE
1. Poklicno izobraževanje
20. člen
Obrtno-podjetniška
zbornica Slovenije je zadolžena za izvajanje poklicnega izobraževanja
ter usposabljanja v skladu s tem in drugimi zakoni, ki
urejajo področje poklicnega izobraževanja za potrebe obrtne dejavnosti. 
21. člen
(1) Izobraževanje dijakov po tem zakonu pomeni izvajanje praktičnega dela poklicnega
izobraževanja pod vodstvom ustrezno usposobljene osebe.
(2) Izobraževanje dijakov za obrtne poklice sme opravljati le, kdor je za to strokovno
usposobljen oziroma kdor zaposluje takšno osebo.
(3) Strokovno je usposobljen, kdor je
pridobil mojstrski naziv na področju, na katerem želi učiti dijake.
(4) Kdor ni strokovno usposobljen, sme
prevzemati dijake le, če ima zaposleno osebo, ki je za
poklicno izobraževanje strokovno usposobljena.
(5) Kdor je končal ustrezno
izobraževanje na višji strokovni šoli, visoki strokovni šoli ali
univerzi in opravlja obrtno dejavnost, je strokovno
usposobljen za prevzemanje in poklicno izobraževanje dijakov, če opravi program za pedagoško-andragoško izobrazbo, ki ga
predpiše minister, pristojen za šolstvo in šport.
22. člen
(1) Organiziranje izobraževanja dijakov se uredi z učno pogodbo (pogodbo o izobraževanju), ki jo sklenejo dijak oziroma njegov zakoniti zastopnik ali skrbnik ter fizična ali
pravna oseba, ki ima obrtno dovoljenje.
(2) Vsebino učne pogodbe v skladu z
zakonom določi Obrtno-podjetniška zbornica Slovenije v
soglasju z ministrstvom, pristojnim za delo, družino in socialne zadeve in
ministrstvom, pristojnim za šolstvo in šport.
23. člen
(1) Dijake
sme izučevati tisti, ki poleg predhodnih pogojev izpolnjuje še pogoj, da ima
ustrezno obratovalnico za praktično delo dijaka ali če
zagotovi takšno obratovalnico.
(2) Obratovalnica ni potrebna za
izučevanje poklicev, ki niso v pretežni meri vezani na delo v obratovalnici.
(3) Obrtno-podjetniška zbornica Slovenije je zadolžena za izdajo mnenja, ali posamezna
obratovalnica ustreza za izučevanje posameznih poklicev, v skladu z merili, ki
jih določita Obrtno-podjetniška zbornica Slovenije in ministrstvo,
pristojno za šolstvo in šport.
(4) Obrtno-podjetniška zbornica Slovenije vodi register obratovalnic, ki izpolnjujejo
pogoje za poklicno izobraževanje.
24. člen
Obrtno-podjetniška
zbornica Slovenije izvaja nadzor nad strokovno usposobljenostjo nosilcev obrtne
dejavnosti in primernostjo obratovalnice, ki izobražuje za obrtne poklice.
2. Zaključni
izpit
25. člen
(1) Izobraževanje po programih za
pridobitev srednje poklicne izobrazbe v dualni organizaciji se konča z
zaključnim izpitom.
(2) Zaključni izpit obsega
strokovno-teoretični del, ki se opravlja v ustrezni šoli in praktični del, ki
ga organizira Obrtno-podjetniška zbornica Slovenije.
VII. MOJSTRSKI IZPIT, MOJSTRSKI NAZIV
26. člen
Ministrstvo, pristojno za obrt, določi v soglasju z ministrstvom, pristojnim za šolstvo in šport,
Svetom za poklicno izobraževanje in Obrtno-podjetniško
zbornico Slovenije pogoje in način opravljanja mojstrskega izpita.
27. člen
Mojstrski izpit odobrijo in vodijo odbori
za mojstrske izpite pri Obrtno-podjetniški zbornici
Slovenije, ki opravljajo to nalogo po pooblastilu ministrstva, pristojnega za
šolstvo in šport.
28. člen
Pravico do opravljanja mojstrskega izpita
pridobi, kdor:
-       
je pridobil srednjo poklicno izobrazbo in ima vsaj tri leta izkušenj na
področju, na katerem želi opravljati mojstrski izpit; 
-       
je pridobil srednjo strokovno izobrazbo in ima vsaj dve leti izkušenj na
področju, na katerem želi opravljati mojstrski izpit; 
-       
ima najmanj višjo strokovno izobrazbo in vsaj eno leto izkušenj na
področju, na katerem želi opravljati mojstrski izpit.
29. člen
Naziv obrtni mojster v zvezi z opravljanjem
obrtnih dejavnosti po tem zakonu, sme uporabljati le tisti, ki je za
opravljanje posamezne obrtne dejavnosti opravil mojstrski izpit.
30. člen
(1) Obrtno-podjetniška zbornica Slovenije vodi poseben register o poklicnem
izobraževanju. V register se vpisujejo podatki o učnih mestih, o sklenjenih
učnih pogodbah, opravljenih zaključnih in mojstrskih izpitih ter drugi podatki.
(2) Obrtno-podjetniška zbornica Slovenije pripravi vsako leto razpis prostih učnih mest
in ga objavi v dnevnem časopisju.
VIII. ORGANIZIRANOST OBRTI
1. Združevanje
31. člen
(1) Fizične in pravne osebe, ki opravljajo
pridobitno dejavnost v Republiki Sloveniji kot obrtno dejavnost ali domačo in
umetnostno obrt, se lahko zaradi zagotavljanja strokovnosti in skupnih
interesov pri opravljanju obrtne dejavnosti združujejo v Obrtno-podjetniško
zbornico Slovenije in hkrati po poslovnem naslovu podjetja v območne
obrtno-podjetniške zbornice. 
(2) V Obrtno podjetniško-zbornico Slovenije
in območne obrtno-podjetniške zbornice se lahko v skladu z njihovimi statuti
včlanijo tudi druge fizične in pravne osebe, ki želijo sodelovati pri
uresničevanju ciljev in nalog Obrtno-podjetniške zbornice Slovenije ali
območnih obrtno-podjetniških zbornic. 
(3) Statut Obrtno-podjetniške zbornice
Slovenije določi način in obveznosti člana pri vstopu in izstopu iz Obrtno-podjetniške
zbornice Slovenije.
32. člen
(črtan)
2. Obrtno-podjetniška zbornica Slovenije
33. člen
Obrtno-podjetniška
zbornica Slovenije je oseba javnega prava in je samostojna, strokovno poslovna
organizacija, ki deluje na območju Republike Slovenije.
34. člen
(1) Za razvoj obrti Obrtno-podjetniška zbornica Slovenije spremlja in obravnava problematiko dela obrti,
skrbi za njen skladen razvoj, oblikuje stališča in predloge obrti za spremembe
gospodarskega sistema in ekonomske politike, izvaja javna pooblastila po
tem in drugih zakonih, naloge s področja poklicnega
izobraževanja, vodi register območnih obrtno-podjetniških zbornic ter opravlja druge, s tem in drugimi zakoni in s statutom
določene naloge.
(2) Javna pooblastila po tem
zakonu obsegajo:
-       
izdajanje in odvzem obrtnih dovoljenj,
-       
naloge s področja poklicnega izobraževanja,
-       
nadzor nad strokovno usposobljenostjo nosilcev obrtnih dejavnosti, nad
osebami, ki izvajajo poklicno izobraževanje in nad primernostjo obratovalnic, v
katerih se izvaja poklicno izobraževanje dijakov,
-       
vodenje registra obrtnih dovoljenj, registra obratovalnic, registra
oseb, ki so pooblaščene za izobraževanje dijakov, registra obratovalnic, kjer
se poklicno izobraževanje izvaja in registra izdanih spričeval o opravljenem
mojstrskem izpitu,
-       
izdajanje potrdil fizični ali pravni osebi, da je zakonito ustanovljena
v Republiki Sloveniji z namenom opravljanja obrtne dejavnosti in da ji v
trenutku izdaje potrdila ni začasno ali trajno prepovedano izvajanje te
dejavnosti (v nadaljevanju: potrdilo o zakonitem opravljanju obrtne dejavnosti
v Republiki Sloveniji), 
-       
postopek priznavanja poklicnih kvalifikacij državljanom in državljankam
(v nadaljnjem besedilu: državljan) države članice Evropske unije, Evropskega
gospodarskega prostora, Švicarske konfederacije in države, s katero je sklenjen
ustrezen mednarodni sporazum (v nadaljnjem besedilu: država pogodbenica), državljanom
tretje države, ki so pridobili poklicne kvalifikacije v državi članici Evropske
unije, Evropskem gospodarskem prostoru, v Švicarski konfederaciji in
državljanom tretjih držav, v skladu z drugim odstavkom 2. člena Zakona o
postopku priznavanja poklicnih kvalifikacij državljanom držav članic Evropske
unije, Evropskega gospodarskega prostora in Švicarske konfederacije za
opravljanje reguliranih poklicev oziroma dejavnosti v Republiki Sloveniji
(Uradni list RS, št. 21/02, 92/07, 85/09 in 55/12) (v nadaljnjem besedilu:
upravičeni državljan tretje države), 
-       
prijavo čezmejnega občasnega (v nadaljevanju: občasnega) opravljanja
obrtnih dejavnosti za fizične in pravne osebe iz države članice Evropske unije,
Evropskega gospodarskega prostora in Švicarske konfederacije.
(3) Javna pooblastila iz pete, šeste ali
sedme alineje lahko minister, pristojen za obrt, na podlagi javnega razpisa
podeli tudi reprezentativni gospodarski zbornici za njene člane, ki pridobi s
tem status pristojnega organa z vsemi pravicami in dolžnostmi, ki jih ima
Obrtno-podjetniška zbornica Slovenije v zvezi s temi javnimi pooblastili, pod
pogojem, da: 
-       
deluje najmanj dve leti pred vložitvijo vloge za pridobitev javnega
pooblastila, 
-       
ima usposobljen kader, 
-       
izkaže reference o usposobljenosti za izvajanje upravnih nalog na
področju, ki je predmet podelitve teh javnih pooblastil. 
(4) Pri morebitnem izvajanju javnih
pooblastil iz pete in sedme alineje reprezentativna gospodarska zbornica
sodeluje z Obrtno-podjetniško zbornico Slovenije glede vprašanj, ki so povezana
z vpisom v obrtni register, proti ustreznemu nadomestilu stroškov, določenim v
soglasju z ministrom, pristojnim za obrt.
35. člen
(1) Obrtno-podjetniško zbornico Slovenije upravljajo njeni člani preko svojih izvoljenih
oziroma imenovanih predstavnikov v organih zbornice.
(2) Organi Obrtno-podjetniške zbornice Slovenije so: skupščina, upravni odbor, nadzorni odbor,
predsednik.
35.a člen
(1) Skupščina Obrtno-podjetniške zbornice Slovenije je njen najvišji organ. Število mest v skupščini
je določeno s statutom Obrtno-podjetniške zbornice
Slovenije. 
(2) Obrtno-podjetniška zbornica Slovenije s
statutom določi ustrezno zastopanost predstavnikov območnih obrtno-podjetniških
zbornic in strokovnih sekcij v skupščini.
(3) (črtan)
(4) (črtan)
(5) (črtan)
36. člen
(1) S statutom Obrtno-podjetniške zbornice Slovenije se podrobneje določijo naloge, njena
organiziranost, območja delovanja območnih obrtno-podjetniških zbornic, sodelovanje članov pri delu organov in vsa druga vprašanja,
pomembna za delovanje Obrtno-podjetniške zbornice
Slovenije.
(2) K določilom statuta Obrtno-podjetniške zbornice Slovenije, ki se nanašajo na izvajanje javnih pooblastil,
daje soglasje Vlada Republike Slovenije.
3. Območna obrtno-podjetniška zbornica
37. člen
(1) Območna obrtno-podjetniška zbornica je oseba javnega prava in je samostojna
strokovno-poslovna organizacija, ki deluje na določenem območju.
(2) Območne obrtno-podjetniške zbornice spremljajo in obravnavajo problematiko obrti, skrbijo za
njen skladen razvoj, zastopajo interese svojih članov pred organi lokalnih in
regionalnih skupnosti, vodijo obrtni register na območju svojega delovanja ter
opravljajo naloge, pomembne za celovito delovanje obrtno zborničnega sistema,
ki jim jih poveri Obrtno-podjetniška zbornica Slovenije.
38. člen
(1) Območno obrtno-podjetniško zbornico upravljajo njeni člani preko svojih izvoljenih oziroma
imenovanih predstavnikov v organih območne obrtno-podjetniške zbornice.
(2) Organi območne obrtno-podjetniške zbornice so: skupščina, upravni odbor, nadzorni odbor in
predsednik.
(3) S
statutom območne obrtno-podjetniške zbornice se podrobneje
določijo njene naloge, notranja organiziranost ter vsa druga
vprašanja, pomembna za delovanje območne obrtne zbornice.
(4) Statut
območne obrtno-podjetniške zbornice se lahko sprejme
po predhodni pridobitvi soglasja Obrtno-podjetniške
zbornice Slovenije.
4. Sredstva
39. člen
(1) Obrtno-podjetniška zbornica Slovenije zagotavlja (pridobiva) sredstva za opravljanje
svojih nalog iz:
-       
članskega prispevka (v nadaljnjem besedilu: članarina),
-       
posebnih namenskih sredstev, ki jih člani zagotavljajo na interesni
podlagi, 
-       
nadomestil za zaračunavanje storitev pri izvajanju javnih pooblastil, 
-       
plačil za opravljene storitve, 
-       
iz sredstev državnega proračuna,
-       
drugih virov.
(2) Sredstva, pridobljena iz članarine, se
razdelijo tako, da se 35 odstotkov nameni za delovanje Obrtno-podjetniške
zbornice Slovenije, 65 odstotkov pa za delovanje območnih obrtno-podjetniških
zbornic. Skupščina Obrtno-podjetniške zbornice Slovenije lahko odloči, da se
sredstva, pridobljena iz članarine razdelijo tako, da se razmerje, določeno v
prejšnjem stavku spremeni, vendar največ za pet odstotnih točk. Višino deleža
posamezne območne obrtno-podjetniške zbornice določi skupščina
Obrtno-podjetniške zbornice Slovenije tako, da je ta sorazmeren s številom
članov in z območjem območne obrtno-podjetniške zbornice, ter da območni
obrtno-podjetniški zbornici zagotavlja nemoteno opravljanje nalog, ki se po tem
zakonu financirajo iz članarine. 
(3) Višino članarine določi skupščina
Obrtno-podjetniške zbornice Slovenije vsako koledarsko leto. Način in postopek
določanja višine članarine ter naloge zbornice, ki se financirajo iz članarine,
določi Obrtno-podjetniška zbornica Slovenije v svojem statutu. 
(4) Sredstva iz pete alinee prvega odstavka
tega člena se Obrtno-podjetniški zbornici Slovenije zagotovijo za izvajanje
javnega pooblastila iz druge alinee drugega odstavka 34. člena tega zakona na
področju poklicnega izobraževanja (priprava predlogov za pripravo novih
poklicnih standardov, verifikacija učnih mest, vodenje registra učnih mest,
sodelovanje pri zaključnih izpitih, opravljanje nadzora nad izvajanjem
praktičnega usposabljanja z delom) na podlagi programa, ki ga
Obrtno-podjetniška zbornica Slovenije uskladi z ministrstvom, pristojnim za
šolstvo ter ministrstvom, pristojnim za obrt. Sredstva iz pete alinee prvega
odstavka tega člena se Obrtno-podjetniški zbornici Slovenije zagotavljajo tudi
za izvajanje javnega pooblastila iz sedme alinee drugega odstavka 34. člena
tega zakona.
(5) Višino
nadomestil za opravljene storitve pri izvajanju javnih pooblastil določi
Obrtno-podjetniška zbornica Slovenije v soglasju z Vlado Republike Slovenije.
39.a člen
Obrtno-podjetniška zbornica Slovenije
uporablja premoženje, pridobljeno s sredstvi iz prvega odstavka prejšnjega
člena, za uresničevanje namena in ciljev, zaradi katerih je bila ustanovljena.
Svojega premoženja ne sme razdeliti svojim članom. Vsaka delitev premoženja
Obrtno-podjetniške zbornice Slovenije med njene člane je nična.
40. člen
(črtan)
41. člen
(1) Območna obrtno-podjetniška zbornica zagotavlja (pridobiva) sredstva za opravljanje svojih
nalog iz: 
-       
članarine, 
-       
posebnih namenskih sredstev, ki jih člani zagotavljajo na interesni
podlagi, 
-       
plačil za opravljene storitve, 
-       
proračunskih sredstev lokalne skupnosti,
-       
in drugih virov. 
(2) Območna obrtno-podjetniška zbornica uporablja premoženje,
pridobljeno s sredstvi iz prejšnjega odstavka, za uresničevanje namena in
ciljev, zaradi katerih je bila ustanovljena. Svojega premoženja ne sme
razdeliti svojim članom. Vsaka delitev premoženja območne obrtno-podjetniške
zbornice med njene člane je nična.
(3) (črtan)
41.a člen
(1) Območno obrtna-podjetniška zbornica
lahko preneha, če v skladu s statutom tako odločijo njeni člani, z likvidacijo
ali s stečajem, pri čemer se smiselno uporabljajo predpisi, ki urejajo
likvidacijo in stečaj gospodarskih družb. 
(2) Premoženje območno-obrtne podjetniške
zbornice, ki preneha delovati, se prenese na Obrtno-podjetniško zbornico
Slovenije, drugo območno obrtno-podjetniško zbornico ali lokalno skupnost. V
sklepu o prenehanju delovanja, skupščina določi zbornico ali lokalno skupnost,
na katero se prenese njeno premoženje. Lokalna skupnost mora preneseno
premoženje uporabiti izključno za uresničevanje namena podpore obrtništvu in
podjetništvu. Vsaka uporaba prenesenega premoženja v nasprotju s prejšnjim
stavkom je nična.
5. Nadzor
42. člen
(1) Nadzor nad zakonitostjo dela obrtno-podjetniških zbornic pri izvajanju javnih pooblastil opravlja ministrstvo,
pristojno za obrt.
(2) Nadzor nad zakonitostjo in namensko
porabo sredstev iz članarine, ki jih pridobivajo Obrtno-podjetniška zbornica Slovenije in območne obrtno-podjetniške zbornice, opravlja Računsko sodišče Republike Slovenije.
(3) Nadzor nad izvajanjem določb tega
zakona in predpisov, izdanih na njegovi podlagi, izvaja inšpektorat, pristojen
za trg.
VIII.A POGOJI ZA PRIZNAVANJE POKLICNE KVALIFIKACIJE
DRŽAVLJANOM DRŽAV POGODBENIC IN UPRAVIČENIM DRŽAVLJANOM TRETJIH DRŽAV TER ZA
OBČASNO OPRAVLJANJE OBRTNIH DEJAVNOSTI ZA FIZIČNE IN PRAVNE OSEBE IZ DRŽAV
ČLANIC EVROPSKE UNIJE, EVROPSKEGA GOSPODARSKEGA PROSTORA IN ŠVICARSKE
KONFEDERACIJE
42.a člen
(1) Državljani držav pogodbenic in
upravičeni državljani tretjih držav, ki želijo opravljati obrtno dejavnost, za
katero je potrebno imeti ustrezno poklicno usposobljenost, v Republiki
Sloveniji kot nosilci obrtne dejavnosti, morajo pri Obrtno-podjetniški zbornici
Slovenije vložiti zahtevo za priznanje poklicne kvalifikacije z dokazili, v skladu
z zakonom, ki ureja postopek priznavanja poklicnih kvalifikacij. 
(2) Pristojni organ za postopek priznavanja
poklicnih kvalifikacij na področju obrtnih dejavnosti je Obrtno-podjetniška
zbornica Slovenije. 
(3) Obrtno-podjetniška zbornica Slovenije na
podlagi zahteve iz prvega odstavka tega člena izda odločbo o priznanju poklicne
kvalifikacije. Zoper to odločbo je dovoljena pritožba na ministrstvo, pristojno
za obrt. 
(4) Za izdajo odločbe o priznanju poklicne
kvalifikacije Obrtno-podjetniška zbornica Slovenije zaračuna stroške v višini,
ki je za izdajo odločbe o priznanju poklicne kvalifikacije določena za upravne
takse, v skladu z zakonom, ki ureja upravne takse. 
(5) Če državljan države pogodbenice ali
upravičeni državljan tretje države ne izpolnjuje pogojev za avtomatično
priznanje poklicne kvalifikacije, pristojni organ preveri poklicno
kvalifikacijo po splošnem sistemu priznavanja dokazil o usposobljenosti v
skladu s predpisi, ki urejajo postopek priznavanja poklicnih kvalifikacij.
42.b člen
Pod enakimi pogoji, ki veljajo za
državljane držav pogodbenic in upravičene državljane tretjih držav, se presoja
tudi zahteva slovenskih državljanov za priznanje poklicne kvalifikacije, ki so
opravljali ali še opravljajo obrtno dejavnost ali so pridobili strokovno ali
poklicno kvalifikacijo v kateri izmed držav pogodbenic.
42.c člen
Obrtno-podjetniška zbornica Slovenije izda
državljanom držav pogodbenic ali upravičenim državljanom tretjih držav na
njihovo zahtevo potrdilo o mojstrskem izpitu in drugih izkušnjah, ki so jih pri
opravljanju obrtne dejavnosti pridobili v Republiki Sloveniji.
42.č člen
(1) Strokovni in drugi nazivi posameznikov,
ki opravljajo obrtno dejavnost, se lahko uporabljajo na ozemlju Republike
Slovenije tudi, če so bili pridobljeni v državi pogodbenici. 
(2) Če posameznik uporablja strokovni ali
drug naziv pridobljen v državi pogodbenici, ga mora uporabljati v izvorni
obliki, nazivu mora slediti ime in sedež ustanove, ki je naziv podelila. 
(3) Če posameznik izpolnjuje pogoje po
pravu Republike Slovenije za priznanje določene poklicne in strokovne
kvalifikacije, pridobljene v državi pogodbenici, lahko uporablja tudi strokovni
naziv, ki se za ustrezno poklicno kvalifikacijo uporablja v Republiki
Sloveniji.
42.d člen
Obrtno-podjetniška zbornica Slovenije v
skladu z zakonom, ki ureja postopek priznavanja poklicnih kvalifikacij, v pisni
in elektronski obliki vodi naslednje evidence: 
-       
evidenco izdanih odločb v postopku priznavanja poklicne kvalifikacije, 
-       
evidenco o tožbah zoper izdane odločbe, 
-       
evidenco izdanih potrdil fizičnim in pravnim osebam o zakonitem
opravljanju obrtne dejavnosti v Republiki Sloveniji.
42.e člen
(1) Fizična ali pravna oseba, ki je
ustanovljena in izpolnjuje pogoje za opravljanje obrtne dejavnosti v državi
članici Evropske unije in Evropskem gospodarskem prostoru ali Švicarski
konfederaciji (v nadaljnjem besedilu: država sedeža), lahko v Republiki
Sloveniji občasno opravlja obrtno dejavnost, brez ustanovitve (v nadaljnjem
besedilu: ponudnik), če je pred prvim občasnim opravljanjem obrtne dejavnosti
vložila prijavo pri pristojnem organu. 
(2) Pristojni organ po vložitvi prijave iz
prejšnjega odstavka ponudnika nemudoma vpiše v obrtni register za obdobje enega
leta od dneva oddaje prijave. Ponudnik, ki namerava občasno opravljati obrtno
dejavnost dlje kot eno leto, mora prijavo podaljšati pred iztekom tega obdobja.
42.f člen
(1) Če ponudnik želi v Republiki Sloveniji
občasno opravljati obrtno dejavnost, ki lahko pomeni resno tveganje za javno
zdravje ali varnost, mora pred prvim opravljanjem te dejavnosti dobiti
dovoljenje za občasno opravljanje obrtne dejavnosti. O zahtevi za izdajo
dovoljenja odloča pristojni organ. 
(2) Vlada Republike Slovenije z uredbo iz
tretjega odstavka 2. člena tega zakona določi obrtne dejavnosti, ki lahko pomenijo
resno tveganje za javno zdravje ali varnost iz prejšnjega odstavka. 
(3) Ponudnik mora poleg pogojev iz prvega
odstavka prejšnjega člena za izdajo dovoljenja iz prvega odstavka tega člena
izpolnjevati še pogoje glede ustrezne poklicne kvalifikacije. 
(4) Če poklic ali obrtna dejavnost v državi
sedeža ni regulirana, mora ponudnik izkazati, da je vsaj dve leti v zadnjih
desetih letih opravljal ta poklic oziroma obrtno dejavnost v državi sedeža. 
(5) Ne glede na prejšnji odstavek se
zahteva po opravljanju poklica ali obrtne dejavnosti vsaj dve leti v zadnjih
desetih letih v državi sedeža ne uporablja, če ponudnik izkaže, da je opravil
regulirano izobraževanje in usposabljanje za ta poklic ali za opravljanje te
obrtne dejavnosti. 
(6) Pristojni organ mora zahtevo za izdajo
dovoljenja za občasno opravljanje obrtne dejavnosti preizkusiti v roku petih
delovnih dni od njenega prejema. Če ugotovi, da ponudnik izpolnjuje zakonite
pogoje, izda dovoljenje, v nasprotnem primeru v tem roku po uradni dolžnosti pošlje
potrdilo o prejemu zahteve. V potrdilu se navede predmet zahteve, datum prejema
in opozorilo o pravnih posledicah, če o zahtevi ne bo odločeno v zakonitem
roku. 
(7) Poleg potrdila o prejemu zahteve ali
najkasneje v roku enega meseca od prejema zahteve se ponudniku pošlje poziv za
morebitno dopolnitev nepopolne zahteve. 
(8) O zahtevi za izdajo dovoljenja za
občasno opravljanje obrtne dejavnosti je treba odločiti v roku enega meseca od
prejema zahteve. Če je ponudnik pozvan k dopolnitvi zahteve ali k opravljanju
preizkusa usposobljenosti iz devetega odstavka tega člena, se rok za izdajo
odločbe podaljša za dva meseca. 
(9) Če razlika med poklicnimi
kvalifikacijami ponudnika in nacionalnimi zahtevami lahko pomeni resno tveganje
za javno zdravje ali varnost, pristojni organ v pozivu naloži preizkus poklicne
usposobljenosti, ki mora biti opravljen v roku enega meseca. 
(10) Če pristojni organ ponudniku v roku
enega meseca od prejema zahteve ne pošlje poziva za dopolnitev zahteve,
opravljanje preizkusa usposobljenosti iz prejšnjega odstavka ali ne pošlje
odločbe, se z iztekom roka šteje, da je dovoljenje za občasno opravljanje
obrtne dejavnosti izdano. 
(11) Če je pristojni organ ponudnika pozval
k dopolnitvi nepopolne zahteve ali opravljanju preizkusa iz devetega odstavka
tega člena in mu ne pošlje odločbe v roku treh mesecev, se z iztekom roka
šteje, da je dovoljenje za občasno opravljanje obrtne dejavnosti izdano. 
(12) Dovoljenje za občasno opravljanje
obrtnih dejavnosti se izda za obdobje enega leta. Po vročitvi odločbe ali po
poteku roka iz desetega in enajstega odstavka tega člena se ponudnika po uradni
dolžnosti vpiše v obrtni register. 
(13) Zoper odločitev pristojnega organa o
občasnem opravljanju obrtne dejavnosti je dovoljena pritožba na ministrstvo, pristojno
za obrt. 
(14) Če ponudnik pred iztekom dovoljenja za
občasno opravljanje obrtne dejavnosti ali najkasneje v roku treh mesecev po
izteku vloži prijavo za nadaljnje občasno opravljanje obrtne dejavnosti, se
nadaljnje opravljanje obrtne dejavnosti evidentira v obrtnem registru,
ponudniku pa se po uradni dolžnosti izda potrdilo o opravljanju obrtne
dejavnosti za obdobje enega leta. 
(15) Višina nadomestila za odločanje o
izdaji dovoljenja za občasno opravljanje obrtne dejavnosti se zaračuna v
višini, ki jo za izdajo odločbe o priznanju poklicne kvalifikacije določa
zakon, ki ureja upravne takse. Vpis ponudnika v obrtni register je brezplačen. 
(16) Deveti odstavek tega člena se ne
uporablja, če se za opravljanje obrtne dejavnosti uporablja sistem avtomatičnega
priznavanja poklicne kvalifikacije na podlagi poklicnih izkušenj.
42.g člen
Obrtno-podjetniška zbornica Slovenije v
skladu z zakonom, ki ureja postopek priznavanja poklicnih kvalifikacij, vodi v
pisni in elektronski obliki evidenco prijav ponudnikov za občasno opravljanje
obrtne dejavnosti v Republiki Sloveniji in izdajo dovoljenj za občasno opravljanje
obrtnih dejavnosti.
IX. KAZENSKE DOLOČBE
43. člen
(prenehal
veljati)
44. člen.
(1) Z globo od 2.000 do 4.000 eurov se
kaznuje za prekršek pravna oseba: 
-       
če opravlja dejavnost kljub odsotnosti nosilca obrtne dejavnosti (drugi
odstavek 11. člena), 
-       
če se ne odjavi iz obrtnega registra v roku iz drugega odstavka 17.
člena tega zakona, 
-       
če izobražuje dijake brez izpolnjevanja pogojev po tem zakonu (21. in
23. člen), 
-       
če brez predhodne pridobitve odločbe o priznanju poklicne kvalifikacije
kot nosilca obrtne dejavnosti zaposli državljana države pogodbenice ali upravičenega
državljana tretje države (42.a člen), 
-       
če občasno opravlja obrtno dejavnost v Republiki Sloveniji brez vložitve
prijave za občasno opravljanje obrtne dejavnosti ali pridobitve dovoljenja za
občasno opravljanje obrtne dejavnosti pri pristojnem organu (42.e in 42.f
člen), 
-       
če občasno opravlja obrtno dejavnost v Republiki Sloveniji, čeprav ni
upravičena občasno opravljati obrtne dejavnosti brez ustanovitve (prvi odstavek
42.e člena in 42.f člen). 
(2) Z globo od 500 do 1.500 eurov se za
prekršek iz prejšnjega odstavka kaznuje samostojni podjetnik posameznik. 
(3) Z globo od 200 do 1.000 eurov se za
prekršek iz prvega odstavka tega člena kaznuje tudi odgovorna oseba pravne
osebe ali odgovorna oseba samostojnega podjetnika posameznika.

Obrtni zakon (Uradni list RS, št. 50/94)
vsebuje naslednje prehodne in končne določbe:
»X. PREHODNE IN KONČNE DOLOČBE
45. člen
(1) Z dnem, ko prične veljati ta
zakon, nadaljujejo z delom na način in pod pogoji, pod katerimi so vpisani v
obrtni register, priglasitveni vložek oziroma sodni register:
-       
vse fizične osebe, ki poslujejo na podlagi veljavnega obrtnega
dovoljenja oziroma na podlagi veljavne priglasitve po določbah obrtnega zakona (Uradni
list SRS, št. 35/88 in 24/89),
-       
vse fizične osebe, ki so priglašene kot samostojni podjetnik posameznik
na podlagi odločbe o izpolnjevanju pogojev za opravljanje dejavnosti po
določbah obrtnega zakona (Uradni list SRS, št. 35/88 in 24/89),
-       
vse pravne osebe, ki imajo registrirano dejavnost kot prevladujočo
dejavnost, ki jo je po določbah tega zakona šteti za obrtno dejavnost, obrti
podobno dejavnost ali dejavnost domače in umetne obrti.
(2) Fizične osebe iz prve alinee
prvega odstavka tega člena nadaljujejo s 1. 1. 1995 z delom kot samostojni
podjetniki posamezniki, če se niso odločili za drugo pravno organizacijsko
obliko.
46. člen
Obrtna zbornica Slovenije je dolžna
najpozneje v roku šest mesecev od uveljavitve tega zakona izdati vsem pravnim
in fizičnim osebam, ki na dan uveljavitve tega zakona opravljajo dejavnost, ki
je opredeljena kot obrtna dejavnost, obrti podobna dejavnost ali dejavnost
domače in umetne obrti, obrtno dovoljenje po uradni dolžnosti in jih vpisati v
obrtni register.
47. člen
Z dnem, ko prične veljati ta zakon, preneha
veljati obrtni zakon (Uradni list SRS, št. 35/88 in št. 24/89) ter predpisi,
izdani na podlagi tega zakona.
48. člen
Z dnem, ko prične veljati ta zakon,
prevzame Obrtna zbornica Slovenije obrtne registre od občinskih upravnih
organov.
49. člen
V obdobju do vzpostavitve sistema
poklicnega izobraževanja ter praktične možnosti pristopa k opravljanju
mojstrskega izpita, se za izpolnjevanje pogojev za opravljanje obrtne
dejavnosti po tem zakonu upošteva končana ustrezna poklicna šola in najmanj tri
leta delovne prakse.
50. člen
(1) V obdobju do vzpostavitve sistema
poklicnega izobraževanja ter praktične možnosti pristopa k opravljanju
mojstrskega izpita, se šteje, da je strokovno usposobljen, kdor ima končano
poklicno šolo na področju, na katerem želi učiti učence in najmanj pet let
delovne prakse ter opravljen program za pedagoško-andragoško izobrazbo, ki ga
določi minister, pristojen za šolstvo in šport.
(2) Pomočniški izpit se v prehodnem
obdobju opravlja pred posebno komisijo pri Obrtni zbornici Slovenije. Komisijo
sestavljajo obrtniki, ki morajo imeti končano poklicno šolo in najmanj pet let
delovne prakse, učitelji praktičnega pouka iz poklicnih šol in uveljavljeni
strokovnjaki s področja poklicnega izobraževanja iz sindikata.
51. člen
Do uveljavitve predpisov, ki bodo urejali
dopolnilne dejavnosti na kmetijah, lahko kmetje in člani njihovega gospodarstva
opravljajo dejavnosti po tem zakonu na podlagi priglasitve Obrtni zbornici
Slovenije. Za opravljanje teh dejavnosti jim ni potrebno izpolnjevati pogojev
iz 8. in 9. člena tega zakona in niso obvezni člani Obrtne zbornice Slovenije.
52. člen
(1) Listo A in listo B iz drugega
odstavka 2. in 3. člena tega zakona izda Vlada Republike Slovenije v roku 90
dni od uveljavitve tega zakona.
(2) Minimalne tehnične in druge pogoje
iz prve in druge alinee tretjega odstavka 9. člena tega zakona, izda minister,
pristojen za obrt v soglasju z ministrom, pristojnim za prostor v roku 90 dni
od uveljavitve tega zakona.
(3) Minimalne sanitarno zdravstvene
pogoje iz druge alinee tretjega odstavka 9. člena tega zakona izda minister,
pristojen za zdravstvo v soglasju z ministrom, pristojnim za obrt, v roku 90
dni od uveljavitve tega zakona.
(4) Pogoje glede zunanjih površin iz
tretje alinee tretjega odstavka 9. člena tega zakona izda minister, pristojen
za prostor, v soglasju z ministrom, pristojnim za obrt, v roku 90 dni od
uveljavitve tega zakona.
(5) Pravilnik o postopku izdaje
obrtnega dovoljenja in obrtnem registru iz drugega odstavka 14. člena izda
minister, pristojen za obrt, v soglasju z Obrtno zbornico Slovenije, v roku 90
dni od uveljavitve tega zakona.
(6) Pravilnik o pogojih in načinu
opravljanja mojstrskih izpitov iz 26. člena izda minister, pristojen za obrt, v
soglasju z ministrom, pristojnim za šolstvo in šport, Svetom za poklicno
izobraževanje in Obrtno zbornico Slovenije, v roku 90 dni od uveljavitve tega
zakona.
(7) Merila iz tretjega odstavka 23.
člena ter pravilnika iz prvega odstavka 12. člena in tretjega odstavka 25.
člena izda Obrtna zbornica Slovenije v roku 90 dni od uveljavitve tega zakona.
(8) Vsebino učne pogodbe iz drugega
odstavka 22. člena določi Obrtna zbornica Slovenije v soglasju z ministrstvom,
pristojnim za delo, družino in socialne zadeve in ministrstvom, pristojnim za
šolstvo in šport, v roku 90 dni od uveljavitve tega zakona.
53. člen
Obrtna zbornica Slovenije in območne obrtne
zbornice uskladijo svoje akte in organizacijo z določbami tega zakona
najpozneje do 31. 5. 1995.
54. člen
Ta zakon začne veljati osmi dan po objavi v
Uradnem listu Republike Slovenije.

Zakon o preprečevanju dela in zaposlovanja na
črno – ZPDZC (Uradni list RS, št. 36/00)
vsebuje naslednjo končno določbo:
»24. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne po preteku
dvanajst mesecev od njegove uveljavitve, razen določb 6., 19. in 20. člena, ki
se uporabljajo od dneva uveljavitve tega zakona.«.

Zakon o dopolnitvah obrtnega zakona – ObrZ-A (Uradni
list RS, št. 61/00)
vsebuje naslednjo končno določbo:
»2. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne z dnem
polnopravnega članstva Republike Slovenije v Evropski uniji.«.

Zakon o spremembi in dopolnitvah obrtnega
zakona – ObrZ-B (Uradni list RS, št. 42/02)
vsebuje naslednjo končno določbo:
»3. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Obrtnega
zakona – ObrZ-C (Uradni list RS, št. 18/04)
vsebuje naslednje prehodne in končne določbe:
»PREHODNE IN KONČNE DOLOČBE
36. člen
Uredbo iz 2. člena tega zakona izda Vlada
Republike Slovenije v šestih mesecih po uveljavitvi tega zakona.
37. člen
Ne glede na določbo tretjega odstavka 5.
člena zakona se za srednje in velike gospodarske družbe, ki imajo ob
uveljavitvi tega zakona veljavno obrtno dovoljenje za opravljanje obrti podobne
dejavnosti iz liste B obrti podobnih dejavnosti, še tri leta po uveljavitvi
tega zakona šteje, da opravljajo obrti podobno dejavnost. 
V treh letih po uveljavitvi tega zakona je
Obrtna zbornica Slovenije dolžna vpisati v obrtni register podjetnike
posameznike in majhne družbe iz tretjega odstavka 5. člena zakona, ki ob
uveljavitvi tega zakona nimajo obrtnega dovoljenja za opravljanje obrti podobne
dejavnosti iz liste B obrti podobnih dejavnosti. 
Do izteka roka iz prvega in drugega
odstavka tega člena se lahko gospodarski subjekti s pisno izjavo opredelijo, da
ostajajo v zbornici, katere člani so ob uveljavitvi tega zakona.
38. člen
Obrtna zbornica Slovenije in območne obrtne
zbornice, morajo svoje statute in poslovanje uskladiti z določbami tega zakona
v dvanajstih mesecih po njegovi uveljavitvi.
39. člen
Globe določene v 44. členu zakona se do dne
začetka uporabe Zakona o prekrških (Uradni list RS, št. 7/2003) izrekajo kot
denarne kazni.
40. člen
Določbe 9. člena zakona se začnejo
uporabljati šest mesecev po uveljavitvi tega zakona. 
V obdobju do začetka uporabe 9. člena
zakona je pogoj za pridobitev obrtnega dovoljenja dokončana ustrezna poklicna
šola in najmanj tri leta delovne prakse.
41. člen
Na dan uveljavitve tega zakona veljavna
obrtna dovoljenja fizičnih in pravnih oseb izdana za opravljanje obrti podobnih
dejavnosti ostanejo v veljavi do prve spremembe vpisa v obrtni register, ko jih
nadomesti sklep o vpisu oziroma izbrisu iz obrtnega registra.
42. člen
Z uveljavitvijo tega zakona prenehajo
veljati: 
-       
Uredba o listi A obrtnih dejavnosti in listi B obrti podobnih dejavnosti
(Uradni list RS, št. 108/2000 in 16/2001); 
-       
Pravilnik o postopku izdaje obrtnega dovoljenja in o obrtnem registru
(Uradni list RS, št. 10/95 in 56/2001); 
-       
Pravilnik o minimalnih sanitarno-zdravstvenih pogojih poslovnih prostorov,
funkcionalnega zemljišča, drugih zunanjih površin, opreme, naprav in delavcev v
obrtni obratovalnici (Uradni list RS, št. 17/96); 
-       
Pravilnik o minimalnih tehničnih in drugih pogojih za opravljanje
obrtnih in obrti podobnih dejavnosti (Uradni list RS, št. 14/96); 
-       
Pravilnik o mojstrskih izpitih (Uradni list RS, št. 4/2000 in 88/2001).
43. člen
Do izdaje novih predpisov, vendar najdlje
šest mesecev po uveljavitvi tega zakona, se, kolikor niso v nasprotju s tem
zakonom, uporabljajo naslednji predpisi: 
-       
Uredba o listi A obrtnih dejavnosti in listi B obrti podobnih dejavnosti
(Uradni list RS, št. 108/2000 in 16/2001); 
-       
Pravilnik o postopku izdaje obrtnega dovoljenja in o obrtnem registru
(Uradni list RS, št. 10/95 in 56/2001); 
-       
Pravilnik o mojstrskih izpitih (Uradni list RS, št. 4/2000 in 88/2001).
44. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o davčnem postopku – ZDavP-2 (Uradni
list RS, št. 117/06)
vsebuje naslednjo končno določbo:
»424. člen
(začetek veljavnosti zakona)
Ta zakon začne veljati naslednji dan po
objavi v Uradnem listu Republike Slovenije, uporabljati pa se začne od 1.
januarja 2007.«.

Zakon o spremembah in dopolnitvah Obrtnega
zakona – ObrZ-D (Uradni list RS, št. 102/07)
vsebuje naslednje prehodne in končne določbe:
»PREHODNE IN KONČNE DOLOČBE
13. člen
Uredbo iz 2. člena zakona izda Vlada
Republike Slovenije v treh mesecih po uveljavitvi tega zakona. 
Minister, pristojen za obrt v soglasju z
Obrtno-podjetniško zbornico Slovenije v šestih mesecih po uveljavitvi tega
zakona uskladi pravilnik iz drugega odstavka 14. člena zakona z določbami tega
zakona.
14. člen
Obrtno-podjetniška zbornica Slovenije mora,
po uradni dolžnosti, v roku štirih mesecev od uveljavitve tega zakona z njim
uskladiti stanje v obrtnem registru.
15. člen
Obrtna zbornica Slovenije in območne obrtne
zbornice morajo svoje statute in poslovanje uskladiti z določbami tega zakona
do 31. decembra 2007.
16. člen
Z uveljavitvijo tega zakona prenehata
veljati: 
-       
Uredba o določitvi obrtnih dejavnosti in mojstrskih nazivov ter obrti
podobnih dejavnosti (Uradni list RS, št. 117/04) in 
-       
Pravilnik o postopku izdaje obrtnega dovoljenja in o obrtnem registru
(Uradni list RS, št. 51/04, 79/04 – popr. in 87/04). 
Predpisa iz prejšnjega odstavka se
uporabljata do uveljavitve novih predpisov.
17. člen
Ta zakon začne veljati petnajsti dan po
objavi v Uradnem listu Republike Slovenije, razen določb 8. in 10. člena tega
zakona, ki začnejo veljati 1. januarja 2008.«.

Zakon o spremembah in dopolnitvah Obrtnega
zakona – ObrZ-E (Uradni list RS, št. 30/13) vsebuje
naslednje prehodne in končne določbe:
»PREHODNE IN KONČNE DOLOČBE
29. člen
Obrtno-podjetniška zbornica Slovenije mora
uskladiti svoj statut s tem zakonom v roku šestih mesecev po njegovi
uveljavitvi, območno obrtno-podjetniške zbornice pa morajo svoje statute
uskladiti s tem zakonom v roku devetih mesecev po njegovi uveljavitvi.
30. člen
(1) Člani Obrtno-podjetniške zbornice
Slovenije in območnih obrtno-podjetniških zbornic lahko izstopijo iz članstva
po izteku šestih mesecev od uveljavitve tega zakona. 
(2) Članu Obrtno-podjetniške zbornice
Slovenije in območne obrtne-podjetniške zbornice preneha članstvo prvi dan
meseca po mesecu, v katerem je Obrtno-podjetniška zbornica Slovenije ali
območna obrtno-podjetniška zbornica prejela njegovo pisno izjavo o izstopu.
31. člen
Obrtno-podjetniška zbornica Slovenije v
roku treh mesecev po uveljavitvi uredbe iz 2. člena zakona in pravilnika iz
drugega odstavka 14. člena zakona uskladi podatke v obrtnem registru z
določbami tega zakona.
32. člen
Postopki, ki so se začeli pred častnim
razsodiščem pred uveljavitvijo tega zakona, se nadaljujejo pred
Obrtno-podjetniško zbornico Slovenije po novih predpisih.
33. člen
(1) Uredbo iz 2. člena zakona izda Vlada
Republike Slovenije v 90 dneh po uveljavitvi tega zakona. 
(2) Pravilnik iz drugega odstavka 14. člena
zakona izda minister, pristojen za obrt, v 90 dneh po uveljavitvi tega zakona.
34. člen
(1) Z dnem uveljavitve tega zakona preneha
veljati Pravilnik o opravljanju preizkusa strokovne usposobljenosti za
opravljanje obrti podobne dejavnosti (Uradni list RS, št. 18/95). 
(2) Z dnem uveljavitve tega zakona
prenehata veljati: 
-       
Uredba o določitvi obrtnih dejavnosti in obrti podobnih dejavnosti
(Uradni list RS, št. 18/08), 
-       
Pravilnik o postopku izdaje obrtnega dovoljenja in obrtnem registru
(Uradni list RS, št. 59/08 in 71/09). 
(3) Predpisa iz prejšnjega odstavka se
uporabljata do izdaje novih predpisov, kolikor nista v nasprotju s tem zakonom.
35. člen
(1) Določba tretjega odstavka 31. člena
zakona se v delu, ki ureja izstop, začne uporabljati devet mesecev od
uveljavitve tega zakona. 
(2) Določbe 19. člena tega zakona se
začnejo uporabljati šest mesecev od uveljavitve tega zakona, do takrat pa se
uporabljajo določbe 39. člena Obrtnega zakona (Uradni list RS, št. 40/04 –
uradno prečiščeno besedilo, 117/06 – ZDavP-2 in 102/07).
36. člen
Ta zakon začne veljati petnajsti dan po
objavi v Uradnem listu Republike Slovenije.«.

Popravek Zakona o spremembah in dopolnitvah
Obrtnega zakona – ObrZ-E (Uradni list RS, št. 36/13)
popravlja 35. člen Zakona o spremembah in dopolnitvah Obrtnega zakona – ObrZ-E
tako, da se glasi:
»35. člen
(1) Določba tretjega odstavka 31. člena
zakona se v delu, ki ureja izstop, začne uporabljati devet mesecev od
uveljavitve tega zakona. 
(2) Določbe 18.
člena tega zakona se začnejo uporabljati šest mesecev od uveljavitve tega
zakona, do takrat pa se uporabljajo določbe 39. člena Obrtnega zakona (Uradni
list RS, št. 40/04 – uradno prečiščeno besedilo, 117/06 – ZDavP-2 in 102/07).«.