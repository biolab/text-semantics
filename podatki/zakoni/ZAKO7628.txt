1. člen
(vsebina zakona)
S tem zakonom se določajo pristojni organi, postopek
izrekanja nadzornih ukrepov in prekrškov, ki jih pri izvajanju določb Uredbe
(EU) 2015/2365 Evropskega parlamenta in Sveta z dne 25. novembra 2015 o
preglednosti poslov financiranja z vrednostnimi papirji in ponovne uporabe ter
spremembi Uredbe (EU) št. 648/2012 (UL L št. 337 z dne 23. 12.
2015, str. 1; v nadaljnjem besedilu: Uredba 2365/2015/EU) izrekajo pristojni
organi.
2. člen
(pristojni organi)
(1) Organi, pristojni za izvajanje Uredbe 2365/2015/EU in
tega zakona so Banka Slovenije, Agencija za zavarovalni nadzor ter Agencija za
trg vrednostnih papirjev.
(2) Banka Slovenije je pristojna za izvajanje Uredbe
2365/2015/EU in tega zakona v zvezi z osebami, za nadzor katerih je pristojna v
skladu z zakonom, ki ureja bančništvo ali v skladu z Uredbo (EU)
št. 1024/2013 z dne 15. oktobra 2013 o prenosu posebnih nalog, ki se
nanašajo na politike bonitetnega nadzora kreditnih institucij, na Evropsko
centralno banko (UL L št. 287 z dne 29. oktobra 2013, str. 63), če se
te osebe v skladu z Uredbo 2365/2015/EU štejejo za finančne nasprotne stranke.
(3) Agencija za zavarovalni nadzor je pristojna za izvajanje Uredbe
2365/2015/EU in tega zakona v zvezi z osebami, za nadzor katerih je pristojna v
skladu z zakonom, ki ureja zavarovalništvo ali zakonom, ki ureja invalidsko in
pokojninsko zavarovanje, če se te osebe v skladu z Uredbo 2365/2015/EU štejejo
za finančne nasprotne stranke.
(4) Agencija za trg vrednostnih papirjev je pristojna za
izvajanje Uredbe 2365/2015/EU in tega zakona v zvezi z osebami, za nadzor
katerih je pristojna v skladu z zakonom, ki ureja trg finančnih instrumentov,
ali zakonom, ki ureja invalidsko in pokojninsko zavarovanje, ali zakonom, ki
ureja investicijske sklade in družbe za upravljanje, ali zakonom, ki ureja
upravljavce alternativnih investicijskih skladov, ali uredbo, ki ureja
izvajanje uredbe (EU) o izvedenih finančnih instrumentih OTC, centralnih
nasprotnih strankah in repozitorijih sklenjenih poslov, če se te osebe v skladu
z Uredbo 2365/2015/EU štejejo za finančne nasprotne stranke.
(5) Agencija za trg vrednostnih papirjev je pristojna za
izvajanje Uredbe 2365/2015/EU in tega zakona tudi v zvezi s tistimi osebami, za
nadzor katerih je pristojna v skladu z uredbo, ki ureja izvajanje uredbe (EU) o
izvedenih finančnih instrumentih OTC, centralnih nasprotnih strankah in
repozitorijih sklenjenih poslov, če se te osebe v skladu z Uredbo 2365/2015/EU
štejejo za nefinančne nasprotne stranke.
(6) Agencija za trg vrednostnih papirjev je pristojna tudi za
nadzor nad tem, ali investicijski skladi, družbe za upravljanje in upravitelji
alternativnih investicijskih skladov izvajajo 13. in 14. člen Uredbe
2365/2015/EU.
3. člen
(postopek izrekanja nadzornih ukrepov)
(1) Če pristojni organ v nadzoru, ki ga izvaja v skladu z
Uredbo 2365/2015/EU, ugotovi kršitev Uredbe 2365/2015/EU, izreče nadzorni ukrep
iz točk (a) do (d) četrtega odstavka 22. člena Uredbe 2365/2015/EU.
(2) Ne glede na prejšnji odstavek izreče Agencija za trg
vrednostnih papirjev, če ugotovi, da 13. ali 14. člen Uredbe 2365/2015/EU
krši družba za upravljanje, kot jo določa zakon, ki ureja investicijske sklade
in družbe za upravljanje, ali kolektivni naložbeni podjem za vlaganja v
prenosljive vrednostne papirje, kot ga določa zakon, ki ureja investicijske
sklade in družbe za upravljanje, nadzorni ukrep, kot ga za nadzor nad družbami
za upravljanje ali kolektivnimi naložbenimi podjemi za vlaganja v prenosljive
vrednostne papirje določa zakon, ki ureja investicijske sklade in družbe za
upravljanje.
(3) Prekrškovni organi, ki odločajo o prekrških in izrekajo
globe po tem zakonu, so organi iz prejšnjega člena tega zakona.
(4) Pristojni organ pri določanju nadzornih ukrepov in odmeri
glob upošteva vse ustrezne okoliščine kršitve, tako da se z nadzornimi ukrepi
in globami zagotovi učinkovita odprava kršitev in preprečijo nadaljnja ravnanja
ali opustitve, ki pomenijo kršitev Uredbe 2365/2015/EU. Pristojni organ pri tem
upošteva zlasti:
1.     
resnost in trajanje kršitve;
2.     
stopnjo odgovornosti osebe, odgovorne za kršitev;
3.     
finančno stanje osebe, odgovorne za kršitev, kot se ugotovi na primer na
podlagi skupnega prometa pravne osebe ali letnih prihodkov fizične osebe;
4.     
obseg pridobljenega dobička ali preprečene izgube za osebo, odgovorno za
kršitev, če ju je mogoče opredeliti;
5.     
raven sodelovanja osebe, odgovorne za kršitev, s pristojnim organom, pri
čemer pristojni organ ne upošteva vprašanja potrebe po vrnitvi pridobljenega
dobička ali preprečene izgube na podlagi kršitve;
6.     
prejšnje kršitve osebe, odgovorne za kršitev.
4. člen
(postopek izreka ukrepa iz točke (a) ali (c) četrtega
odstavka 22. člena Uredbe 2365/2015/EU)
(1) Ko nadzor nad spoštovanjem Uredbe 2365/2015/EU vodi Banka
Slovenije, izreče nadzorni ukrep iz točke (a) ali (c) četrtega odstavka
22. člena Uredbe 2365/2015/EU po postopku, ki se uporablja za nadzor nad
bankami po zakonu, ki ureja bančništvo.
(2) Ko nadzor nad spoštovanjem Uredbe 2365/2015/EU vodi
Agencija za zavarovalni nadzor, izreče nadzorni ukrep iz točke (a) ali (c)
četrtega odstavka 22. člena Uredbe 2365/2015/EU po postopku, ki se
uporablja za nadzor nad zavarovalnicami po zakonu, ki ureja zavarovalništvo.
(3) Ko nadzor nad spoštovanjem Uredbe 2365/2015/EU vodi
Agencija za trg vrednostnih papirjev, izreče nadzorni ukrep iz točke (a) ali
(c) četrtega odstavka 22. člena Uredbe 2365/2015/EU po postopku, ki se
uporablja za nadzor nad borznoposredniško družbo po zakonu, ki ureja trg
finančnih instrumentov.
5. člen
(postopek izreka ukrepa iz točke (b) četrtega odstavka
22. člena Uredbe 2365/2015/EU)
(1) Pristojni organ v skladu s 26. členom Uredbe
2365/2015/EU javno objavi informacije v zvezi z nadzornimi ukrepi ali
sankcijami zaradi prekrška, ki jih je izrekel zaradi kršitve 4. ali
15. člena Uredbe 2365/2015/EU.
(2) Ne glede na prejšnji odstavek pristojni organ po uradni
dolžnosti ali na podlagi ugovora iz četrtega odstavka tega člena odloči, da se
informacije o identiteti kršitelja ne objavijo, če:
1.     
se nadzorni ukrep izreče fizični osebi in objava osebnih podatkov o
kršitelju ni sorazmerna ali
2.     
bi objava informacij o identiteti kršitelja ogrozila stabilnost finančnih
trgov ali izvedbo kazenske preiskave ali
3.     
bi vpletenim osebam z objavo verjetno nastala nesorazmerna škoda.
(3) Če pristojni organ ob izdaji odločbe oceni, da so v zvezi
z objavo identitete kršitelja podani razlogi iz prejšnjega odstavka, hkrati z
izdajo odločbe, s katero izreče ukrepe nadzora, odloči tudi, da se identiteta
kršitelja ne objavi.
(4) Če pristojni organ ob izdaji odločbe ne ugotovi razlogov iz
drugega odstavka tega člena, v odločbi, izdani na podlagi tega zakona,
kršitelja opozori, da bo vrsta in narava kršitve ter identiteta kršitelja javno
objavljena na spletni strani pristojnega organa, in ga pouči, da v primeru
obstoja razlogov iz drugega odstavka tega člena te razloge navede v ugovoru, ki
se vloži v roku, ki je določen za vložitev pravnega sredstva zoper odločbo o
nadzornem ukrepu v zakonu, ki se v skladu s 4. členom tega zakona
uporablja za nadzor nad spoštovanjem Uredbe 2365/2015/EU.
(5) Pristojni organ odloči o ugovoru iz prejšnjega odstavka z
odločbo.
(6) Če na podlagi ugovora kršitelja pristojni organ ugotovi,
da so podani razlogi iz drugega odstavka tega člena, v odločbi, s katero ugodi
ugovoru, odloči, da se identiteta kršitelja ne objavi.
(7) Zoper odločbo, s katero pristojni organ zavrne ugovor, ima
kršitelj pravico do sodnega varstva.
(8) Podatki, ki se v skladu z zakonom, ki ureja varstvo
osebnih podatkov, štejejo za osebne, se iz objave po prvem odstavku tega člena
izbrišejo po treh letih. Ne glede na prejšnji stavek lahko pristojni organ na
podlagi zahteve kršitelja, ki je fizična oseba, odloči, da se informacije o
identiteti kršitelja po objavi na spletni strani pristojnega organa umaknejo
pred potekom treh let. Za zahtevo kršitelja se uporabljajo določbe tega člena o
ugovoru iz tretjega do šestega odstavka tega člena.
6. člen
(postopek izreka ukrepa iz točke (d) četrtega odstavka
22. člena Uredbe 2365/2015/EU)
(1) Izvedbo nadzornega ukrepa iz točke (d) četrtega odstavka 22. člena
Uredbe 2365/2015/EU odredi pristojni organ v skladu s tem členom.
(2) Pristojni organ odredi izvedbo ukrepa iz točke (d)
četrtega odstavka 22. člena Uredbe 2365/2015/EU, če obstaja utemeljen
razlog za sum, da je oseba, na katero se nanaša odredba pristojnega organa,
kršila določbe Uredbe 2365/2015/EU tako, da je narava kršitve posebno huda
zaradi višine pridobljene protipravne premoženjske koristi ali storilčevega
naklepa oziroma njegovega namena koristoljubnosti.
(3) Odredba pristojnega organa vsebuje:
1.     
utemeljitev razlogov za izvedbo ukrepa,
2.     
navedbo dejstev, iz katerih izhaja utemeljen razlog za sum,
3.     
navedbo dejavnosti, katerih opravljanje naj se prepove, in
4.     
rok, do katerega naj prepoved velja.
(4) Proti odredbi ima subjekt nadzora pravico vložiti ugovor v
osmih dneh od vročitve.
(5) O ugovoru odloča pristojni organ z odločbo.
(6) Pri odločanju o ugovoru lahko pristojni organ ugovor
zavrže ali zavrne ali pa spremeni odredbo ali jo odpravi.
(7) Če v tem zakonu ni določeno drugače, se za postopek
izreka ukrepa po tem členu uporablja zakon, ki ureja upravni postopek.
7. člen
(tarifa)
Pristojni organ v tarifi, ki jo izda v skladu z zakonom, ki
ureja njegovo delovanje, določi višino takse za odločanje o posamičnih zadevah
na podlagi tega zakona in Uredbe 2365/2015/EU.
8. člen
(kršitve Uredbe 2365/2015/EU)
(1) Z globo od 25.000 do 250.000 eurov se za prekršek kaznuje
pravna oseba, z globo od 25.000 do 500.000 eurov pa pravna oseba, ki se po
zakonu, ki ureja gospodarske družbe, šteje za srednjo ali veliko gospodarsko
družbo, če:
1.     
v poslih financiranja z vrednostnimi papirji ne poroča o podrobnostih
poslov najpozneje na delovni dan po sklenitvi, spremembah ali prekinitvi posla
v skladu s prvim odstavkom 4. člena Uredbe 2365/2015/EU;
2.     
ne hrani evidence o sklenjenih, spremenjenih ali prekinjenih poslih
financiranja z vrednostnimi papirji v skladu s četrtim odstavkom 4. člena
Uredbe 2365/2015/EU;
3.     
ne spoštuje določb glede zaupnosti, celovitosti in varstva informacij v
skladu s šestim odstavkom 4. člena Uredbe 2365/2015/EU;
4.     
ne zbira in hrani podrobnosti o poslih financiranja z vrednostnimi papirji
in ne zagotovi subjektom iz drugega odstavka 12. člena Uredbe 2365/2015/EU
neposrednega in takojšnega dostopa do teh podrobnosti;
5.     
ne obveščajo vlagateljev o uporabi poslov financiranja z vrednostnimi
papirji v skladu s prvim odstavkom 13. člena Uredbe 2365/2015/EU;
6.     
v prospektu vlagateljem ne razkrijejo podatkov iz prvega in drugega
odstavka 14. člena Uredbe 2365/2015/EU;
7.     
ne upošteva pogojev v zvezi s ponovno uporabo finančnih instrumentov v
skladu s 15. členom Uredbe 2365/2015/EU;
8.     
ne vzpostavi postopkov za interno poročanje kršitev v skladu s
24. členom Uredbe 2365/2015/EU.
(2) Z globo od 25.000 do 150.000 eurov se kaznuje samostojni podjetnik
posameznik ali posameznik, ki samostojno opravlja dejavnost, ki stori prekršek
prejšnjega odstavka.
(3) Z globo od 2.500 do 10.000 eurov se kaznuje odgovorna oseba
pravne osebe ali odgovorna oseba samostojnega podjetnika posameznika oziroma
posameznika, ki samostojno opravlja dejavnost, ki stori prekršek iz prvega
odstavka tega člena.
(4) Z globo od 130 do 5.000 eurov se kaznuje posameznik, ki
stori prekršek iz prvega odstavka tega člena.
9. člen
(hujše kršitve Uredbe 2365/2015/EU)
(1) V primerih, ko je narava prekrška iz 8. člena tega
zakona posebno huda zaradi višine povzročene škode oziroma višine pridobljene protipravne
premoženjske koristi ali zaradi storilčevega naklepa oziroma njegovega namena
koristoljubnosti, se pravna oseba kaznuje z globo v višini do:
1.     
15.000.000 eurov ali 10 odstotkov skupnega letnega prometa glede na
zadnje razpoložljive računovodske izkaze, ki jih je odobril upravljalni organ,
oziroma skupnega letnega prometa ali ustrezne vrste prihodka, ki izhaja iz
zadnje razpoložljive konsolidirane letne bilance, ki jo je odobril upravljalni
organ, če mora pravna oseba pripraviti konsolidirane računovodske izkaze na
podlagi zakona, ki ureja gospodarske družbe, če ta presega znesek 15.000.000
eurov, če gre za kršitev 7. točke prvega odstavka prejšnjega člena;
2.     
5.000.000 eurov ali 10 odstotkov skupnega letnega prometa glede na
zadnje razpoložljive računovodske izkaze, ki jih je odobril upravljalni organ,
oziroma skupnega letnega prometa ali ustrezne vrste prihodka, ki izhaja iz
zadnje razpoložljive konsolidirane letne bilance, ki jo je odobril upravljalni
organ, če mora pravna oseba pripraviti konsolidirane računovodske izkaze na
podlagi zakona, ki ureja gospodarske družbe, če ta presega znesek 5.000.000
eurov, če gre za kršitev 1., 2. ali 3. točke prvega odstavka prejšnjega člena;
3.     
trikratnega zneska dobička, pridobljenega s kršitvijo, ali izgube,
preprečene s kršitvijo, če ju je mogoče opredeliti, če ta znesek presega
najvišji znesek iz prejšnjih dveh točk.
(2) V primerih, ko je narava prekrška iz 8. člena tega
zakona posebno huda zaradi višine povzročene škode oziroma višine pridobljene
protipravne premoženjske koristi ali zaradi storilčevega naklepa oziroma
njegovega namena koristoljubnosti, se oseba iz drugega, tretjega in četrtega
odstavka 8. člena tega zakona kaznuje z globo do višine:
1.     
5.000.000 eurov, če gre za kršitev iz 7. točke prvega odstavka prejšnjega
člena,
2.     
1.000.000 eurov, če gre za kršitev 1., 2. ali 3. točke prvega odstavka
prejšnjega člena,
3.     
trikratnega zneska dobička, pridobljenega s kršitvijo, ali izgube,
preprečene s kršitvijo, kadar ju je mogoče opredeliti, če ta znesek presega
najvišji znesek iz prejšnjih dveh točk.
10. člen
(višina globe v hitrem prekrškovnem postopku)
Za prekrške iz tega zakona se sme v hitrem postopku izreči globa
tudi v znesku, ki je višji od najnižje predpisane globe, določene s tem
zakonom.
PREHODNA IN KONČNA DOLOČBA
11. člen
(uporaba določb o prekrških)
Do sprememb določb o višinah in razponih glob, ki jih določa
zakon, ki ureja prekrške, se višine in razponi glob, ki so določeni v 8. in
9. členu tega zakona, uporabljajo ne glede na določbe zakona, ki ureja
prekrške.
12. člen
(uveljavitev zakona)
Ta zakon začne veljati petnajsti dan po objavi v Uradnem
listu Republike Slovenije.
Št. 450-12/17-6/11
Ljubljana, dne 26. septembra 2017
EPA 2075-VII
Državni zbor
Republike Slovenije
dr. Milan Brglez l.r.
Predsednik