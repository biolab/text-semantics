1. člen
Na referendumu o volilnem sistemu,
razpisanem z odlokom Državnega zbora (Uradni list RS, št. 44/96, 51/96 –
odločba US in 53/96), se glasuje in izid glasovanja ugotavlja na način, ki ga
določa ta zakon.
Kolikor ni s tem zakonom drugače določeno,
veljajo glede načina glasovanja in ugotavljanja izidov glasovanja na
referendumu iz prejšnjega odstavka določbe zakona o referendumu in o ljudski
iniciativi (Uradni list RS, št. 15/94, 13/95 – odločba US, 38/96 in 43/96 –
odločba US).
2. člen
O vseh referendumskih vprašanjih se glasuje
z eno glasovnico. Na glasovnici so referendumska vprašanja navedena po vrstnem
redu vložitve zahtev za razpis referenduma. Za vsakim referendumskim vprašanjem
sledita besedi “za” in “proti”.
Volivec glasuje tako, da pri posameznem
referendumskem vprašanju obkroži besedo “za” ali besedo “proti”. Volivec se
lahko pri posameznem referendumskem vprašanju tudi ne opredeli in ne obkroži niti
besede “za” niti besede “proti”. Besedo “za” lahko obkroži samo pri enem
referendumskem vprašanju. Besedo “proti” lahko obkroži pri referendumskih
vprašanjih, pri katerih ni obkrožil besede “za”. Besedo “proti” lahko obkroži
tudi pri vseh referendumskih vprašanjih, če pri nobenem referendumskem
vprašanju ni obkrožil besede “za”.
3. člen
Število volivcev, ki so glasovali “za”, in
število volivcev, ki so glasovali “proti”, se ugotovi pri vsakem referendumskem
vprašanju posebej. Ugotovi se tudi število volivcev, ki so glasovali “proti”
pri vseh referendumskih vprašanjih. Za njih se šteje, da so glasovali pri
vsakem referendumskem vprašanju.
Glasovnica je neveljavna, če se volivec ni
opredelil do nobenega od referendumskih vprašanj, ali če je obkrožil besedo
“za” pri več referendumskih vprašanjih, ali če je pri posameznem referendumskem
vprašanju obkrožil tako besedo “za” kot besedo “proti”. Glasovnica je
neveljavna tudi v drugih primerih, ko iz nje ni mogoče ugotoviti volje
glasovalca.
Izglasovan je predlog, za katerega je
glasovala večina volivcev, ki so glasovali.
4. člen
Ta zakon začne veljati naslednji dan po
objavi v Uradnem listu Republike Slovenije.
Št. 004-01/96-11/1
Ljubljana, dne 1. oktobra 1996.
Predsednik
Državnega zbora
Republike Slovenije
Jožef Školč l. r.