I. SPLOŠNE DOLOČBE
1. člen
Ta zakon ureja:
-       
ustanovitev in poslovanje Javnega štipendijskega, razvojnega,
invalidskega in preživninskega sklada Republike Slovenije,
-       
vrsto in obseg pravic delavcev v primeru insolventnosti delodajalca in
pravice otrok v primeru neplačevanja preživnin ter roke in postopek za njihovo
uveljavitev.
1.a člen
S tem zakonom se v pravni red Republike
Slovenije prenaša Direktiva Sveta 80/987/EGS z dne 20. oktobra 1980 o
približevanju zakonodaje držav članic o varstvu delavcev v primeru plačilne
nesposobnosti njihovega delodajalca (UL L št. 283 z dne 28. oktobra 1980, str.
23, z vsemi spremembami).
II. USTANOVITEV SKLADA
2. člen
S tem zakonom se za poravnavo obveznosti iz
naslova pravic delavcev v primeru insolventnosti delodajalca in iz naslova
pravic otrok v primeru neizplačevanja preživnin po tem zakonu ustanovi Javni štipendijski, razvojni, invalidski in preživninski sklad
Republike Slovenije (v nadaljnjem besedilu: sklad).
Sklad odloča tudi o pravicah in obveznostih
invalidov in delodajalcev v skladu z zakonom, ki ureja zaposlitveno
rehabilitacijo in zaposlovanje invalidov ter v skladu z zakonom, ki ureja
izenačevanje možnosti invalidov.
Sklad odloča tudi o pravicah in
dodeljevanju sredstev za vlaganje v razvoj človeških virov in kadrov za večjo
zaposljivost, vseživljenjsko učenje, konkurenčnost, prenos znanja in
povezovanje znanstveno-raziskovalne sfere in univerz z gospodarstvom ter
izobraževalnega sistema s potrebami trga dela po zakonu, ki ureja
štipendiranje. Sklad lahko izvaja tudi večletne instrumente, sofinancirane iz
sredstev Evropskih strukturnih in investicijskih skladov ter druge ukrepe v
skladu z veljavnimi mednarodnimi sporazumi. Sklad izvaja tudi ukrepe in
storitve po zakonu, ki ureja trg dela.
3. člen
Sklad je pravna oseba javnega prava.
Ime sklada je: Javni
štipendijski, razvojni, invalidski in preživninski sklad Republike Slovenije.
Sedež sklada je v Ljubljani. 
4. člen
Ustanovitelj sklada je Republika Slovenija.
5. člen
(črtan)
6. člen
(črtan)
7. člen
(črtan)
8. člen
(črtan)
9. člen
(črtan)
10. člen
Del strokovnih, administrativnih in tehničnih
nalog za uveljavljanje pravic delavcev v primeru insolventnosti delodajalca za
sklad opravlja Zavod Republike Slovenije za zaposlovanje.
11. člen
(črtan)
12. člen
(črtan)
III. SREDSTVA SKLADA
13. člen
Sredstva za kritje pravic delavcev v
primeru insolventnosti zagotavljajo delodajalci, državni proračun in sklad z
izterjavo terjatev iz 28. člena tega zakona.
Sredstva za kritje pravic otrok do
nadomestila neplačane preživnine pridobiva sklad iz državnega proračuna in z
izterjavo terjatev iz 28. člena tega zakona.
Sredstva za delovanje sklada se
zagotavljajo s povračilom stroškov dolžnika, iz prihodkov od financiranja in iz
državnega proračuna.
Sredstva za vzpodbujanje zaposlovanja
invalidov in ohranjanja delovnih mest invalidov se zagotavljajo na način, določen
v zakonu, ki ureja zaposlitveno rehabilitacijo in zaposlovanje invalidov.
Sredstva za štipendije se zagotavljajo na
način, določen v zakonu, ki ureja štipendiranje. Sredstva za ukrepe in storitve
na trgu dela se zagotavljajo na način, določen v zakonu, ki ureja trg dela.
Sklad pridobiva sredstva tudi iz sredstev Evropskih strukturnih in
investicijskih skladov prek proračunov pristojnih ministrstev, iz sredstev
proračuna na podlagi pogodb, sklenjenih s posameznimi ministrstvi, in iz drugih
namenskih virov.
Sklad mora zagotavljati ločeno vodenje
sredstev za namene, naštete v prejšnjih odstavkih.
14. člen
Delodajalci zagotavljajo sredstva iz
prejšnjega člena v okviru prispevka za zaposlovanje, ki se vplačuje v proračun
Republike Slovenije.
Republika Slovenija zagotavlja sredstva iz
prejšnjega člena iz proračuna Republike Slovenije, kadar drugi prihodki
sklada ne zadostujejo za kritje obveznosti sklada.
Višina sredstev, ki jih zagotavlja proračun
Republike Slovenije, se opredeli v finančnem načrtu sklada.
Državni zbor Republike Slovenije obravnava
finančni načrt sklada ob obravnavi in sprejemanju proračuna Republike
Slovenije.
Sredstva za kritje obveznosti sklada se
dodeljujejo skladu po postopkih in na način, kot je
določen za sredstva proračuna Republike Slovenije.
14.a člen
Ne glede na določbe zakona o javnih skladih
(Uradni list RS, št. 22/2000) nad skladom ni mogoče
začeti stečajnega postopka. Če sklad ne more poravnati dospelih obveznosti,
odgovarja za njihovo plačilo Republika Slovenija solidarno s skladom.
15. člen
(črtan)
IV. PRAVICE PO TEM ZAKONU
1. Pravice delavcev v primeru insolventnosti delodajalca
16. člen
Pravice po tem zakonu ima delavec, ki mu je
delovno razmerje prenehalo zaradi insolventnosti delodajalca (v nadaljnjem
besedilu: upravičenec).
Kadar ima delodajalec sedež v eni od drugih
držav članic Evropske unije ali Evropskega gospodarskega prostora, ima delavec
pravice po tem zakonu v primeru, če je na podlagi pogodbe o zaposlitvi
opravljal delo ali ga je običajno opravljal na ozemlju Republike Slovenije.
16.a člen
Pravic po tem zakonu nima delavec, ki je
sam ali skupaj s svojimi družinskimi člani večinski lastnik podjetja ali
dejavnosti delodajalca in ima prevladujoč vpliv na njegovo poslovanje. 
Za namene tega zakona se za družinske člane
delavca iz prejšnjega odstavka štejejo zakonec oziroma zunajzakonski partner,
otroci, posvojenci in otroci zakonca ali zunajzakonskega partnerja ter starši
oziroma posvojitelj, kot jih opredeljujejo predpisi o zakonski zvezi in
družinskih razmerjih in partner, ki živi z delavcem v registrirani istospolni
partnerski skupnosti.
17. člen
Delodajalec po tem zakonu je pravna ali
fizična oseba s sedežem v Republiki Sloveniji ali v drugi državi članici
Evropske unije ali Evropskega gospodarskega prostora, ki svojo dejavnost
opravlja v Republiki Sloveniji in ima z delavcem, ki opravlja delo ali ga
običajno opravlja v Republiki Sloveniji, sklenjeno pogodbo o zaposlitvi, v
skladu z veljavno zakonodajo Republike Slovenije.
Delodajalec je insolventen po tem zakonu:
-       
če je nad njim začet stečajni postopek;
-       
če je sklep o potrditvi prisilne poravnave z načrtom finančne
reorganizacije nad njim postal pravnomočen;
-       
če je v eni od drugih držav članic Evropske unije ali Evropskega
gospodarskega prostora, v kateri ima delodajalec sedež, uveden postopek
insolventnosti v skladu z Uredbo Sveta (ES) št. 1346/2000 z dne 29. junija 2000
o postopkih v primeru insolventnosti (UL L št. 160 z dne 30. junija 2000, str.
1) in Uredbo Sveta (ES) št. 603/2005 z dne 12. aprila 2005 o spremembi seznamov
postopkov v primeru insolventnosti, likvidacijskih postopkov in upraviteljev v
prilogah A, B in C k Uredbi (ES) št. 1346/2000 o postopkih v primeru
insolventnosti (UL L št. 100 z dne 20. aprila 2005, str. 1).
18. člen
Upravičenec pridobi pravice po tem zakonu z
dnem prenehanja delovnega razmerja.
Pogoj za pridobitev pravic je:
-       
v primeru iz prve alinee drugega odstavka prejšnjega člena, da je svoje
pravice prijavil v rokih in na način določen v zakonu o prisilni poravnavi,
stečaju in likvidaciji za prijavljanje terjatev;
-       
v primeru iz druge alinee drugega odstavka prejšnjega člena, da je
zahteval varstvo svojih pravic v rokih in na način določen v predpisih, ki
urejajo delovna razmerja, če mu pravice niso bile priznane v skladu s temi
predpisi;
-       
v primeru iz tretje alinee drugega odstavka prejšnjega člena, da je
delavec v skladu z določili postopka insolventnosti, ki je bil uveden v eni od
drugih držav članic Evropske unije ali Evropskega gospodarskega prostora,
prijavil svojo terjatev.
Ne glede na določbo prve alinee prejšnjega
odstavka prijava terjatve v stečajnem postopku ni pogoj za pridobitev pravic po
tem zakonu, če je bil stečajni postopek zaključen, ne da bi bila opravljena
delitev upnikom, ker premoženje, ki bi prišlo v stečajno maso, ni zadoščalo niti
za stroške stečajnega postopka oziroma je bilo neznatne vrednosti.
19. člen
Pravice po tem zakonu so pravice do
izplačila:
-       
neizplačanih plač za obdobje zadnjih treh mesecev pred datumom
prenehanja delovnega razmerja,
-       
neizplačanih nadomestil plače za plačane odsotnosti z dela v obdobju
treh mesecev pred datumom prenehanja delovnega razmerja,
-       
nadomestila plače za čas neizrabljenega letnega dopusta, do katerega je
upravičen v tekočem koledarskem letu,
-       
odpravnine, v višini in pod pogoji, kot jih za presežne delavce določajo
predpisi, ki urejajo delovna razmerja.
Izplačilo po prejšnjem odstavku se
upravičencu zagotavlja:
-       
za pravici iz prve in druge alinee prejšnjega odstavka največ do zneska
v višini treh minimalnih plač določenih z zakonom na dan izdaje odločbe, zmanjšanih
za davke in prispevke,
-       
za pravico iz tretje alinee prejšnjega odstavka največ do zneska v
višini ene polovice minimalne plače določene z zakonom na dan izdaje odločbe,
zmanjšane za davke in prispevke,
-       
za pravico iz četrte alinee prejšnjega odstavka največ do zneska v
višini ene minimalne plače določene z zakonom na dan izdaje odločbe, zmanjšane
za davke in prispevke.
Sklad pri izračunu višine izplačila
upošteva višino terjatev upravičenca do stečajnega dolžnika oziroma delodajalca
iz naslovov po prvem odstavku ter omejitev izplačila po prejšnjem odstavku.
Davke in prispevke od plač oziroma
nadomestil plače iz drugega odstavka tega člena obračuna in plača sklad ob njihovem izplačilu.
Ne glede na določbo prejšnjega odstavka se
obračun in plačilo davkov in prispevkov ne opravi, če so bili le-ti že plačani
s strani delodajalca, oziroma se obračunajo in plačajo v ustreznem odstotku, če
je bilo njihovo plačilo izvršeno le delno.
20. člen
Pravice po tem zakonu so neodtujljive
osebne materialne pravice in jih ni dopustno prenesti na drugega in ne
podedovati.
21. člen
Upravičenec izgubi pravice po tem zakonu:
-       
če mu je bila terjatev iz naslova pravic po tem zakonu poravnana najmanj
v višini določeni v drugem odstavku 19. člena tega zakona pred izvršitvijo
odločbe, izdane v postopku po tem zakonu;
-       
če je dal neresnične podatke glede izpolnjevanja pogojev za pridobitev
oziroma obseg pravic po tem zakonu;
-       
če ni sporočil sprememb, ki lahko vplivajo na pridobitev oziroma obseg
pravic po tem zakonu.
2. Pravice otrok v primeru neplačevanja preživnin
21.a člen
Pravico do nadomestila preživnine po tem
zakonu ima otrok:
-       
ki mu je s pravnomočno sodbo ali začasno odredbo sodišča oziroma z
dogovorom pri centru za socialno delo določena preživnina, ki je zavezanec ne
plačuje,
-       
ki je državljan Republike Slovenije in ima stalno prebivališče v
Republiki Sloveniji,
-       
ki je tujec in ima stalno bivališče v Republiki Sloveniji, če je tako
določeno z meddržavnim sporazumom ali ob pogoju vzajemnosti,
-       
ki še ni star 18 let.
Pod pogoji iz prejšnjega odstavka in na
način, kot ga ta zakon določa za zakonitega zastopnika otroka, lahko pravico do
nadomestila preživnine uveljavi tudi otrok, starejši od 18 let.
21.b člen
Šteje se, da preživninski zavezanec ne
plačuje preživnine, če preživnina ni plačana zaporedoma tri mesece ali če jo
preživninski zavezanec plačuje neredno.
Za neredno plačevanje preživnine po tem
zakonu se šteje, če preživninski zavezanec dolguje skupaj vsaj znesek treh
povprečnih mesečnih preživnin v zadnjih 12 mesecih pred vložitvijo zahtevka.
Mesec, v katerem zastopnik vloži zahtevo, se ne šteje med zadnjih 12 mesecev.
Pravica do izplačila nadomestila preživnine
traja, dokler traja preživninska obveznost, če upravičenec ni v delovnem
razmerju.
21.c člen
Po prejemu zahteve za uveljavitev pravice
do nadomestila preživnine sklad pozove preživninskega zavezanca, da se v osmih
dneh pisno izjavi o zahtevi za uveljavitev pravice do nadomestila preživnine.
Pritožba zoper odločbo, s katero je bila priznana pravica do nadomestila preživnine,
ne zadrži izvršitve odločbe.
Če zakoniti zastopnik otroka skladu
predloži dokazilo, da je postopek izvršbe po predpisih, ki urejajo izvršbo in
zavarovanje, neuspešno zaključen ali da postopek izvršbe traja več kot dva
meseca ali če otrokov zakoniti zastopnik skladno z mednarodnimi konvencijami in
bilateralnimi sporazumi poda pisno zahtevo za izterjavo preživnine iz tujine,
sklad o zahtevi za priznanje pravice do nadomestila preživnine odloči brez
poziva preživninskemu zavezancu po prejšnjem odstavku.
Otrok pridobi pravico do nadomestila
preživnine po tem zakonu od prvega dne naslednjega meseca po vložitvi zahtevka.
Nadomestilo preživnine plačuje sklad
zakonitemu zastopniku otroka do 15. v mesecu za tekoči mesec.
21.č člen
Nadomestilo preživnine ne pripada otroku,
ki:
-       
živi v skupnem gospodinjstvu s preživninskim zavezancem,
-       
je oddan v rejništvo,
-       
je zaradi vzgoje, šolanja ali usposabljanja nameščen v zavod, v katerem
ima pretežno brezplačno oskrbo.
21.d člen
Višina nadomestila preživnine po tem zakonu
znaša:
-       
za otroka do 6. leta starosti 10.000 tolarjev,
-       
za otroka od 6. do 14. leta starosti 11.000 tolarjev,
-       
za otroka nad 14. letom starosti 13.000 tolarjev.
Kadar je preživnina nižja od zneska iz
prejšnjega odstavka, je višina nadomestila preživnine enaka znesku preživnine,
določene s sodbo ali začasno odredbo oziroma dogovorom.
Nadomestilo preživnine se zmanjša za znesek
morebitne plačane preživnine.
Starostni pogoj iz prvega odstavka tega
člena je izpolnjen v mesecu, v katerem otrok dopolni starost iz prvega odstavka
tega člena.
Višina nadomestila preživnine se usklajuje
na način, ki je s posebnimi predpisi določen za preživnine.
Sklad pisno obvesti otrokovega zakonitega
zastopnika o vsakokratni uskladitvi in novem znesku nadomestila preživnine.
Obvestilo sklada je skupaj z odločbo o pravici do nadomestila preživnine
izvršilni naslov.
21.e člen
(črtan)
21.f člen
Pravica do nadomestila preživnine preneha:
-       
na zahtevo otrokovega zakonitega zastopnika,
-       
na zahtevo preživninskega zavezanca, če dokaže, da je plačal vse zapadle
preživninske obveznosti in da je za dva meseca vnaprej plačal preživninsko
obveznost oziroma sredstva deponiral na sodišču v otrokovo korist, ali če je
preživninsko obveznost prevzel dolžnikov dolžnik,
-       
če niso več izpolnjeni pogoji za pravico do nadomestila preživnine.
V. UVELJAVLJANJE PRAVICE
22. člen
O pravicah po tem zakonu odloča na prvi
stopnji sklad.
O pritožbah zoper odločbe sklada odloča
ministrstvo, pristojno za delo, oziroma za družino. V
sporih zoper odločbe ministrstva, pristojnega za družino, odloča Upravno
sodišče Republike Slovenije.
V sporih zoper odločbe ministrstva,
pristojnega za delo, odloča pristojno delovno in socialno sodišče.
Pritožba zoper odločbo, s katero je bilo
ugotovljeno prenehanje pravice do nadomestila preživnine, ne zadrži izvršitve
odločbe.
23. člen
V postopku odločanja o pravicah po tem
zakonu se uporabljajo določbe zakona o splošnem upravnem postopku, če s tem
zakonom ni drugače določeno.
24. člen
Postopek za uveljavitev pravic po tem
zakonu se začne na zahtevo upravičenca.
Zahteva za uveljavljanje pravic delavcev v
primeru insolventnosti delodajalca mora biti vložena najkasneje v 90 dneh od
datuma prenehanja delovnega razmerja. Zahteva se vloži pri enoti Zavoda
Republike Slovenije za zaposlovanje po sedežu delodajalca oziroma pristojni za delavca v skladu s predpisi o zaposlovanju in
zavarovanju za primer brezposelnosti, če ima delodajalec sedež v eni od drugih
držav članic Evropske unije ali Evropskega gospodarskega prostora.
Zahtevo za uveljavitev pravice do nadomestila
preživnine vloži za otroka njegov zakoniti zastopnik. Zahteva se vloži na
sklad.
25. člen
Zahteva iz prejšnjega člena se vloži na
posebnem obrazcu.
Zahtevi mora upravičenec, ki uveljavlja pravice v primeru insolventnosti delodajalca, obvezno priložiti dokazilo o odpovedi pogodbe o zaposlitvi ter dokazilo o izpolnitvi pogoja iz drugega odstavka 18. člena
tega zakona.
Zahtevi za uveljavitev pravice do
nadomestila preživnine mora otrokov zakoniti zastopnik priložiti:
-       
dokument z veljavnim izvršilnim naslovom (sodno odločbo, začasno odredbo
ali sklenjen dogovor po 130. členu zakona o zakonski zvezi in družinskih
razmerjih, Uradni list SRS, št. 15/76, 1/89 in 14/89 – prečiščeno besedilo).
Vsebino obrazca zahteve za uveljavitev
pravice do nadomestila preživnine predpiše minister, pristojen za družino, ki
izda tudi podrobnejše navodilo, s katerim določi postopek za uveljavljanje in
izplačevanje nadomestila preživnine ter izterjavo dolga.
26. člen
Posamezniki in pristojni organi delodajalca
morajo skladu na njegovo zahtevo dati vse podatke, ki jih sklad potrebuje pri
odločanju o pravicah delavcev
v primeru insolventnosti delodajalca.
Stečajni upravitelj mora obvestiti sklad o
izplačilih na podlagi drugega in četrtega odstavka 160. člena zakona o prisilni
poravnavi, stečaju in likvidaciji (Uradni list RS, št. 67/93) najkasneje v dveh
dneh po opravljenem izplačilu ter mu na njegovo zahtevo dati vse podatke, ki
jih sklad potrebuje pri odločanju o pravicah delavcev v primeru insolventnosti delodajalca.
Glede dolžnosti dajanja podatkov po tem
členu se smiselno uporablja določba 96. člena zakona o prisilni poravnavi,
stečaju in likvidaciji (Uradni list RS, št. 67/93).
26.a člen
Otrokov zakoniti zastopnik, preživninski
zavezanec in njihovi delodajalci, Ministrstvo za notranje zadeve, Ministrstvo
za šolstvo, znanost in šport, Ministrstvo za delo, družino in socialne zadeve,
centri za socialno delo, Zavod za pokojninsko in invalidsko zavarovanje
Slovenije, Zavod Republike Slovenije za zaposlovanje, Zavod za zdravstveno zavarovanje
Slovenije, banke, hranilnice, Klirinško depotna družba d.d., Geodetska uprava
Republike Slovenije in Banka Slovenije morajo skladu na njegovo zahtevo dati
vse podatke, ki jih potrebuje pri odločanju o pravici do nadomestila preživnine
in za izterjavo izplačanih nadomestil s pripadajočimi obrestmi in stroški.
26.b člen
Pri postopkih iz naslova pravic delavcev v
primeru insolventnosti delodajalca, kadar gre za delodajalca, ki opravlja
dejavnosti tudi v drugih državah članicah Evropske unije ali Evropskega
gospodarskega prostora, Javni jamstveni in preživninski sklad Republike
Slovenije izmenjava potrebne informacije in podatke o izvedenih postopkih in
odločitvah s pristojnimi sorodnimi institucijami v drugih državah članicah
Evropske unije ali Evropskega gospodarskega prostora zaradi izvajanja postopkov
priznavanja pravic, obveščanja in izterjave.
26.c člen
Sklad lahko podatke, ki jih pridobi od
zavezancev iz prejšnjih treh členov, uporabi samo za
potrebe postopkov po tem zakonu.
Drugim uporabnikom lahko sklad posreduje
podatke samo, če so za njihovo uporabo pooblaščeni z zakonom ali na podlagi
pisne zahteve ali privolitve osebe, na katero se ti podatki nanašajo.
27. člen
V postopku za uveljavitev pravic po tem
zakonu se za zahtevke, odločbe in pritožbe ne plačuje takse.
V. a EVIDENCE IN VARSTVO OSEBNIH PODATKOV
27.a člen
Če s tem zakonom ni drugače določeno, se za
zbiranje, obdelavo, posredovanje in uporabo osebnih podatkov iz zbirk osebnih
podatkov (v nadaljnjem besedilu: evidence), uporabljajo določbe zakona, ki
ureja varstvo osebnih podatkov.
27.b člen
Za potrebe izvajanja nalog sklada ter za
statistične ali znanstveno raziskovalne namene, sklad vzpostavi, vodi, vzdržuje
in nadzoruje s tem zakonom določene evidence osebnih podatkov.
Sklad vodi evidence o:
-       
pravicah iz naslova insolventnosti delodajalca;
-       
nadomestilih preživnine.
Davčna številka se v evidencah o
nadomestilih preživnine uporablja le za namen izvrševanja zakonske obveznosti
sklada dajanja podatkov davčnemu organu zaradi odmere dohodnine, ter zaradi
namena izterjave terjatev sklada do preživninskega zavezanca, ki so prešle na
sklad z izplačilom nadomestila preživnine v skladu z 28. členom tega zakona.
27.c člen
Evidenca o pravicah iz naslova
insolventnosti delodajalca vsebuje naslednje podatke upravičenca:
-       
osebno ime;
-       
rojstne podatke (dan, mesec, leto in kraj);
-       
enotno matično številko občana;
-       
naslov (stalnega, začasnega) prebivališča;
-       
davčno številko;
-       
številko transakcijskega oziroma tekočega računa, hranilne knjižice
oziroma nerezidenčnega računa tujca;
-       
naslov, na katerega želi prejemati pošto;
-       
razlog prenehanja delovnega razmerja;
-       
višino pripadajoče pravice iz prvega odstavka 19. člena tega zakona;
-       
višino izplačil, opravljenih s strani delodajalca oziroma stečajnega
dolžnika iz terjatev, določenih v prvem odstavku 19. člena tega zakona.
27.č člen
Evidenca o nadomestilih preživnine vsebuje
naslednje osebne podatke:
1.     
za otroka:
- 
osebno ime;
- 
rojstne podatke (dan, mesec, leto in kraj);
- 
enotno matično številko občana;
- 
davčno številko;
- 
naslov (stalnega, začasnega) prebivališča;
- 
krajevno pristojni center za socialno delo;
- 
državljanstvo;
- 
podatke o skupnem gospodinjstvu;
- 
višina preživnine;
- 
zaposlitev;
- 
oddaja v rejništvo, namestitev v zavod;
- 
plačana preživnina v zadnjem letu pred vložitvijo zahtevek po mesecih in
- 
plačana preživnina v obdobju priznanja pravice do nadomestila
preživnine.
2.     
za zakonitega zastopnika:
- 
osebno ime;
- 
enotno matično številko občana;
- 
davčno številko;
- 
številko transakcijskega oziroma tekočega računa, hranilne knjižice
oziroma nerezidenčnega računa tujca;
- 
naslov (stalnega, začasnega) prebivališča;
- 
naslov, na katerega želi prejemati pošto.
3.     
za preživninskega zavezanca:
- 
osebno ime;
- 
rojstne podatke (dan, mesec, leto in kraj);
- 
enotno matično številko občana;
- 
davčno številko;
- 
naslov (stalnega, začasnega) prebivališča;
- 
državljanstvo;
- 
podatke o skupnem gospodinjstvu;
- 
zaposlitev;
- 
podatke o dohodkih in premoženju (nepremično in premično premoženje,
delnice, solastništvo v podjetju, avtorski honorarji in drugi dohodki).
27.d člen
Podatki iz prejšnjih dveh členov se zbirajo
neposredno od posameznika, na katerega se nanašajo. Za pravico iz naslova
insolventnosti delodajalca, se podatke, ki se nanašajo na terjatve delavca do
stečajnega dolžnika oziroma delodajalca ter izplačila, pridobiva neposredno od
pristojnih oseb delodajalca oziroma od stečajnega dolžnika. Podatki v postopku
priznanja nadomestila preživnine se pridobivajo o vlagatelju, o otrocih,
katerih zakoniti zastopnik je vlagatelj in zanje vlaga zahtevo ter o
preživninskem zavezancu, neposredno od vlagatelja. O
preživninskem zavezancu lahko vlagatelj poda le podatke o osebnem imenu,
rojstne podatke, o stalnem ali začasnem bivališču in zaposlitvi. Ostale podatke
pridobiva sklad.
Sklad lahko brezplačno pridobiva osebne
podatke iz obstoječih zbirk osebnih podatkov od naslednjih upravljavcev:
-       
Ministrstva za notranje zadeve – podatke o skupnem gospodinjstvu iz
centralnega registra prebivalstva (ime in priimek, rojstne podatke, enotno
matično številko občana, davčno številko, podatke o državljanstvu, podatke o
prebivališču), podatke o lastništvu motornega vozila, podatke o statusu
(smrti);
-       
Ministrstva za delo, družino in socialne zadeve in centrov za socialno
delo – podatek o oddaji v rejništvo, podatek o višini preživnine (višina
preživnine, številka obvestila o uskladitvi preživnine, datum izdaje
dokumenta);
-       
Ministrstva za šolstvo, znanost in šport – podatke o namestitvi v vzgojno-izobraževalni
zavod;
-       
Zavoda za pokojninsko in invalidsko zavarovanje Slovenije – podatke o
zavarovancih, vključenih v pokojninsko in invalidsko zavarovanje, podatke o
izplačani pokojnini, varstvenem dodatku, dodatku za pomoč in postrežbo,
nadomestilu iz naslova pokojninskega in invalidskega zavarovanja;
-       
Zavoda za zdravstveno zavarovanje Slovenije – podatke o zavarovancih,
vključenih v zdravstveno zavarovanje (podatke o zaposlitvi, ime in priimek,
rojstne podatke, enotno matično številko občana, podatke o zaposlitvi);
-       
Zavoda Republike Slovenije za zaposlovanje – podatke o izplačanem
nadomestilu iz naslova zavarovanja za primer brezposelnosti, denarni pomoči,
štipendijah in drugih materialnih pravicah iz tega naslova, vključitvi v
program javnih del;
-       
Geodetske uprave Republike Slovenije – podatke o višini katastrskega
dohodka;
-       
bank in hranilnic – podatke o odprtih transakcijskih računih, tekočih
računih, žiro računih in hranilnih knjižicah uporabnikov;
-       
Banke Slovenije – o odprtih transakcijskih računih uporabnikov;
-       
Klirinško depotne družbe d.d. – podatke o lastništvu vrednostnih
papirjev;
-       
stečajnih dolžnikov oziroma delodajalcev – podatke o zaposlitvi, podatke
o višini terjatev iz naslovov, za katere jamči sklad po tem zakonu, podatke o
poplačilih terjatev, za katere jamči sklad po tem zakonu.
27.e člen
Podatki iz 27.c in 27.č člena tega zakona
se hranijo največ deset let po zaključku zadeve oziroma pet let po
polnoletnosti otroka, v primeru, da ob preteku prejšnjega roka otrok še ni
dosegel polnoletnosti, nato pa se arhivirajo v skladu z zakonom, ki ureja
arhivska gradiva in arhive.
VI. PREHOD TERJATEV
28. člen
Terjatve upravičenca proti delodajalcu
oziroma stečajnemu dolžniku in terjatve otroka proti preživninskemu
zavezancu preidejo do višine pravic zagotovljenih po tem
zakonu na sklad z dnem izvršitve odločbe o priznanju pravic po tem zakonu
(subrogacija).
S prehodom terjatve na sklad vstopi sklad v
razmerju do delodajalca oziroma do stečajnega dolžnika v položaj delavca kot
upnika do višine sredstev izplačanih na podlagi odločbe o priznanju pravic po
tem zakonu.
S prehodom terjatve na sklad vstopi sklad v
razmerju do preživninskega zavezanca v položaj otroka kot upnika do višine
sredstev izplačanih na podlagi odločbe o nadomestilu preživnine, povečanih za pripadajoče
obresti in stroške postopkov.
O subrogaciji in vstopu sklada v položaj
delavca ali otroka kot upnika mora sklad nemudoma obvestiti stečajnega
upravitelja oziroma delodajalca ali pristojno sodišče in preživninskega
zavezanca ter mu kot dokaz predložiti ustrezne listine. Upravičenci so dolžni skladu na njegovo zahtevo podati ustrezno
pisno izjavo o prehodu terjatve zaradi potreb posameznih postopkov.
Sklad je v postopkih za poplačilo terjatev,
ki preidejo nanj po tem členu, oproščen plačila sodnih taks.
Sredstva, pridobljena z izplačilom terjatev
iz tega člena, so prihodek sklada.
Sklad je dolžan izterjati sredstva iz
tretjega odstavka tega člena.
28.a člen
Sklad lahko preživninskemu zavezancu, če ni
zaposlen in nima drugih dohodkov, na njegovo zahtevo dovoli odlog ali obročno
poplačilo terjatve, vendar ne dlje kot za obdobje šestih mesecev.
Sklad lahko preživninskemu zavezancu odpiše
dolg delno ali v celoti, kadar izvršba ni bila uspešno končana ali izvršba ne
obeta uspeha za poplačilo terjatve.
VII. POVRNITEV NEUPRAVIČENO PRIDOBLJENIH SREDSTEV
29. člen
Sklad ima pravico zahtevati vrnitev
izplačanih sredstev, povečanih za pripadajoče obresti in stroške postopkov, če
so bile pravice, o katerih odloča sklad, pridobljene na podlagi neresničnih
podatkov oziroma če upravičenec skladu ni sporočil dejstev, ki vplivajo na
pridobitev ali prenehanje pravic.

Zakon o Jamstvenem skladu Republike Slovenije
– ZJSRS (Uradni list RS, št. 25/97)
vsebuje naslednje prehodne in končne določbe:
»VIII. PREHODNE IN KONČNE DOLOČBE
30. člen
Pravice po tem zakonu imajo tudi
upravičenci, ki jim je prenehalo delovno razmerje zaradi insolventnosti
delodajalca v obdobju od 2. 1. 1994 do dneva začetka poslovanja sklada po
tem zakonu, če jim terjatev iz naslova neporavnane pravice po tem zakonu ni
bila poravnana najmanj v obsegu določenem s tem zakonom.
Pri izračunu višine izplačil v skladu z
drugim odstavkom 19. člena tega zakona se za obdobje, za katero ni bila
zakonsko določena minimalna plača, upošteva zajamčena plača.
31. člen
Upravičenec iz prvega odstavka prejšnjega
člena mora zahtevo za uveljavitev pravic po tem zakonu vložiti najkasneje v
roku 90 dni od dneva začetka poslovanja sklada.
O zahtevi iz prejšnjega odstavka mora sklad
odločiti v roku 6 mesecev po prejemu zahteve.
32. člen
Pristojna sodišča morajo skladu na njegovo
zahtevo dostaviti vse podatke o stečajnih postopkih ali postopkih prisilne
poravnave s finančno reorganizacijo, ki so se začeli ali so se zaključili v
obdobju od 2. 1. 1994 do začetka poslovanja sklada.
33. člen
Za pokrivanje obveznosti sklada iz naslova
pravic po tem zakonu ter za pokrivanje stroškov poslovanja sklada se v letu
1996 v proračunu Republike Slovenije zagotovijo sredstva v višini 2.000,000.000
tolarjev.
34. člen
Upravni odbor sklada se konstituira v roku
30 dni po vpisu sklada v sodni register.
35. člen
Sklad začne s poslovanjem najkasneje v roku
60 dni po vpisu v sodni register.
Vlada Republike Slovenije o začetku
poslovanja sklada izda sklep, ki ga objavi v Uradnem listu Republike Slovenije.
36. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah zakona o
Jamstvenem skladu Republike Slovenije – ZJSRS-A (Uradni list RS, št. 10/98)
spreminja 30. člen zakona tako, da se glasi:
»30. člen
Pravice po tem zakonu imajo tudi
upravičenci, ki jim je prenehalo delovno razmerje zaradi insolventnosti
delodajalca v obdobju od 2. 1. 1994 do dneva začetka poslovanja sklada po
tem zakonu, če jim terjatev iz naslova neporavnane pravice po tem zakonu ni
bila poravnana najmanj v obsegu določenem s tem zakonom.
Upravičenci iz prejšnjega odstavka so
upravičeni tudi do nadomestila plače za čas neizrabljenega letnega dopusta po
tretji alinei in do odpravnine po četrti alinei prvega odstavka 19. člena tega
zakona, ne glede na to, da svojih terjatev glede teh dveh pravic niso prijavili
oziroma uveljavljali v skladu z 18. členom tega zakona.«;
ter vsebuje naslednjo prehodno in končno
določbo:
»5. člen
Upravičenci, ki jim je bila do uveljavitve
tega zakona priznana katera od pravic iz 19. člena, so upravičeni do višine
izplačil po tem zakonu. 
Upravičencem iz prejšnjega odstavka izda
odločbo pristojni organ po uradni dolžnosti v roku 30 dni po uveljavitvi tega
zakona.
5. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvi zakona o
Jamstvenem skladu Republike Slovenije – ZJSRS-B (Uradni list RS, št. 41/99)
vsebuje naslednjo končno določbo:
»4. člen
Ta zakon začne veljati naslednji dan po objavi
v Uradnem listu RS.«.

Zakon o spremembah in dopolnitvah zakona o
Jamstvenem skladu Republike Slovenije – ZJSRS-C (Uradni list RS, št. 53/99)
vsebuje naslednje prehodne in končno določbo:
»19. člen
Do uveljavitve novega zakona o delovnih
razmerjih imajo delavci iz 16. člena zakona pravico do odpravnine v višini in
pod pogoji, kot jo imajo delavci, ki jim je delovno razmerje prenehalo zaradi
nujnih operativnih razlogov po zakonu o delovnih razmerjih (Uradni list RS, št.
14/90, 5/91, 29/92 – odločba US, 71/93, 2/94 – popr. in 12/99 – odločba US).
Delavci iz prejšnjega odstavka uveljavljajo
pravico do odpravnine v postopku in na način, ki ga določajo predpisi o
prisilni poravnavi, stečaju in likvidaciji, sklad pa izplačuje odpravnino v
višini, določeni s tretjo alineo drugega odstavka 19. člena zakona.
20. člen
Minister, pristojen za družino, predpiše
vsebino obrazca iz petega odstavka 25. člena zakona v 30 dneh po uveljavitvi
tega zakona, navodilo iz petega odstavka 25. člena zakona pa izda v treh
mesecih po uveljavitvi tega zakona.
21. člen
Zahtevo za uveljavitev pravice do
nadomestila preživnine po tem zakonu vloži za otroka njegov zakoniti zastopnik
po dnevu uveljavitve navodila iz petega odstavka 25. člena zakona.
O zahtevi iz prejšnjega odstavka, ki je
vložena do 30. junija 2000, mora sklad odločiti v roku šestih mesecev po
prejemu zahteve.
22. člen
Upravni odbor dela do imenovanja novih
članov v skladu s tem zakonom.
Upravni odbor sprejme nov statut v šestih
mesecih po uveljavitvi tega zakona.
23. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o javnih skladih – ZJS (Uradni list RS,
št. 22/00)
spreminja 34. člen Zakona o Jamstvenem skladu Republike Slovenije – ZJSRS (Uradni
list RS, št. 25/97)
tako, da se glasi:
»34. člen
Nadzorni svet sklada se konstituira v roku
30 dni po vpisu sklada v sodni register.«,
spreminja 22. člen Zakona o spremembah in
dopolnitvah zakona o Jamstvenem skladu Republike Slovenije – ZJSRS-C (Uradni
list RS, št. 53/99)
tako, da se glasi:
»22. člen
Nadzorni svet dela do imenovanja novih
članov v skladu s tem zakonom.
Nadzorni svet sprejme nov ustanovitveni
akt oziroma splošne pogoje poslovanja v šestih mesecih po
uveljavitvi tega zakona.«;
v zvezi s prenehanjem veljavnosti drugega stavka
tretjega odstavka 3. člena, 5. člena, 6. do 9. člena, 11. člena, 12. člena
zakona o Jamstvenem skladu Republike Slovenije (Uradni list RS, št. 25/97,
10/98, 41/99 in 53/99) določa:
»Določbe se uporabljajo do preoblikovanja
skladov v javne sklade po prvem odstavku 57. člena tega zakona.«;
ter vsebuje naslednjo končno določbo:
»61. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah zakona o
jamstvenem in preživninskem skladu Republike Slovenije – ZJSRS-D (Uradni list
RS, št. 119/02)
vsebuje naslednjo prehodno in končno določbo:
»PREHODNA IN KONČNA DOLOČBA
13. člen
4. in 5. člen tega zakona se uporabljata za
upravičence, ki jim je delovno razmerje zaradi insolventnosti delodajalca
prenehalo po uveljavitvi tega zakona.
14. člen
Ta zakon začne veljati trideseti dan po
objavi v Uradnem listu Republike Slovenije.«.

Zakon o spremembah in dopolnitvah zakona o
javnem jamstvenem in preživninskem skladu Republike Slovenije – ZJSRS-E (Uradni
list RS, št. 61/06)
vsebuje naslednjo prehodno in končno določbo:
»PREHODNA IN KONČNA DOLOČBA
14. člen
Vsebino obrazca zahteve za uveljavitev
pravic v primeru insolventnosti delodajalca in dokumentacijo, ki jo je treba
priložiti obrazcu, predpiše minister, pristojen za delo, v roku 30 dni od dneva
uveljavitve tega zakona.
15. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
Javnem jamstvenem in preživninskem skladu Republike Slovenije – ZJSRS-F (Uradni
list RS, št. 106/12)
vsebuje naslednje prehodne in končne določbe:
»PREHODNE IN KONČNE DOLOČBE
7. člen
Sklad Republike Slovenije za vzpodbujanje
zaposlovanja invalidov, ki je bil ustanovljen z Aktom o ustanovitvi Sklada
Republike Slovenije za vzpodbujanje zaposlovanja invalidov (Uradni list RS, št.
92/04 in 117/04), se pripoji k Javnemu jamstvenemu in preživninskemu skladu
Republike Slovenije. 
Sklad Republike Slovenije za vzpodbujanje
zaposlovanja invalidov do vpisa pripojitve v sodni register nadaljuje delo na
podlagi Akta o ustanovitvi Sklada Republike Slovenije za vzpodbujanje
zaposlovanja invalidov (Uradni list RS, št. 30/09). 
Članom nadzornega sveta in direktorju
Sklada Republike Slovenije za vzpodbujanje zaposlovanja invalidov preneha
mandat z dnem vpisa pripojitve v sodni register. 
Javni jamstveni, preživninski in invalidski
sklad Republike Slovenije z dnem vpisa pripojitve v sodni register prevzame od
Sklada Republike Slovenije za vzpodbujanje zaposlovanja invalidov vse javne
uslužbence, premoženje, sredstva, opremo, pravice in obveznosti, nedokončane
zadeve, dokumentacijo in arhivsko gradivo ter se v pravnem prometu šteje kot
njegov univerzalni pravni naslednik.
8. člen
Kjer drug zakon ali podzakonski predpis
uporablja ime »Sklad Republike Slovenije za vzpodbujanje zaposlovanja
invalidov«, ima to enak pomen kot ime »Javni jamstveni, preživninski in
invalidski sklad Republike Slovenije« v skladu s tem zakonom.
9. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
Javnem jamstvenem, preživninskem in invalidskem skladu Republike Slovenije –
ZJSRS-G (Uradni list RS, št. 39/16)
vsebuje naslednje prehodne in končno določbo:
»PREHODNE IN KONČNA DOLOČBA
6. člen
Javni sklad Republike Slovenije za razvoj
kadrov in štipendije, ki deluje na podlagi Akta o preoblikovanju javne ustanove
»Ad futura, znanstveno-izobraževalna fundacija Republike Slovenije, javni
sklad« v Javni sklad Republike Slovenije za razvoj kadrov in štipendije (Uradni
list RS, št. 51/09), se pripoji k Javnemu jamstvenemu, preživninskemu in
invalidskemu skladu Republike Slovenije.
Javni sklad Republike Slovenije za razvoj
kadrov in štipendije do vpisa pripojitve v sodni register nadaljuje delo na
podlagi Akta o preoblikovanju javne ustanove »Ad futura,
znanstveno-izobraževalna fundacija Republike Slovenije, javni sklad« v Javni
sklad Republike Slovenije za razvoj kadrov in štipendije (Uradni list RS, št.
51/09), ki preneha veljati z dnem vpisa pripojitve v sodni register.
Članom nadzornega sveta in direktorju
Javnega sklada Republike Slovenije za razvoj kadrov in štipendije preneha
mandat z dnem vpisa pripojitve v sodni register.
Javni štipendijski, razvojni, invalidski in
preživninski sklad Republike Slovenije z dnem vpisa pripojitve v sodni register
prevzame od Javnega sklada Republike Slovenije za razvoj kadrov in štipendije
vse javne uslužbence, premoženje, sredstva, opremo, pravice in obveznosti,
nedokončane zadeve, dokumentacijo in arhivsko gradivo ter se v pravnem prometu
šteje kot njegov univerzalni pravni naslednik.
Javni štipendijski, razvojni, invalidski in
preživninski sklad Republike Slovenije najpozneje v šestih mesecih od dneva
vpisa pripojitve v sodni register uskladi svoje notranje akte z določbami tega
zakona.
7. člen
Kjer drug zakon ali podzakonski predpis
uporablja ime »Javni jamstveni, preživninski in invalidski sklad Republike
Slovenije« ali »Javni sklad Republike Slovenije za razvoj kadrov in
štipendije«, ima to enak pomen kot ime »Javni štipendijski, razvojni,
invalidski in preživninski sklad Republike Slovenije« v skladu s tem zakonom.
8. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne
1. januarja 2017.«.

Zakon o spremembah in dopolnitvah Zakona o
izvršbi in zavarovanju – ZIZ-L (Uradni list RS, št. 11/18)
vsebuje naslednjo končno določbo:
»77. člen
Ta zakon začne veljati trideseti dan po objavi v Uradnem listu Republike Slovenije.«.

Zakon o spremembi in dopolnitvi Zakona o
Javnem štipendijskem, razvojnem, invalidskem in preživninskem skladu Republike
Slovenije – ZJSRS-H (Uradni list RS, št. 139/20)
vsebuje naslednjo končno določbo:
»KONČNA DOLOČBA
3. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah Zakona o Javnem štipendijskem,
razvojnem, invalidskem in preživninskem skladu Republike Slovenije – ZJSRS-I
(Uradni list RS, št. 17/22)
vsebuje naslednjo končno določbo:
»KONČNA DOLOČBA
4. člen
Ta zakon začne veljati petnajsti dan po
objavi v Uradnem listu Republike Slovenije, uporablja pa se od
1. septembra 2022. Do takrat se uporablja dosedanja zakonska ureditev.«.