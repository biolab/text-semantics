I. SPLOŠNE DOLOČBE
1. člen
Ta zakon določa pogoje, pod katerimi sta
dovoljena proizvodnja in promet s prepovedanimi drogami ter posest prepovedanih
drog.
2. člen
Prepovedane droge so rastline ali substance
naravnega ali sintetičnega izvora, ki imajo psihotropne učinke ter lahko vplivajo
na telesno ali duševno zdravje ali ogrožajo primerno socialno stanje ljudi in
so opredeljene v seznamu iz tretjega odstavka tega člena.
Razvrstitev prepovedanih drog sprejme Vlada
Republike Slovenije, na predlog ministra, pristojnega za zdravstvo (v nadaljnjem
besedilu: minister).
Seznam iz prejšnjega odstavka mora
vsebovati za vse substance mednarodno nezaščiteno ime v latinski verziji ali
drugo priznano ime ter kemijsko ime, empirično formulo in molekulsko težo.
Ta zakon se smiselno uporablja tudi za prepovedane
droge, ki se uporabljajo v veterini, kolikor poseben zakon ne določa drugače.
3. člen
Prepovedane droge so razvrščene v eno od
naslednjih treh skupin glede na resnost nevarnosti za zdravje ljudi, ki je
lahko posledica njihove zlorabe ter glede na uporabo v medicini:
Skupina I: rastline in
substance, ki so zelo nevarne za zdravje ljudi zaradi hudih posledic, ki jih
lahko povzroči njihova zloraba in se ne uporabljajo v medicini;
Skupina II: rastline in
substance, ki so zelo nevarne zaradi hudih posledic, ki jih lahko povzroči
njihova zloraba in se lahko uporabljajo v medicini;
Skupina III: rastline in
substance, ki so srednje nevarne zaradi posledic, ki jih lahko povzroči njihova
zloraba in se lahko uporabljajo v medicini.
4. člen
Za proizvodnjo prepovedanih drog se štejejo
vsi postopki, kjer se pridobivajo substance iz 2. člena tega zakona, vključno z
gojenjem, predelavo in njihovo končno izdelavo.
Za promet s prepovedanimi drogami se po tem
zakonu štejejo uvoz, izvoz, tranzit, prodaja in vsak drug način dajanja
prepovedanih drog v promet.
Uvoz je del prometa, ki pomeni vnos
prepovedane droge na območje Republike Slovenije iz držav članic Evropske unije
ali držav podpisnic Sporazuma o Evropskem gospodarskem prostoru (EGP) in iz
tretjih držav.
Izvoz je del prometa, ki pomeni iznos
prepovedane droge iz območja Republike Slovenije v države članice Evropske
unije in v tretje države.
Tranzit je vsak prenos prepovedanih drog
čez območje Republike Slovenije.
5. člen
Prepovedana je posest prepovedanih drog, razen
pod pogoji določenimi v 7. in 19. členu tega zakona.
6. člen
Za prepovedane droge se ne štejejo
substance, ki se v skladu s posebnimi predpisi uporabljajo kot zdravila.
7. člen
Proizvodnja, promet in posest prepovedanih
drog iz skupine I se lahko opravlja le v znanstveno-raziskovalne in učne
namene.
Prepovedane droge iz skupine II in III se
lahko proizvajajo, dajejo v promet in imajo v posesti za medicinske,
veterinarske, učne in znanstveno-raziskovalne namene.
Dovoljenje za opravljanje dejavnosti iz prvega
in drugega odstavka tega člena izda minister, na podlagi ocene letnih potreb.
II. PROIZVODNJA PREPOVEDANIH DROG
8. člen
Proizvodnja prepovedanih drog se lahko
opravlja na podlagi dovoljenja ministra.
Prepovedane droge lahko proizvajajo pravne
in fizične osebe, ki izpolnjujejo pogoje za izdelavo zdravil, določene s
posebnim zakonom.
Dovoljenje iz prvega odstavka tega člena ne
more pridobiti oseba, če je bila obsojena za kaznivo dejanje neupravičene
proizvodnje in prometa s prepovedanimi drogami v skladu z 196. in 197. členom
kazenskega zakonika, v roku petih let od dneva pravnomočnosti sodbe.
9. člen
Vrtni mak (Papaver Somniferum) in konoplja
(Cannabis Sativa l.) se lahko gojita samo za prehrambene in industrijske namene
na podlagi dovoljenja, ki ga izda ministrstvo, pristojno za kmetijstvo.
Natančnejše pogoje za pridobitev dovoljenja
iz prejšnjega odstavka predpiše minister, pristojen za kmetijstvo v soglasju z
ministrom, pristojnim za zdravstvo in ministrom, pristojnim za notranje zadeve.
III. PROMET S PREPOVEDANIMI DROGAMI
10. člen
Prepovedane droge se lahko dajo v promet le
na podlagi dovoljenja ministra.
Vloga za izdajo dovoljenja za promet s
prepovedanimi drogami se vloži pri ministrstvu, pristojnemu za zdravstvo.
Natančnejši postopek izdajanja dovoljenja
za promet in obrazec vloge predpiše minister.
11. člen
Promet s prepovedanimi drogami na debelo
lahko opravljajo pravne in fizične osebe, ki se ukvarjajo s proizvodnjo
prepovedanih drog ter pravne in fizične osebe, ki izpolnjujejo pogoje, določene
s posebnim zakonom za opravljanje prometa z zdravili na debelo.
Pravne in fizične osebe, ki opravljajo
promet s prepovedanimi drogami na debelo iz skupin I in II, morajo poleg
pogojev iz prejšnjega odstavka izpolnjevati še naslednje pogoje:
1.     
da imajo ustrezne prostore in opremo za hrambo in izdajanje prepovedanih
drog, ki ustrezajo tehničnim in sanitarnim pogojem;
2.     
da hranijo prepovedane droge v posebnih prostorih, v katerih ne sme biti
drugih proizvodov, ti prostori pa morajo biti zavarovani pred dostopom nepooblaščenih
oseb.
Minister podrobneje določi tehnične in
sanitarne pogoje ter način zavarovanja prostorov iz prejšnjega odstavka.
12. člen
Promet s prepovedanimi drogami iz skupin II
in III na drobno opravljajo lekarne v skladu z zakonom, ki ureja opravljanje
lekarniške dejavnosti.
13. člen
Prepovedane droge smejo uvažati in izvažati
le pravne in fizične osebe, ki so registrirane za opravljanje proizvodnje ali
prometa z zdravili na debelo ter na podlagi dovoljenja ministra.
14. člen
Dovoljenje za uvoz prepovedanih drog se
izda, če sta izpolnjena naslednja pogoja:
1.     
da so prepovedane droge, ki se uvažajo, namenjene za medicinske,
veterinarske, učne ali znanstveno-raziskovalne namene;
2.     
da je količina prepovedanih drog, za katero se zahteva uvozno
dovoljenje, v skladu z oceno letnih potreb.
15. člen
Dovoljenje za izvoz prepovedanih drog se
izda, če sta izpolnjena naslednja pogoja:
1.     
da so prepovedane droge, ki se izvažajo, namenjene za medicinske,
veterinarske, učne ali znanstveno-raziskovalne namene;
2.     
da je vlogi za izvozno dovoljenje priloženo uvozno dovoljenje
pristojnega organa države uvoznice.
16. člen
Vsaka pošiljka prepovedanih drog, ki se
uvaža oziroma izvaža mora vsebovati tudi kopijo uvoznega oziroma izvoznega
dovoljenja.
Ministrstvo, pristojno za zdravstvo posreduje
kopijo izvoznega dovoljenja pristojnemu organu države uvoznice.
17. člen
Vloga za izdajo uvoznega oziroma izvoznega
dovoljenja mora vsebovati naslednje podatke:
1.     
ime oziroma firmo in sedež pravne in fizične osebe, ki želi uvoziti ali
izvoziti prepovedane droge;
2.     
naziv prepovedane droge in namen, za katerega se uvaža oziroma izvaža;
3.     
predvideno količino prepovedane droge;
4.     
odstotno količino baze prepovedane droge;
5.     
skupno količino baze prepovedane droge;
6.     
firmo oziroma ime in sedež tuje firme, ki je posrednik pri uvozu oziroma
izvozu prepovedane droge;
7.     
označbo carinarnice, preko katere se uvaža oziroma izvaža prepovedana
droga, če gre za uvoz oziroma izvoz iz tretjih držav;
8.     
rok, v katerem bo opravljen uvoz oziroma izvoz;
9.     
številko uvoznega dovoljenja in navedbo organa države uvoznice, ki je
izdal dovoljenje.
18. člen
Tranzit prepovedanih drog čez območje
Republike Slovenije je dovoljen le, če ima pošiljka izvozno dovoljenje države,
iz katere se prepovedano drogo izvaža ter uvozno dovoljenje države uvoznice.
O poteku tranzita iz tretjih držav se morata medsebojno
obvestiti vstopna in izstopna carinska izpostava.
Pošiljke prepovedanih drog med tranzitom ne
smejo biti izpostavljene postopkom, ki bi spremenili ali utegnili spremeniti
naravo prepovedane droge.
Stroške varovanja plača pošiljatelj.
19. člen
Osebe, ki prestopijo mejo Evropske unije smejo imeti pri sebi za
lastno uporabo prepovedane droge iz skupine II in III, ki se v skladu s
posebnimi predpisi uporabljajo kot zdravila.
Od oseb iz prejšnjega odstavka organi
obmejne kontrole lahko zahtevajo zdravniško potrdilo, iz katerega je razvidna
upravičenost do posesti prepovedane droge iz skupine II in III.
20. člen
Prenašanje prepovedanih drog iz skupine II,
namenjenih za prvo pomoč v prevoznih sredstvih v mednarodnem prometu, v
količinah, ki so nujne za ta namen, se ne šteje za promet po tem zakonu.
Poleg listine o registraciji prevoznega
sredstva je potrebno predložiti carinskemu organu verodostojno listino za
določeno vrsto in količino prepovedane droge, ki ga je izdal pristojni organ
države, v kateri je vozilo registrirano.
21. člen
Carinarnice morajo v vsako dovoljenje za
izvoz oziroma dovoljenje za uvoz vpisati številko deklaracije, datum in kraj
carinjenja.
Pravna in fizična oseba, kateri je bilo
izdano dovoljenje za izvoz oziroma uvoz iz tretjih držav, mora kopijo dovoljenja s
podatki iz prejšnjega odstavka v petnajstih dneh po carinjenju posredovati
ministrstvu, pristojnemu za zdravstvo.
Za vsako pošiljko prepovedanih drog v
tranzitu mora carinarnica preveriti pravilnost predložene carinske listine ter
o vrsti in količini prepovedanih drog, tretji državi izvoza in tretji državi uvoza, obvestiti
ministrstvo, pristojno za notranje zadeve.
Pravna in fizična oseba, ki ji je bilo
izdano dovoljenje za izvoz oziroma uvoz iz držav Evropske unije, mora kopijo
dovoljenja za izvoz oziroma uvoz v petnajstih dneh po carinjenju posredovati
ministrstvu, pristojnemu za zdravje, vanj pa mora vpisati:
-       
številko in datum računa ali dobavnice, ki dokazuje uvožene oziroma
izvožene količine ter
-       
številko in datum transportnih dokumentov z navedbo prevoznikov ter
priložiti kopijo računa ali dobavnice.
IV. EVIDENCE O PREPOVEDANIH DROGAH
22. člen
Pravne in fizične osebe, ki proizvajajo in
opravljajo promet s prepovedanimi drogami na debelo, morajo voditi evidenco, ki
obsega naslednje podatke:
1.     
uvožene oziroma izvožene količine ter vrste prepovedanih drog;
2.     
ime oziroma firmo in sedež prodajalca oziroma kupca;
3.     
številko uvoznega oziroma izvoznega dovoljenja, na podlagi katerega je
bila prepovedana droga uvožena oziroma izvožena;
4.     
datum nabave oziroma dobave prepovedane droge;
5.     
količine in vrste prepovedanih drog, ki so na zalogi.
23. člen
Pravne in fizične osebe, ki opravljajo
promet s prepovedanimi drogami na debelo, morajo posredovati redna poročila o
prometu s prepovedanimi drogami ministrstvu, pristojnemu za zdravstvo, in
sicer:
1.     
trimesečna poročila o uvoženih in izvoženih količinah ter vrstah
prepovedanih drog in državah uvoznicah oziroma izvoznicah v 15 dneh od izteka
trimesečja, za katerega se pošlje poročilo;
2.     
letna poročila o uvoženih in izvoženih količinah, vrstah prepovedanih
drog in državah uvoznicah oziroma izvoznicah v 60 dneh po izteku koledarskega
leta.
24. člen
Obliko in način vodenja evidenc in poročil
iz 22. in 23. člena tega zakona predpiše minister, pristojen za zdravstvo.
25. člen
Ministrstvo, pristojno za notranje zadeve
vodi evidenco o številu in vrsti kaznivih dejanj in prekrškov v zvezi s
proizvodnjo in prometom prepovedanih drog in o količini zaseženih prepovedanih
drog.
Ministrstvo, pristojno za notranje zadeve
in Carinska uprava Republike Slovenije neposredno sodelujeta s pristojnimi
organi drugih držav, mednarodnimi organizacijami in njihovimi organi pri
odkrivanju in zatiranju nedovoljene proizvodnje in prometa s prepovedanimi
drogami.
O primerih kršitev prepovedi proizvodnje in
prometa s prepovedanimi drogami sta ministrstvo, pristojno za notranje zadeve
in Carinska uprava Republike Slovenije dolžna obveščati ministrstvo, pristojno
za zdravstvo.
26. člen
Ministrstvo, pristojno za zdravstvo, v
sodelovanju s pristojnimi organi, skrbi za izpolnjevanje mednarodnih
obveznosti, ki zavezujejo Republiko Slovenijo na področju prepovedanih drog.
Ministrstvo, pristojno za zdravstvo pripravlja
in posreduje mednarodnim organizacijam in njihovim organom, ki so pristojni za
kontrolo prepovedanih drog, naslednje podatke:
1.     
poročila o izvajanju mednarodnih pogodb o prepovedanih drogah na območju
Republike Slovenije;
2.     
ocene letnih potreb po prepovedanih drogah;
3.     
statistična poročila o proizvodnji, prometu, porabi, zaplembi in zalogah
prepovedanih drog;
4.     
druge podatke, za katere zaprosijo mednarodni organi in organizacije.
V. NADZORSTVO
27. člen
Carinsko nadzorstvo nad uvozom, izvozom in
tranzitom prepovedanih drog iz tretjih držav opravljajo pristojni carinski organi.
28. člen
Inšpekcijski nadzor nad izvajanjem tega
zakona in na njegovi podlagi izdanih predpisov, ki se nanašajo na proizvodnjo
in promet s prepovedanimi drogami, opravlja organ,
pristojen za zdravila in medicinske pripomočke oziroma organ, pristojen za
kemikalije.
Pri inšpekcijskem nadzoru ima organ, pristojen za zdravila in medicinske pripomočke oziroma
organ, pristojen za kemikalije pravico in dolžnost
izvajati naslednje ukrepe:
1.     
prepovedati pravnim in fizičnim osebam, ki proizvajajo in opravljajo
promet s prepovedanimi drogami, opravljanje te dejavnosti, če ne izpolnjujejo
pogojev iz tega zakona, dokler ti pogoji niso izpolnjeni;
2.     
začasno zaseči prepovedane droge in odrediti druge ukrepe, potrebne za
izvajanje tega zakona in na njegovi podlagi izdanih predpisov ter o tem
obvestiti ministrstvo, pristojno za notranje zadeve, če gre za carinsko blago
pa o tem obvestiti carinski organ;
3.     
v primeru kršitve določb tega zakona, ki se nanašajo na proizvodnjo in
promet s prepovedanimi drogami, predlagati postopek o prekršku.
Ukrepe iz prejšnjega odstavka odredi v
upravnem postopku pristojni inšpektor
z odločbo, zoper katero pritožba ne zadrži izvršitve.
Če pomanjkljivosti iz 1. točke drugega
odstavka tega člena niso odpravljene v določenem roku, minister odvzame
dovoljenje za proizvodnjo in promet s prepovedanimi drogami.
V primeru prekrška iz 33. člena tega
zakona, pooblaščene uradne osebe Ministrstva za notranje zadeve in pooblaščene
uradne osebe Ministrstva za obrambo zasežejo prepovedane droge ter predlagajo
postopek o prekršku.
29. člen
Upravni nadzor nad izvajanjem tega zakona
in drugih predpisov, izdanih na njegovi podlagi, opravlja ministrstvo,
pristojno za zdravstvo.
30. člen
Pravne in fizične osebe, katerih poslovanje
je pod nadzorstvom, morajo organom iz 27. in 28. člena tega zakona omogočiti
nadzorstvo in neovirano delo ter vpogled v evidenco in dokumentacijo in jim
posredovati podatke in gradivo, ki so potrebni za izvajanje tega zakona.
VI. KAZENSKE DOLOČBE
31. člen
Z denarno kaznijo od 100.000 tolarjev do
5,000.000 tolarjev se kaznuje za prekršek posameznik, ki samostojno opravlja
dejavnost, če proizvaja oziroma da v promet prepovedane droge brez dovoljenja
ministra (prvi odstavek 8. člena oziroma prvi odstavek 10. člena).
Z denarno kaznijo od 1,000.000 tolarjev do
10,000.000 tolarjev se za prekršek iz prejšnjega odstavka kaznuje pravna oseba.
Z denarno kaznijo od 100.000 tolarjev do
500.000 tolarjev se za prekršek iz prvega odstavka tega člena kaznuje odgovorna
oseba pravne osebe.
32. člen
Z denarno kaznijo od 100.000 tolarjev do
3,000.000 tolarjev se kaznuje za prekršek posameznik, ki samostojno opravlja
dejavnost:
1.     
če ne hrani prepovedanih drog v posebnih prostorih ali ne zavaruje teh
prostorov pred dostopom nepooblaščenih oseb (11. člen);
2.     
če v petnajstih dneh po carinjenju ne pošlje ministrstvu, pristojnemu za
zdravstvo kopije dovoljenj za uvoz in izvoz prepovedanih drog (21. člen);
3.     
če ne vodi predpisane evidence ali je ne vodi pravilno (22. člen);
4.     
če v predpisanem roku ne pošlje ministrstvu, pristojnemu za zdravstvo
poročila ali drugih predpisanih podatkov, ki jih mora voditi na podlagi tega
zakona ali če pošlje nepravilne podatke (23. člen);
5.     
če organom ne omogoči nadzorstva in neoviranega dela ter vpogleda v
evidence in dokumentacijo in če jim ne pošlje podatkov in gradiva, potrebnih za
opravljanje inšpekcijskih del (30. člen).
Z denarno kaznijo od 300.000 tolarjev do
5,000.000 tolarjev se za prekršek iz prejšnjega odstavka kaznuje pravna oseba.
Z denarno kaznijo od 50.000 tolarjev do
500.000 tolarjev se za prekršek iz prvega odstavka tega člena kaznuje odgovorna
oseba pravne osebe.
33. člen
Z denarno kaznijo od 50.000 tolarjev do
150.000 tolarjev ali z zaporom do 30 dni se kaznuje za prekršek, kdor ima v
posesti prepovedane droge v nasprotju z določbami tega zakona.
Z denarno kaznijo od 10.000 tolarjev do
50.000 tolarjev ali z zaporom do 5 dni se kaznuje za prekršek, kdor ima v
posesti manjšo količino prepovedane droge za enkratno lastno uporabo.
Skladno z določbami zakona o prekrških se
sme mileje kaznovati tisti storilec prekrška iz prvega odstavka tega člena, ki
ima v posesti manjšo količino prepovedane droge za enkratno lastno uporabo in
storilec prekrška iz prejšnjega odstavka, če prostovoljno vstopi v program
zdravljenja uživalcev prepovedanih drog ali socialno varstvene programe, ki jih
potrdita zdravstveni svet ali svet za droge.
34. člen
Storilcu prekrška po tem zakonu se
prepovedane droge odvzamejo brez plačila odškodnine ne glede na to, ali so bile
te prepovedane droge njegova last ali pa jih je imel le v posesti.
VII. RAVNANJE Z ZASEŽENIMI IN ODVZETIMI PREPOVEDANIMI DROGAMI
35. člen
Če se prepovedane droge, odvzete po
prejšnjem členu, lahko uporabijo kot surovine za proizvodnjo in nadaljnjo
predelavo, organ, ki je odločil o odvzemu po končanem kazenskem postopku ali
postopku za prekršek, odvzete prepovedane droge proda pravni ali fizični osebi,
ki ima dovoljenje za proizvodnjo prepovedanih drog.
Organ, ki vodi postopek lahko odloči, da se
prepovedane droge iz prejšnjega odstavka, ki se zaradi svojih lastnosti ne
morejo hraniti dalj časa, prodajo ali komisijsko uničijo še pred koncem
postopka, vendar ob predhodnem dodatnem zavarovanju vzorcev.
Sredstva, pridobljena s prodajo prepovedanih
drog po prejšnjem odstavku, so prihodek državnega proračuna.
36. člen
Če prepovedanih drog, odvzetih po 34. členu
tega zakona, ni mogoče uporabiti kot surovino za proizvodnjo in nadaljnjo
predelavo, se na podlagi odločbe organa, ki vodi postopek, komisijsko uničijo.
Komisijo iz prejšnjega odstavka imenuje
organ, ki je odločil o odvzemu prepovedanih drog.
37. člen
Organi, ki zasežejo ali odvzamejo
prepovedane droge, vodijo evidenco, v katero vpišejo tudi podatke, ki se
nanašajo na zaseg, odvzem oziroma uničenje prepovedane droge.
Organ, ki odloča v postopku o prekršku ali
kaznivem dejanju, odredi in nadzira hrambo odvzetih in zaseženih prepovedanih
drog.
Zasežene in odvzete prepovedane droge hrani
ministrstvo, pristojno za notranje zadeve.
Način ravnanja z zaseženimi in odvzetimi
prepovedanimi drogami podrobneje predpiše Vlada Republike Slovenije.

Zakon o proizvodnji in prometu s prepovedanimi
drogami – ZPPPD (Uradni list RS, št. 108/99)
vsebuje naslednje prehodne in končne določbe:
»VIII. PREHODNE IN KONČNE DOLOČBE
38. člen
Razvrstitev prepovedanih drog iz 2. člena
tega zakona določi Vlada Republike Slovenije v treh mesecih po uveljavitvi tega
zakona.
39. člen
Pravne in fizične osebe, ki proizvajajo ter
pravne in fizične osebe, ki opravljajo promet s prepovedanimi drogami na dan
uveljavitve tega zakona, morajo uskladiti svojo organiziranost in delovanje s
tem zakonom v šestih mesecih po njegovi uveljavitvi.
40. člen
Ministri, pristojni za izvajanje tega
zakona, izdajo izvršilne predpise po tem zakonu v šestih mesecih po njegovi
uveljavitvi.
41. člen
Do sprejema izvršilnih predpisov iz
prejšnjega člena se uporabljajo, kolikor niso v nasprotju s tem zakonom,
naslednji izvršilni predpisi:
-       
pravilnik o pogojih in postopku za izdajo dovoljenja za uvoz in izvoz
mamil (Uradni list SFRJ, št. 50/79);
-       
pravilnik o vsebini in načinu vodenja evidenc in poročil, ter o rokih za
pošiljanje podatkov o proizvodnji in prometu mamil (Uradni list SFRJ, št. 54/79
in 4/80);
-       
odločba o mamilih, ki se smejo dajati v promet za medicinske in
veterinarske namene (Uradni list SFRJ, št. 70/78, 52/83, 47/85);
-       
odločba o seznamu mamil (Uradni list RS, 5/98 in 69/98).
42. člen
Z dnem, ko začne veljati ta zakon, se
preneha uporabljati zakon o proizvodnji in prometu mamil (Uradni list SFRJ, št.
55/78 in 58/85) ter preneha veljati uredba o pridelavi konoplje (Uradni list
RS, št. 36/99).
43. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembi zakona o proizvodnji in
prometu s prepovedanimi drogami – ZPPPD-A (Uradni list RS, št. 44/00)
vsebuje naslednjo končno določbo:
»2. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah zakona o
zdravstveni inšpekciji – ZZdrI-A (Uradni list RS, št. 2/04)
vsebuje naslednjo končno določbo:
»24. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah določenih
zakonov na področju zdravja – ZdZPZ (Uradni list RS, št. 47/04)
vsebuje naslednjo končno določbo:
»36. člen
Ta zakon začne veljati naslednji dan po
objavi v Uradnem listu Republike Slovenije.«.