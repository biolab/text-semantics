I. SPLOŠNE DOLOČBE
1. člen
Ta zakon ureja pripravništvo po
pridobljenem strokovnem naslovu magister prava ali univerzitetni diplomirani
pravnik zaradi usposabljanja za opravljanje sodniške funkcije in funkcije
državnega tožilca, poklica odvetnika in notarja oziroma za opravljanje drugih
del, za katere se z zakonom zahteva kot pogoj pravniški državni izpit, ter določa način in pogoje, pod katerimi lahko magistri prava in
univerzitetni diplomirani pravniki neposredno pristopijo k opravljanju
pravniškega državnega izpita brez opravljanja pripravništva po tem zakonu.
Ta zakon določa tudi način in pogoje, pod
katerimi Republika Slovenija podeljuje štipendije za potrebe sodišč in drugih
pravosodnih organov.
2. člen
Pripravništvo po tem zakonu traja dve leti.
Izvaja se na sodiščih, lahko pa tudi pri državnih tožilstvih (v nadaljnjem besedilu: sodniško pripravništvo) in kot izbirno
usposabljanje ter se zaključi s pravniškim državnim izpitom.
V tem zakonu uporabljen izraz sodniški
pripravnik, zapisan v moški spolni slovnični obliki, je uporabljen kot nevtralen
za ženske in za moške.
3. člen
Sodniški pripravnik opravlja pripravništvo
kot oseba v delovnem razmerju na sodišču, lahko pa tudi kot oseba v delovnem
razmerju pri drugem delodajalcu v okviru izobraževanja, ki ga zagotavlja
delodajalec, oziroma volontersko.
Pripravnik, ki opravlja sodniško
pripravništvo v okviru izobraževanja, ki ga zagotavlja delodajalec, oziroma kot volonter, je, razen glede delovnega razmerja, v
pravicah, obveznostih in odgovornostih v enakem položaju kot pripravnik, ki je
sklenil delovno razmerje na sodišču.
Sodniško pripravništvo v okviru
izobraževanja, ki ga zagotavlja delodajalec, lahko traja največ osem
mesecev, razen v primerih, ko je v skladu z določbami tega
zakona podaljšano.
4. člen
Magistru prava in univerzitetnemu
diplomiranemu pravniku, ki je opravil pripravništvo po določbah drugega zakona,
se prizna čas že opravljenega pripravništva, če je bilo to opravljeno v eni od
možnih izbirnih oblik razporeda pripravništva po določbah tega zakona.
Magistru prava in univerzitetnemu
diplomiranemu pravniku, ki je opravil strokovni izpit, ki ni pravniški državni
izpit, se prizna ustrezni del pravniškega državnega izpita, ki je vsebinsko
enak opravljenemu izpitu. Če je opravil strokovni izpit iz upravnega postopka,
določen najmanj za visokošolsko izobrazbo, po predpisih, ki urejajo upravni
postopek in položaj javnih uslužbencev, se mu prizna ustni del pravniškega
državnega izpita iz področja določenega v tretji alineji prvega odstavka 27.
člena tega zakona. Če je opravil strokovni izpit za imenovanje v naziv, določen
najmanj za visokošolsko izobrazbo, po predpisih, ki urejajo položaj javnih
uslužbencev, se mu prizna ustni del pravniškega državnega izpita iz področja
določenega v šesti alinei prvega odstavka 27. člena tega zakona.
O priznanju dela izpita iz prejšnjega
odstavka odloči minister, pristojen za pravosodje, v odločbi o pristopu k
izpitu.
5. člen
Skupno število pripravniških mest na
posameznih višjih sodiščih za pripravnike, ki sklenejo delovno razmerje na
sodišču, določi Vlada Republike Slovenije na predlog ministra, pristojnega za
pravosodje, skupno število pripravniških mest za pripravnike, ki opravljajo
sodniško pripravništvo v okviru izobraževanja, ki ga zagotavlja delodajalec in
za volonterske pripravnike pa določi minister, pristojen za pravosodje, po
predhodnem mnenju predsednika posameznega višjega sodišča.
V skupnem številu pripravniških mest za
pripravnike, ki sklenejo delovno razmerje na sodišču, se na posameznem višjem
sodišču, na katerega območju je sodišče nižje stopnje, ki posluje tudi v
italijanskem oziroma madžarskem jeziku, posebej določi število mest za
usposabljanje pripravnikov, ki obvladajo italijanski oziroma madžarski jezik na
višji ravni in prebivajo na območju višjega sodišča, na katerega območju je
sodišče nižje stopnje, ki posluje tudi v italijanskem oziroma madžarskem
jeziku.
V skupnem številu pripravniških mest za
pripravnike, ki opravljajo sodniško pripravništvo v okviru izobraževanja, ki ga
zagotavlja delodajalec, se posebej določi število mest za usposabljanje
državnotožilskih in državnopravobranilskih pripravnikov, ki so že opravili
izbirno usposabljanje.
O številu mest iz prejšnjih odstavkov dajo
mnenje sodni svet, generalni državni pravobranilec in državnotožilski
svet. 
Predsednik višjega sodišča določi, koliko
pripravnikov od skupnega števila pripravniških mest iz prvega odstavka tega
člena se bo usposabljalo na posameznih okrožnih in okrajnih sodiščih z območja
višjega sodišča.
II. PRIPRAVNIŠTVO
1. Pogoji za sprejem za sodniškega
pripravnika in način izbire kandidatov
6. člen
Sodniški pripravnik je lahko, kdor:
1.     
je državljan države članice Evropske unije, Evropskega gospodarskega
prostora ali Švicarske konfederacije in aktivno obvlada slovenski jezik,
2.     
je poslovno sposoben in ima splošno zdravstveno zmožnost,
3.     
ima v Republiki Sloveniji pridobljen naslednji strokovni naslov oziroma
je končal enakovredno izobraževanje v tujini, priznano v skladu z zakonom, ki
ureja priznavanje in vrednotenje izobraževanja: 
- 
strokovni naslov univerzitetni diplomirani pravnik, 
- 
strokovna naslova diplomirani pravnik (UN) in magister prava, 
- 
strokovni naslov magister prava na podlagi enovitega magistrskega
študijskega programa. 
Magister prava je lahko sodniški
pripravnik, če izkaže, da je izdelal diplomsko oziroma magistrsko nalogo in da
je opravil izpite iz temeljnih pravnih znanj: 
-       
na civilnopravnem področju, vsaj uvod v civilno pravo, splošni deli
obligacijskega, gospodarskega in mednarodno-zasebnega prava, vključno s
civilnim procesnim pravom, 
-       
na kazenskopravnem področju, vsaj splošni deli kazenskega prava,
vključno s kazenskim procesnim pravom, 
-       
na delovnopravnem področju, vsaj splošni deli delovnega prava s temelji
prava socialne varnosti, 
-       
na javnopravnem področju, vsaj splošni deli ustavnega, upravnega in
mednarodnega prava ter prava Evropske unije, vključno z upravnim postopkom in
upravnim sporom ter 
-       
na temeljnem pravnem področju, vsaj uvod v pravoznanstvo s temelji
metodologije vrednotenja v pravu. 
Obseg temeljnih pravnih znanj iz prejšnjega
odstavka podrobneje določi minister, pristojen za pravosodje, s pravilnikom, h
kateremu da predhodno soglasje sodni svet.
Sodniški pripravnik je lahko tudi državljan
države, ki ni članica Evropske unije, Evropskega
gospodarskega prostora ali Švicarska konfederacija, če aktivno obvlada slovenski jezik in izpolnjuje druge pogoje iz
prejšnjih odstavkov in če obstaja pravna in dejanska vzajemnost z državo,
katere državljan je.
7. člen
Oseba, ki izpolnjuje pogoje iz prejšnjega
člena, vloži prijavo za opravljanje pripravništva pri predsedniku tistega
višjega sodišča, na območju katerega želi opravljati pripravništvo.
Prijavi za opravljanje sodniškega
pripravništva, ki vsebuje vsaj osebno ime, rojstni datum in naslov
prebivališča, mora priložiti dokazila o izpolnjevanju pogojev iz 6. člena tega
zakona, razen dokazil o državljanstvu in poslovni sposobnosti, ki ju za
državljane Republike Slovenije zaradi ugotavljanja pogojev iz 6. člena tega
zakona pridobi predsednik višjega sodišča brezplačno pri upravljavcu matičnega
registra na podlagi neposrednega elektronskega dostopa, tako da navede osebno
ime, rojstni datum in naslov prebivališča osebe ter opravilno številko zadeve
sodišča. Neposredni elektronski dostop, vključno z omogočanjem ustreznega
elektronskega prenosa podatkov, zagotovi upravljavec matičnega registra. 
Oseba mora priložiti prijavi tudi dokazila,
ki so potrebna za določitev prednostnega vrstnega reda opravljanja
pripravništva po določbah tega zakona in za zasedbo posebnih mest določenih v
skladu s 5. členom tega zakona. Če je oseba pridobila strokovni naslov iz 6.
člena tega zakona v Republiki Sloveniji, ji dokazil o strokovnem naslovu in
dokazil za določitev prednostnega vrstnega reda opravljanja pripravništva po
tem zakonu ni treba priložiti, temveč te podatke za ugotavljanje pogojev iz 6.
člena tega zakona in za določitev ter objavo prednostnega vrstnega reda
opravljanja pripravništva po tem zakonu pridobi predsednik višjega sodišča
namesto nje na visokošolskem zavodu, na katerem je pridobila strokovni naslov. 
Prijavi ni treba prilagati dokazila o
aktivnem znanju slovenskega jezika, če je oseba pridobila strokovni naslov iz
6. člena tega zakona v Republiki Sloveniji. Višja raven znanja jezika se
izkazuje s pridobljenim strokovnim naslovom ustrezne smeri iz italijanskega ali
madžarskega jezika, s končanim enakovrednim izobraževanjem v tujini, s
pridobljeno javno veljavno listino za višjo raven znanja italijanskega ali
madžarskega jezika na podlagi javno veljavnega izobraževalnega programa ali s
potrdilom o vpisu v imenik sodnih tolmačev za enega od obeh jezikov.
8. člen
Če je prijavljenih za opravljanje
pripravništva več kandidatov, kot je prostih mest sodniških pripravnikov,
določi predsednik višjega sodišča prednostne vrstne rede za zasedbo prostih
mest.
Polovico prostih mest se zasede na podlagi
prednostnega vrstnega reda, ki se določi z upoštevanjem višine povprečne ocene,
ki so jo kandidati dosegli v času študija. Med kandidati z enako povprečno
oceno imajo prednost kandidati, ki imajo višjo povprečno oceno iz učnih
predmetov, ki sodijo v področje civilnega in kazenskega prava, če so tudi te
ocene enake, se upošteva čas vložitve popolne prijave za opravljanje
pripravništva. 
Polovica prostih mest se zasede na podlagi
prednostnega vrstnega reda, ki se določi z upoštevanjem časa vložitve popolne
prijave za opravljanje pripravništva. Med kandidati, ki so istočasno vložili
popolno prijavo za opravljanje pripravništva, imajo prednost kandidati, ki
imajo višjo povprečno oceno. 
V pogodbi o zaposlitvi pripravnika, ki bo
opravljal pripravništvo kot oseba v delovnem razmerju na sodišču, pri
državnem tožilstvu ali državnem pravobranilstvu, se navede
obveznost iz 11.a člena tega zakona.
9. člen
Prednostni vrstni red se izdela po
kriterijih iz prejšnjega člena posebej za kandidate, ki se prijavijo za
opravljanje sodniškega pripravništva s sklenitvijo delovnega razmerja na
sodišču in posebej za kandidate, ki bodo opravljali sodniško pripravništvo v
okviru izobraževanja, ki ga zagotavlja delodajalec, oziroma volontersko.
10. člen
Prednostne vrstne rede po kriterijih iz
drugega odstavka 8. člena tega zakona določi predsednik višjega sodišča največ
štiri mesece in najmanj trideset dni pred izpraznitvijo enega ali več
pripravniških mest in jih z navedbo osebnega imena
posameznega kandidata in njegovega prednostnega mesta objavi
na sodni deski višjega in okrožnih sodišč.
Prednostni vrstni redi, ki se določijo po
kriterijih iz tretjega odstavka 8. člena tega zakona, se z navedbo osebnega imena posameznega kandidata, njegovega
prednostnega mesta in dneva vložitve prijave objavijo na sodni deski višjega ter okrožnih sodišč in se mesečno
dopolnjujejo.
Prednostni vrstni redi iz prejšnjih
odstavkov se določijo in objavijo zaradi zagotavljanja spoštovanja vrstnega
reda, sprotnega in točnega obveščanja kandidatov ter zagotavljanja zaupanja
javnosti v transparentnost poslovanja sodne uprave. Objavijo se tudi v
elektronski obliki na način, ki zagotavlja dostop javnosti. Če se podatki o
prednostnih vrstnih redih, objavljenih na sodni deski, in v elektronski obliki
razlikujejo, se šteje, da so pravilni podatki, objavljeni na sodni deski.
10.a člen
Zaradi spremljanja stanja na področju
izobraževanja vodi ministrstvo, pristojno za pravosodje, centralno evidenco
vseh kandidatov, prijavljenih za opravljanje sodniškega pripravništva.
Centralna evidenca vsebuje naslednje
podatke prijavljenih kandidatov:
-       
osebno ime; 
-       
datum in kraj rojstva; 
-       
stalno oziroma začasno prebivališče; 
-       
čas vložitve prijave; 
-       
povprečno oceno, doseženo v času študija.
Predsednik višjega sodišča posreduje
ministru, pristojnemu za pravosodje, prednostne vrstne rede iz drugega in
tretjega odstavka 8. člena tega zakona s podatki iz prejšnjega odstavka v treh
dneh po njihovi določitvi.
Osebni podatki iz drugega odstavka tega
člena se hranijo pet let. Po preteku tega roka se podatki arhivirajo v skladu z
zakonom, ki ureja arhivska gradiva in arhiv.
Pri izdelavi statističnih analiz se smejo
osebni podatki uporabljati in objavljati tako, da identiteta osebe ni razvidna.
11. člen
Kandidata, ki je po določbah tega zakona
pridobil pravico do opravljanja sodniškega pripravništva, predsednik višjega
sodišča trideset dni pred izpraznitvijo mesta o tem obvesti, ga pozove, da
določenega dne nastopi pripravništvo in ga imenuje za sodniškega pripravnika.
Če se kandidat v treh dneh od prejema
poziva iz prejšnjega odstavka ne odzove pozivu za nastop pripravništva, se
šteje, da je umaknil prijavo iz prvega odstavka 7. člena tega zakona. Iz
opravičenih razlogov lahko predsednik višjega sodišča kandidatu na njegovo
prošnjo dovoli preložitev nastopa pripravništva. Zoper odločitev je dovoljena
pritožba na ministrstvo, pristojno za pravosodje.
Rok iz prvega odstavka tega člena se ne
uporablja za obveščanje kandidata, ki pridobi pravico do opravljanja sodniškega
pripravništva zaradi umika prijave ali preložitve nastopa pripravništva kandidata
iz prejšnjega odstavka. 
Sodniški pripravniki, ki so kandidirali za
prosta pripravniška mesta zaradi sklenitve delovnega razmerja, sklenejo delovno
razmerje na višjem sodišču, na območju katerega bodo opravljali sodniško
pripravništvo.
Z aktom o imenovanju iz prvega odstavka
tega člena se pripravniki razporedijo na posamezno sodišče v skladu z določbami
tega zakona.
11.a člen
Sodniški pripravnik, ki je opravil sodniško
pripravništvo kot oseba v delovnem razmerju na sodišču, ter državnotožilski in
državnopravobranilski pripravnik z opravljenim pripravništvom v okviru
izobraževanja, ki ga zagotavlja delodajalec, ki je državno tožilstvo oziroma
državno pravobranilstvo, morajo po uspešno opravljenem pravniškem državnem
izpitu skleniti delovno razmerje za ustrezno delovno mesto na sodišču, pri
državnem tožilstvu, državnem pravobranilstvu ali ministrstvu, pristojnem za
pravosodje, za toliko časa, kolikor je trajalo pripravništvo s sklenjenim
delovnim razmerjem na sodišču, državnem tožilstvu oziroma državnem
pravobranilstvu, ali za krajši čas, kakor v pozivu določi ministrstvo,
pristojno za pravosodje. 
Minister, pristojen za pravosodje, na
predlog predstojnika organa, pri katerem obstaja ustrezno prosto delovno mesto,
pisno pozove sodniškega, državnotožilskega in državnopravobranilskega
pripravnika na delo v smislu sklenitve delovnega razmerja iz prejšnjega
odstavka najpozneje v 30 dneh po opravljenem pravniškem državnem izpitu. Če je
predlogov več, odloči o njih minister, pristojen za pravosodje. Pri odločanju o
predlogih upošteva zlasti možnost sklenitve delovnega razmerja za delovno mesto
pri organu, v katerem je pripravnik opravljal pripravništvo, ter oddaljenost
med krajem njegovega prebivanja in krajem delovnega mesta, glede katerega je
sklenil delovno razmerje iz prejšnjega odstavka.
Pripravnik, kateremu poziv ni bil vročen v
roku iz prejšnjega odstavka, je prost obveznosti iz tega člena.
Poziv iz drugega odstavka tega člena lahko
vroči tudi predsednik, član izpitne komisije ali zapisnikar takoj po opravljenem
pravniškem državnem izpitu na kraju opravljanja izpita. Vročilnico podpišeta
prejemnik in vročevalec. Prejemnik sam z besedami napiše na vročilnici datum
prejema. 
Če sodniški, državnotožilski in
državnopravobranilski pripravnik vročenega poziva na način iz prejšnjega
odstavka noče sprejeti, se poziv izroči ministrstvu, pristojnemu za pravosodje,
ki je vročitev odredilo, vročevalec pa zapiše na vročilnici dan, uro in razlog
odklonitve sprejema. Šteje se, da je s tem vročitev opravljena.
Če sodniški, državnotožilski in
državnopravobranilski pripravnik ne sklene delovnega razmerja na poziv iz
drugega odstavka tega člena, je dolžan povrniti stroške izobraževanja v višini
seštevka bruto plač, prejetih v času sodniškega pripravništva.
2. Potek pripravništva
12. člen
Če je sodniški pripravnik v času
pripravništva opravičeno odsoten za več kot en mesec, se mu pripravništvo za
čas odsotnosti ustrezno podaljša.
Odsotnost iz prejšnjega odstavka je
opravičena v primerih, ko gre sodniškemu pripravniku po predpisih, ki veljajo
za javne uslužbence na sodiščih, nadomestilo plače.
O podaljšanju pripravništva odloči
predsednik višjega sodišča. Zoper odločitev je dovoljena pritožba na
ministrstvo, pristojno za pravosodje.
13. člen
Sodniško pripravništvo poteka po časovno
določenem razporedu.
Pripravništvo ali delo v izbirnih oblikah
usposabljanja po določbah tega zakona se priznava kot pripravništvo za
opravljanje pravniškega državnega izpita, če traja najmanj šestnajst
mesecev.
V okviru določenega razporeda usposabljanja
ima lahko sodniški pripravnik, ki je v delovnem razmerju na sodišču, po svoji izbiri en mesec prostega časa za pripravo na pravniški
državni izpit.
14. člen
Sodniški pripravnik se usposablja pet
mesecev na civilnopravnem področju na sodiščih in tri mesece na kazenskopravnem
področju na sodiščih ali državnih tožilstvih.
Usposabljanje iz prejšnjega odstavka je
obvezno.
Podrobnejši program sodniškega
pripravništva predpiše minister, pristojen za
pravosodje, posamičen razpored odredi predsednik višjega sodišča.
15. člen
Za izbirno usposabljanje se prizna
usposabljanje magistra prava in univerzitetnega diplomiranega pravnika: 
1.     
na sodišču, 
2.     
na ustavnem sodišču, 
3.     
pri državnem tožilstvu, 
4.     
pri zakonodajnem organu, 
5.     
v državni upravi in v upravah samoupravnih lokalnih skupnosti, 
6.     
pri notarju, 
7.     
pri odvetniku, 
8.     
pri državnem pravobranilstvu, 
9.     
pri pravni fakulteti ali visoki pravni šoli, 
10.  
na pravnih delih v pravni osebi. 
Pripravniki, ki se izbirno usposabljajo za
posamezna področja, se lahko ob soglasju delodajalca za določen čas
usposabljajo tudi v drugih oblikah izbirnega usposabljanja iz 1. do 10. točke prejšnjega odstavka.
16. člen
Čas pripravništva po tem zakonu se všteva v
čas z zakonom zahtevanih praktičnih izkušenj za opravljanje posameznih z
zakonom določenih funkcij oziroma poklicev, če zakon tako določa.
17. člen
Sodniškemu pripravniku je treba zagotoviti,
da se z opravljanjem posameznih pravnih opravil v skladu z zakonom in
izobraževanjem vsestransko usposablja za samostojno pravniško delo. V času sodniškega pripravništva se mora pripravnik udeležiti
obveznih oblik izobraževanja, določenih s programom sodniškega pripravništva.
Obvezne oblike izobraževanja se izvajajo na sodiščih ter v Centru za
izobraževanje v pravosodju. Sodniški pripravnik o svojem delu piše poročilo o
delu.
Nadzor nad usposabljanjem izvaja predsednik
višjega sodišča, na območju katerega se sodniški pripravnik usposablja.
Sodniški pripravnik lahko pod nadzorstvom
sodnika mentorja in ob soglasju strank, ki so navzoče, opravlja posamezna dejanja
na glavni obravnavi, seji senata in drugem naroku.
Sodniki ali druge osebe, ki so določene za
spremljanje dela in obveznih oblik izobraževanja
sodniškega pripravnika, po končanem usposabljanju na posameznem področju
izdelajo pisno mnenje oziroma potrdilo o opravljenih obveznih oblikah
izobraževanja.
Navodilo za sestavo mnenj in potrdil
iz prejšnjega odstavka predpiše minister, pristojen za pravosodje.
18. člen
Sodniški pripravnik, ki je sklenil delovno
razmerje na sodišču, prejema v času pripravništva plačo ter ima druge pravice
in obveznosti, ki so s predpisi določene za javne uslužbence na sodiščih.
III. PRAVNIŠKI DRŽAVNI IZPIT
19. člen
Sodniški pripravnik ob zaključku
pripravništva vloži zahtevo za opravljanje pravniškega državnega izpita (v
nadaljnjem besedilu: izpit).
Zahteva iz prejšnjega odstavka, ki
vsebuje vsaj osebno ime, rojstni datum in naslov prebivališča, se lahko vloži en mesec pred zaključkom pripravništva.
Zahtevi za opravljanje izpita je treba
priložiti dokazila o opravljenem pripravništvu z vsemi
mnenji in potrdili iz četrtega odstavka 17. člena tega
zakona in dokazila o opravljenem izbirnem usposabljanju s podatki o njegovi
vsebini in trajanju.
Z odločbo, s katero se dovoli pristop k
izpitu, se določi tudi čas in kraj opravljanja izpita
ter izpitno komisijo. Od dneva vložitve zahteve iz prvega odstavka tega člena
do dneva opravljanja izpita ne sme preteči več kot dva meseca. Ta rok ne velja v primeru, ko kandidat v zahtevi za opravljanje
izpita izrecno navede, da bi želel izpit opravljati pozneje.
Predsednik izpitne komisije lahko iz
utemeljenih razlogov odloči o spremembi člana izpitne komisije, o čemer obvesti
kandidata pred začetkom opravljanja ustnega dela izpita.
Sodniški pripravnik, ki je opravil sodniško
pripravništvo kot oseba v delovnem razmerju na sodišču, mora v enem letu po
zaključku pripravništva vložiti zahtevo za opravljanje izpita in pristopiti k
izpitu, sicer izgubi pravico opravljati izpit. Minister, pristojen za
pravosodje, lahko ta rok na prošnjo, vloženo iz utemeljenih razlogov pred
potekom roka, podaljša.
19.a člen
Pravico do opravljanja izpita ima tudi
oseba, ki ni opravila pripravništva po tem zakonu, če: 
-       
je bila v rednem delovnem razmerju v trajanju najmanj 32 mesecev s
polnim delovnim časom pri sodnem svetu, sodišču, državnem tožilstvu, državnem
pravobranilstvu, odvetniku, notarju, osebi, ki opravlja dejavnost brezplačne
pravne pomoči s soglasjem ministra, pristojnega za pravosodje, ali ministrstvu,
pristojnem za pravosodje, na pravnih delih po pridobljenem strokovnem naslovu
univerzitetni diplomirani pravnik oziroma magister prava, oziroma je bila v
rednem delovnem razmerju najmanj 48 mesecev s polnim delovnim časom pri
ustavnem sodišču, zakonodajnem organu, v državni upravi in v upravah
samoupravnih lokalnih skupnosti, pri pravni fakulteti, visoki pravni šoli ali v
pravni osebi na pravnih delih po pridobljenem strokovnem naslovu univerzitetni
diplomirani pravnik oziroma magister prava, 
-       
izpolnjuje pogoje iz 6. člena tega zakona, določene za sodniškega
pripravnika, 
-       
je opravila obvezne oblike izobraževanja, ki jih s pravilnikom predpiše
minister, pristojen za pravosodje, zlasti je prisostvovala na obravnavah in
drugih procesnih dejanjih, izdelala osnutke sodnih odločb, se udeleževala
seminarjev in drugih primerljivih oblik izobraževanj. 
Oseba iz prejšnjega odstavka vloži zahtevo
za opravljanje izpita iz 19. člena tega zakona po izpolnitvi vseh pogojev iz
prejšnjega odstavka. K zahtevi mora priložiti vsa dokazila o izpolnjevanju
pogojev, razen dokazil o državljanstvu in poslovni sposobnosti, ki ju za
državljane Republike Slovenije zaradi ugotavljanja pogojev iz prejšnjega
odstavka pridobi ministrstvo, pristojno za pravosodje, brezplačno, pri
upravljavcu matičnega registra na podlagi neposrednega elektronskega dostopa, tako
da navede osebno ime, rojstni datum in naslov prebivališča osebe. Neposredni
elektronski dostop, vključno z omogočanjem ustreznega elektronskega prenosa
podatkov, zagotovi upravljavec matičnega registra. 
Če je oseba pridobila strokovni naslov iz
6. člena tega zakona v Republiki Sloveniji, ji dokazil o strokovnem naslovu ni
treba priložiti, temveč te podatke zaradi ugotavljanja pogojev iz prvega
odstavka tega člena pridobi ministrstvo, pristojno za pravosodje, namesto nje
na visokošolskem zavodu, kjer je pridobila strokovni naslov.
19.b člen
Stroške izpita krije kandidat. Stroške mora
plačati najpozneje v osmih dneh po izstavitvi računa. Višino stroškov predpiše
minister, pristojen za pravosodje, upoštevajoč obseg priznanega dela izpita. 
V odločbi, s katero se posameznemu
kandidatu dovoli pristop k izpitu, se določi višina stroškov izpita, ki jih
mora kandidat plačati na podlagi izstavljenega računa, in navede rok plačila.
Če račun ni plačan v roku iz prejšnjega odstavka, kandidatu ni dovoljen pristop
k izpitu, na kar se kandidata posebej pisno opozori v odločbi. 
Če se kandidat iz upravičenih razlogov ne
udeleži izpita ali iz upravičenih razlogov odstopi med opravljanjem izpita, se
mu del stroškov vrne. Višino vračila določi minister, pristojen za pravosodje,
upoštevajoč fazo izpita, v kateri kandidat odstopi od izpita ali se je ne
udeleži.
20. člen
Pristop k izpitu dovoli minister, pristojen
za pravosodje. Pristop k izpitu se sme zavrniti samo v
naslednjih primerih: 
-       
če kandidat ni opravil pripravništva v skladu z določbami tega zakona, 
-       
če kandidat, ki se prijavi na podlagi 19.a člena tega zakona, ne
izpolnjuje pogojev iz prvega odstavka 19.a člena tega zakona, 
-       
če je kandidat izgubil pravico do opravljanja izpita po šestem odstavku
19. člena tega zakona. 
Kandidatu, ki po tretjem dovoljenem
pristopu ne opravi uspešno izpita, ni dovoljen ponovni pristop.
21. člen
Za pripravo in oceno pisnega dela izpita se
za vsako področje določita po dva člana izpitne komisije, ustni del izpita pa
se opravlja pred šestčlansko komisijo oziroma komisijo
z ustrezno manj člani, upoštevajoč obseg priznanega dela izpita v odločbi o
pristopu k izpitu.
Predsednika državne komisije za pravniški
državni izpit in njene člane imenuje minister, pristojen za pravosodje, za
posamezna področja med izkušenimi sodniki, državnimi tožilci, odvetniki,
notarji in drugimi uglednimi pravnimi strokovnjaki. Predlog za imenovanje
predsednika državne komisije za pravniški državni izpit in njenih članov lahko
dajo predsedniki sodišč, sodni svet, predsednik ustavnega sodišča, državna
tožilstva, odvetniška in notarska zbornica ter pravne fakultete.
22. člen
Z izpitom se preverja, ali je sodniški
pripravnik pridobil potrebna znanja in se praktično usposobil za samostojno
opravljanje pravniških del za opravljanje funkcij oziroma poklica iz 1. člena
tega zakona.
Izpit je sestavljen iz pisnega in ustnega
dela. Ustni del se opravlja za pisnim delom.
23. člen
Pisni del izpita zajema izdelavo pisnih
nalog s kazenskega in civilnega področja. 
24. člen
Pisni del izpita traja za vsako pisno
nalogo po osem ur. Kandidat ima lahko pri pisnem delu izpita pri sebi zakone in
druge predpise ter strokovno pravno literaturo.
V času opravljanja pisnega dela izpita se
kandidat ne more z nikomer posvetovati.
Ugotovljena kršitev določbe prejšnjega
odstavka ima enake posledice kot negativno ocenjena pisna naloga.
24.a člen
Pisne naloge, šifre kandidatov in izdelane
pisne naloge (v nadaljnjem besedilu: izpitno gradivo) veljajo za tajne, dokler
se ocenjene izdelane pisne naloge ne označijo z osebnimi imeni kandidatov.
Izpitno gradivo mora biti označeno kot izpitna tajnost. 
Predsednik državne komisije za pravniški
državni izpit, člani izpitne komisije za pisni del pravniškega državnega
izpita, zapisnikarji in drugi delavci ministrstva, pristojnega za pravosodje,
ter druge osebe, ki jim je dostopno izpitno gradivo, morajo varovati izpitno
tajnost izpitnega gradiva in ravnati z njim v skladu s pravili o izpitni
tajnosti, ki jih določi minister, pristojen za pravosodje. Predsednik državne
komisije za pravniški državni izpit, član izpitne komisije za pisni del
pravniškega državnega izpita in zapisnikar, ki je kršil izpitno tajnost, je
takoj razrešen. 
Osebe iz prejšnjega odstavka, ki ravnajo v
nasprotju s tem zakonom in pravili o izpitni tajnosti, so disciplinsko,
odškodninsko in kazensko odgovorne v skladu z zakonom in drugimi predpisi.
25. člen
Pisni del izpita za posamezno področje
zajema izdelavo sodne odločbe prve stopnje.
26. člen
Pozitivno ocenjen pisni del izpita je pogoj
za opravljanje ustnega dela izpita. Pozitivno je
ocenjena tista naloga, ki sta jo pozitivno ocenila oba člana izpitne komisije;
če sta pozitivni oceni različni, velja povprečna ocena.
Če je negativno ocenjeno le eno področje
pisnega dela izpita in je drugo ocenjeno z najmanj osmimi točkami, kandidat ne
opravlja ustnega dela izpita. V takem primeru lahko
kandidat v naslednjem pisnem roku ponavlja pisni del izpita s področja, ki je
bilo negativno ocenjeno.
Ponovitev iz prejšnjega odstavka se ne šteje
za ponoven pristop k izpitu.
Če kandidat ponovitve izpita ne opravi
uspešno, se šteje, da celotnega izpita ni opravil.
27. člen
Ustni del izpita zajema preverjanje
usposobljenosti kandidata na naslednjih pravnih področjih:
-       
civilno materialno in procesno pravo,
-       
kazensko materialno in procesno pravo,
-       
upravno pravo in upravni postopek ter upravni spor.
-       
temelji gospodarskega prava,
-       
temelji delovnega prava, 
-       
ustavna ureditev, organizacija pravosodja in državne uprave ter temelji
pravne ureditve Evropske unije.
Ustni del izpita traja, kolikor je potrebno
za preverjanje kandidatove usposobljenosti, vendar skupno največ tri ure.
27.a člen
Podrobnejšo vsebino in potek izpita
predpiše minister, pristojen za pravosodje.
28. člen
Pisni in ustni del izpita se ocenita tako,
da se vsaka pisna naloga oceni s točkami od 0 do 10 in vsako področje ustnega
dela izpita s točkami od 0 do 10.
Posamezno področje izpita je uspešno
opravljeno, če je ocenjeno najmanj s 6 točkami.
Za skupno pozitivno oceno izpita mora
kandidat zbrati najmanj 48 točk, oziroma ustrezno
nižje povprečje točk, upoštevajoč obseg priznanega dela izpita v odločbi o
pristopu k izpitu, pri čemer nobeno od posameznih področij ne sme biti ocenjeno
z manj kot 6 točkami.
Če kandidat skupno zbere 48 točk, oziroma
ustrezno nižje povprečje točk, upoštevajoč obseg priznanega dela izpita v
odločbi o pristopu k izpitu, pa le eno od področij ustnega dela izpita ni
ocenjeno kot uspešno, lahko kandidat v naslednjem
izpitnem roku ponavlja izpit s tega področja.
Ponovitev izpita iz prejšnjega odstavka se
ne šteje za ponoven pristop k izpitu.
Če kandidat ponovitve izpita ne opravi
uspešno, se šteje, da celotnega izpita ni opravil.
29. člen
Kandidatu, ki je uspešno opravil izpit,
izda izpitna komisija potrdilo o opravljenem izpitu. Potrdilo podpiše
predsednik izpitne komisije, podeli pa ga minister,
pristojen za pravosodje, oziroma funkcionar ali javni uslužbenec, ki ga
minister, pristojen za pravosodje, pooblasti, na podelitvi v prostorih ministrstva,
pristojnega za pravosodje. 
Do izdaje in prejema potrdila o opravljenem
izpitu iz prejšnjega odstavka se uspešnost opravljenega izpita izkazuje z
začasnim potrdilom o opravljenem izpitu, ki ga kandidatu neposredno po izpitu
izda in podeli izpitna komisija. Začasno potrdilo podpiše predsednik izpitne komisije.
Doseženo število točk na izpitu se ne
vpisuje v potrdilo.
29.a člen
V mnenja in potrdila iz četrtega odstavka
17. člena tega zakona, zapisnik o izpitu in pisni nalogi ima vpogled kandidat
in pristojni organ v postopku izbire za sklenitev delovnega razmerja oziroma
izvolitev ali imenovanje na funkcijo v pravosodnem organu.
30. člen
Zaradi spremljanja stanja na področju
opravljanja izpitov in opravljanja drugih nalog iz tega zakona vodi
ministrstvo, pristojno za pravosodje, evidenco opravljanja pravniških državnih
izpitov.
Evidenca iz prejšnjega odstavka vsebuje
naslednje osebne podatke kandidatov, ki opravljajo pravniški državni izpit: 
-       
osebno ime; 
-       
datum in kraj rojstva; 
-       
stalno oziroma začasno prebivališče; 
-       
podatek o obliki sodniškega pripravništva, ki jo je opravljal kandidat
pred izpitom; 
-       
podatek o višjem sodišču, na območju katerega se je kandidat
usposabljal; 
-       
datum izpita; 
-       
podatke o tem, ali izpit opravlja prvič ali ga ponavlja; 
-       
uspeh in ocene, dosežene na izpitu. 
Evidenca iz prejšnjega odstavka se hrani
trajno. 
Pri izdelavi statističnih analiz se smejo
osebni podatki uporabljati in objavljati tako, da identiteta osebe ni razvidna.
IV. ŠTIPENDIRANJE ZA POTREBE PRAVOSODNIH ORGANOV
31. člen
Štipendije za potrebe pravosodnih organov v
Republiki Sloveniji (v nadaljnjem besedilu: pravosodne štipendije) podeljuje
ministrstvo, pristojno za pravosodje.
Sredstva za štipendije po prejšnjem
odstavku se zagotavljajo s proračunom Republike Slovenije.
32. člen
Pravosodne štipendije se podeljujejo
študentom prava.
Pri podelitvi štipendij študentom se
upošteva njihova sposobnost, ki zagotavlja uspešno šolanje.
33. člen
Minister, pristojen za pravosodje, predpiše merila za
podeljevanje pravosodnih štipendij, postopek določanja višine štipendij ter
postopek dodeljevanja štipendij.

Zakon o pravniškem državnem izpitu (Uradni
list RS, št. 13/94)
vsebuje naslednje prehodne in končne določbe:
»V. PREHODNE IN KONČNE DOLOČBE
34. člen
Z izpitom po določbah tega zakona je
izenačen pravosodni izpit in z njim izenačeni izpiti po doslej veljavnih
predpisih.
Diplomiranemu pravniku, ki je opravil
upravni ali drug strokovni izpit kot diplomirani pravnik, se prizna del
pravniškega državnega izpita, ki vsebinsko ustreza že opravljenemu izpitu.
O priznanju dela izpita po prejšnjem
odstavku odloči minister za pravosodje v odločbi o pristopu k izpitu.
35. člen
Diplomiranemu pravniku, ki ima, preden se
pričnejo uporabljati določbe tega zakona, opravljeno prakso v eni od oblik
izbirnega usposabljanja po določbah tega zakona, se opravljena praksa všteje v
čas pripravništva, ki ga določa ta zakon.
O vštevanju opravljene prakse v
pripravništvo po prejšnjem odstavku odloči minister za pravosodje.
36. člen
Če je z zakonom določeno, da opravlja tuj
državljan preizkusni izpit o poznavanju pravnega reda Republike Slovenije,
Vlada Republike Slovenije podrobneje predpiše vsebino in način opravljanja
preizkusnega izpita v skladu z določbami III. poglavja tega zakona, do pričetka
uporabe tega zakona pa v skladu s predpisi, ki urejajo pravosodni izpit.
Preizkusni izpit iz prejšnjega odstavka se
opravlja ustno.
37. člen
Diplomirani pravniki, ki ob pričetku
uporabe tega zakona izpolnjujejo pogoje za opravljanje pravosodnega izpita
oziroma opravljajo pripravništvo v pravosodnih organih ali pri odvetnikih
zaradi pridobitve pravice pristopa k pravosodnemu izpitu, nadaljujejo
usposabljanje in opravljajo pravosodni izpit po doslej veljavnih predpisih.
Diplomirani pravniki, ki ob pričetku
uporabe tega zakona opravljajo pripravništvo v drugih državnih organih,
pridobijo po enoletni pripravniški dobi v skladu s tem zakonom pravico do
enoletnega sodniškega pripravništva; lahko pa pripravništvo zaključijo z
upravnim izpitom po doslej veljavnih predpisih.
38. člen
Z dnem, ko se začne uporabljati ta zakon,
se za pripravništvo in strokovne izpite na sodiščih, prenehajo uporabljati
določbe II. in III. poglavja zakona o pripravništvu, strokovnih izpitih in
izpopolnjevanju strokovne izobrazbe delavcev v državni upravi in pravosodju
(Uradni list SRS, št. 8/80 in 27/85).
39. člen
Določbe tega zakona se pričnejo uporabljati
1. januarja 1995.
Če do datuma iz prejšnjega odstavka niso
uveljavljeni izvršilni predpisi po določbah tega zakona, se do njihove
uveljavitve smiselno uporabljajo izvršilni predpisi, izdani na podlagi zakona
iz prejšnjega člena, kolikor niso v nasprotju z določbami tega zakona.
40. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembi zakona o pravniškem državnem
izpitu (Uradni list RS, št. 71/94)
vsebuje naslednjo končno določbo:
»2. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah zakona o pravniškem
državnem izpitu – ZPDI-B (Uradni list RS, št. 5/99)
spreminja 37. člen zakona tako, da se glasi:
»37. člen
Diplomirani pravniki, ki ob pričetku
uporabe tega zakona izpolnjujejo pogoje za opravljanje pravosodnega izpita
oziroma opravljajo pripravništvo v pravosodnih organih ali pri odvetnikih
zaradi pridobitve pravice pristopa k pravosodnemu izpitu, nadaljujejo
usposabljanje in opravljajo pravosodni izpit po doslej veljavnih predpisih, vendar najkasneje do 1. 7. 1999, po tem datumu pa opravljajo
pravniški državni izpit.
Diplomirani pravniki, ki ob pričetku
uporabe tega zakona opravljajo pripravništvo v drugih državnih organih,
pridobijo po enoletni pripravniški dobi v skladu s tem zakonom pravico do
enoletnega sodniškega pripravništva; lahko pa pripravništvo zaključijo z
upravnim izpitom po doslej veljavnih predpisih.«;
ter vsebuje naslednjo prehodno in končno
določbo:
»10. člen
Za oblikovanje prednostnega vrstnega reda
po tem zakonu se upoštevajo tudi vse popolne prijave za opravljanje
pripravništva, prispele k predsedniku višjega sodišča do uveljavitve tega
zakona.
11. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah zakona o pravniškem
državnem izpitu – ZPDI-C (Uradni list RS, št. 55/03)
spreminja 34. člen zakona tako, da se glasi:
»34. člen
Z izpitom po določbah tega zakona je
izenačen pravosodni izpit in z njim izenačeni izpiti po doslej veljavnih
predpisih.
Diplomiranemu pravniku, ki je opravil
upravni ali drug strokovni izpit kot diplomirani pravnik, se prizna del
pravniškega državnega izpita, ki vsebinsko ustreza že opravljenemu izpitu. (črtan)
O priznanju dela izpita po prejšnjem
odstavku odloči minister za pravosodje v odločbi o pristopu k izpitu. (črtan)«;
ter vsebuje naslednje prehodne in končno
določbo:
»PREHODNE IN KONČNE DOLOČBA
23. člen
Predsedniki višjih sodišč posredujejo
ministru, pristojnemu za pravosodje, veljavne prednostne vrstne rede, sprejete
do dneva uveljavitve tega zakona, z vsemi podatki po 10.a členu zakona v enem
mesecu po uveljavitvi tega zakona.
24. člen
Minister, pristojen za pravosodje, uskladi
pravilnik iz tretjega odstavka 14. člena zakona ter izda pravilnik iz 27.a
člena zakona v enem mesecu po uveljavitvi tega zakona. 
Minister, pristojen za pravosodje, uskladi
navodilo iz petega odstavka 17. člena zakona v enem mesecu po uveljavitvi tega
zakona.
25. člen
Določbe četrtega odstavka 8. člena in 11.a
člena zakona se uporabljajo za pripravnike, ki sklenejo delovno razmerje po
uveljavitvi tega zakona. 
Določbe 8. člena tega zakona (14. člen
zakona) in 10. člena tega zakona (17. člen zakona) ter prvega odstavka 11.
člena tega zakona (tretji odstavek 19. člena zakona) se uporabljajo za osebe,
ki začnejo opravljati sodniško pripravništvo po uskladitvi oziroma uveljavitvi
pravilnika iz prvega odstavka prejšnjega člena. 
Določbe 13. člena tega zakona (21. člen
zakona), 14. člena tega zakona (23. člen zakona), 15. člena tega zakona (25.
člen zakona), 16. člena tega zakona (26. člen zakona) in 19. člena tega zakona
(28. člen zakona) se uporabljajo za osebe, ki se prijavijo k opravljanju
pravniškega državnega izpita po uskladitvi oziroma uveljavitvi pravilnika iz
prvega odstavka prejšnjega člena. 
Za sodniške pripravnike, ki so zaključili
pripravništvo pred uveljavitvijo tega zakona, začne teči rok iz šestega
odstavka 19. člena zakona z dnem uveljavitve tega zakona.
26. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
pravniškem državnem izpitu – ZPDI-D (Uradni list RS, št. 111/07)
vsebuje naslednje prehodne in končne določbe:
»PREHODNE IN KONČNE DOLOČBE
25. člen
Minister, pristojen za pravosodje, izda
pravilnik iz tretjega odstavka 6. člena zakona v treh mesecih po uveljavitvi
tega zakona. 
Minister, pristojen za pravosodje, izda
pravilnik iz prvega odstavka 19.a člena zakona v treh mesecih po uveljavitvi
tega zakona. 
Minister, pristojen za pravosodje, izda
pravila iz drugega odstavka 24.a člena zakona v treh mesecih po uveljavitvi
tega zakona. 
Minister, pristojen za pravosodje, uskladi
pravilnik iz tretjega odstavka 14. člena zakona v treh mesecih po uveljavitvi
tega zakona. 
Vlada Republike Slovenije in minister,
pristojen za pravosodje, določita število pripravniških mest iz 5. člena zakona
v treh mesecih po uveljavitvi tega zakona.
26. člen
Osebe, ki so nastopile sodniško
pripravništvo pred dnem začetka uporabe tega zakona, zaključijo sodniško pripravništvo
po dosedaj veljavnih predpisih. 
Dokler podatki iz matičnih knjig na podlagi
35. člena Zakona o matičnem registru (Uradni list RS, št. 37/03) niso preneseni
v matični register, pridobi predsednik višjega sodišča v skladu z drugim
odstavkom 7. člena zakona oziroma ministrstvo, pristojno za pravosodje, v
skladu z drugim odstavkom 19.a člena zakona podatek o državljanstvu in poslovni
sposobnosti pri upravljavcu matičnega registra na podlagi pisnega zaprosila.
27. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne tri mesece
po uveljavitvi. 
Do začetka uporabe tega zakona se
uporabljajo določbe Zakona o pravniškem državnem izpitu (Uradni list RS, št.
83/03 - uradno prečiščeno besedilo).«.

Zakon za uravnoteženje javnih financ –ZUJF (Uradni
list RS, št. 40/12)
določa tudi:
»V. DEL
PREHODNE IN KONČNE DOLOČBE SPREMEMB IN DOPOLNITEV ZAKONOV,
TRAJNIH UKREPOV IN ZAČASNIH UKREPOV
21. Zakon
o pravniškem državnem izpitu
234. člen
Osebe, ki so se k izpitu prijavile pred
uveljavitvijo tega zakona, opravljajo izpit po dosedanjih predpisih.
ter vsebuje naslednjo končno določbo:
»VI. DEL
KONČNA DOLOČBA
251. člen
(začetek veljavnosti)
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
odvetništvu – ZOdv-F (Uradni list RS, št. 36/19)
vsebuje naslednjo končno določbo:
»11. člen
Ta zakon začne veljati petnajsti dan po
objavi v Uradnem listu Republike Slovenije.«.