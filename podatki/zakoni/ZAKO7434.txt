1. člen
(vsebina zakona)
Ta zakon ureja sklenjeno partnersko zvezo (v nadaljnjem
besedilu: partnerska zveza), nesklenjeno partnersko zvezo in napotuje na
smiselno uporabo določb zakona, ki ureja zakonsko zvezo.
2. člen
(partnerska zveza)
(1) Partnerska zveza je življenjska skupnost dveh žensk ali
dveh moških, katere sklenitev, pravne posledice in prenehanje ureja ta zakon.
(2) Taka zveza ima na vseh pravnih področjih enake pravne
posledice kot jih ima zakonska zveza, razen če ta zakon določa drugače.
(3) Partnerja partnerske zveze ne moreta skupaj posvojiti
otroka. Partnerja partnerske zveze nista upravičena do postopkov oploditve z
biomedicinsko pomočjo.
3. člen
(nesklenjena partnerska zveza)
(1) Nesklenjena partnerska zveza je dalj časa trajajoča življenjska
skupnost dveh žensk ali dveh moških, ki nista sklenila partnerske zveze, in ni
razlogov, zaradi katerih bi bila partnerska zveza med njima neveljavna.
(2) Taka zveza ima v razmerju med njima enake pravne
posledice po tem zakonu, kakor če bi sklenila partnersko zvezo. Nesklenjena
partnerska zveza ima enake pravne posledice kot zunajzakonska skupnost tudi na
tistih pravnih področjih, na katerih ima pravne posledice zunajzakonska
skupnost, razen če ta zakon določa drugače.
(3) Če je odločitev o pravici ali obveznosti odvisna od
vprašanja obstoja življenjske skupnosti iz prvega odstavka tega člena, se o tem
vprašanju odloči v postopku za ugotovitev te pravice ali obveznosti. Odločitev
o tem vprašanju ima pravni učinek samo v zadevi, v kateri je bilo to vprašanje
rešeno.
(4) Partnerja nesklenjene partnerske zveze ne moreta skupaj
posvojiti otroka. Partnerja nesklenjene partnerske zveze nista upravičena do
postopkov oploditve z biomedicinsko pomočjo.
4. člen
(smiselna uporaba določb o zakonski zvezi)
(1) Za temelj partnerske zveze in enakopravnost partnerjev ali
partneric (v nadaljnjem besedilu: partnerja) partnerske zveze se smiselno
uporabljajo določbe zakona, ki ureja zakonsko zvezo o temelju zakonske zveze in
enakopravnosti zakoncev.
(2) Pogoji za sklenitev in veljavnost partnerske zveze se
presojajo smiselno v skladu s pogoji za sklenitev in veljavnost zakonske zveze,
kot jih določa zakon, ki ureja zakonsko zvezo.
(3) Ne glede na prejšnji odstavek je za sklenitev partnerske zveze
potrebno, da sta osebi, ki sklepata partnersko zvezo, istega spola.
(4) Ne glede na drugi odstavek tega člena partnerske zveze ne
more skleniti oseba, dokler njena prej sklenjena zakonska zveza, registrirana
istospolna partnerska skupnost ali partnerska zveza ne preneha ali ni
razveljavljena.
(5) Za postopek pred sklenitvijo partnerske zveze se smiselno
uporabljajo določbe o postopku pred sklenitvijo zakonske zveze, kot jih določa
zakon, ki ureja zakonsko zvezo.
(6) Za sklenitev partnerske zveze se smiselno uporabljajo
določbe o sklenitvi zakonske zveze, kot jih določa zakon, ki ureja zakonsko
zvezo.
(7) Za neveljavnost partnerske zveze se smiselno uporabljajo določbe
o neveljavni zakonski zvezi, kot jih določa zakon, ki ureja zakonsko zvezo.
(8) Za pravice in dolžnosti partnerjev partnerske zveze se
smiselno uporabljajo določbe o pravicah in dolžnostih zakoncev, kot jih določa
zakon, ki ureja zakonsko zvezo.
(9) Za premoženjska razmerja med partnerjema partnerske zveze
se smiselno uporabljajo določbe o premoženjskih razmerjih med zakonci, kot jih
določa zakon, ki ureja zakonsko zvezo.
(10) Za prenehanje partnerske zveze se smiselno uporabljajo določbe
o prenehanju zakonske zveze, kot jih določa zakon, ki ureja zakonsko zvezo.
(11) Za razmerja med razvezanima partnerjema partnerske zveze
se smiselno uporabljajo določbe o razmerjih med razvezanima zakoncema, kot jih
določa zakon, ki ureja zakonsko zvezo.
PREHODNE IN KONČNE DOLOČBE
5. člen
(prenehanje veljavnosti Zakona o registraciji istospolne
partnerske skupnosti in preoblikovanje registrirane istospolne partnerske
skupnosti v partnersko zvezo)
(1) Z dnem začetka uporabe tega zakona preneha veljati Zakon
o registraciji istospolne partnerske skupnosti (Uradni list RS, št. 65/05,
55/09 – odl. US in 18/16 – odl. US), uporablja pa se še šest mesecev po začetku
uporabe tega zakona. Od začetka uporabe tega zakona ni mogoče registrirati
novih istospolnih partnerskih skupnosti po Zakonu o registraciji istospolne partnerske
skupnosti (Uradni list RS, št. 65/05, 55/09 – odl. US in 18/16 – odl. US).
(2) Registrirana istospolna partnerska skupnost se s tem
zakonom šest mesecev po dnevu začetka uporabe tega zakona preoblikuje v
partnersko zvezo, če partnerja ne podata izjave iz tretjega ali četrtega
odstavka tega člena in če so izpolnjeni pogoji za nastanek partnerske zveze kot
jih določa ta zakon. Upravne enote v petnajstih dneh po dnevu začetka uporabe
tega zakona obvestijo partnerja registrirane istospolne partnerske skupnosti o
preoblikovanju registrirane istospolne partnerske skupnosti v partnersko zvezo
po tem zakonu, o možnosti izjave iz tretjega ali četrtega odstavka tega člena,
o roku za podajo te izjave in o pravnih posledicah podane izjave. Za obvestitev
partnerjev registrirane istospolne partnerske skupnost iz prejšnjega stavka se
uporabljajo določbe zakona, ki ureja splošni upravni postopek, o osebnem
vročanju.
(3) Če partnerja registrirane istospolne partnerske skupnosti
do dneva pred potekom šestih mesecev po dnevu začetka uporabe tega zakona pred
matičarjem izjavita, da želita preoblikovanja registrirane istospolne
partnerske skupnosti v partnersko zvezo po tem zakonu, se registrirana
istospolna partnerska skupnost preoblikuje v partnersko zvezo z dnem njune
izjave.
(4) Če partnerja registrirane istospolne partnerske skupnosti
ali eden od njiju do dneva pred potekom šestih mesecev po dnevu začetka uporabe
tega zakona pred matičarjem izjavita, da ne želita preoblikovanja registrirane
istospolne partnerske skupnosti v partnersko zvezo po tem zakonu, registrirana
istospolna partnerska skupnost preneha z dnem njune izjave.
(5) Za spremembo priimka partnerjev partnerske zveze ob
preoblikovanju registrirane istospolne partnerske skupnosti v partnersko zvezo
se smiselno uporabljajo določbe zakona, ki ureja osebno ime. Če se partnerja v
postopku preoblikovanja registrirane istospolne partnerske skupnosti v
partnersko zvezo ne izjavita o obliki priimka po preoblikovanju partnerske skupnosti,
ohranita priimek, ki ga ima vsak od njiju ob preoblikovanju registrirane
istospolne partnerske skupnosti v partnersko zvezo.
(6) Določbe Zakona o registraciji istospolne partnerske
skupnosti (Uradni list RS, št. 65/05, 55/09 – odl. US in 18/16 – odl. US), ki
urejajo pravne posledice prenehanja registrirane istospolne partnerske
skupnosti, se uporabljajo glede pravic in obveznosti partnerjev registrirane
istospolne partnerske skupnosti po prenehanju registrirane istospolne
partnerske skupnosti tudi po preteku roka iz prvega odstavka tega člena.
(7) Postopki prenehanja registrirane istospolne partnerske skupnosti
in spori o razveljavitvi registracije istospolne partnerske skupnosti, ki so
bili začeti pred začetkom uporabe tega zakona, se dokončajo po določbah Zakona
o registraciji istospolne partnerske skupnosti (Uradni list RS, št. 65/05,
55/09 – odl. US in 18/16 – odl. US). Če pride do pravnomočne odločitve o
obstoju registrirane istospolne partnerske skupnosti po začetku uporabe tega
zakona, začne teči rok iz prvega, drugega, tretjega in četrtega odstavka tega
člena z dnem pravnomočne odločitve, za preoblikovanje v partnersko zvezo pa se
uporabljajo določbe tega člena.
(8) Za obvestitev partnerjev registrirane istospolne
partnerske skupnosti, za vodenje postopka preoblikovanja registrirane istospolne
partnerske skupnosti v partnersko zvezo in vpis preoblikovanja v matični
register je krajevno pristojna upravna enota, pri kateri je bila istospolna
partnerska skupnost registrirana oziroma vpisana.
6. člen
(vpis v matični register)
(1) Z dnem uveljavitve tega zakona se do uskladitve zakona, ki
ureja matični register, podatki o sklenitvi, neveljavnosti in prenehanju
partnerske zveze vpisujejo v matični register v skladu z določbami zakona, ki
ureja matični register, in tega zakona.
(2) Za vpis podatkov iz prejšnjega odstavka v matični
register se smiselno uporabljajo določbe o vpisu sklenitve, neveljavnosti in
prenehanja zakonske zveze, kot jih določa zakon, ki ureja matični register.
(3) Za vpis partnerske zveze, sklenjene v tujini, v matični
register se smiselno uporabljajo določbe zakona, ki ureja matični register, ki
se nanašajo na vpis matičnih dejstev, nastalih v tujini. Partnerska zveza,
sklenjena v tujini, se vpiše v matični register, če ima takšna zveza v državi
sklenitve enake pravne posledice, kot jih ima zakonska zveza med moškim in
žensko v Republiki Sloveniji in če so izpolnjeni pogoji iz drugega, tretjega in
četrtega odstavka 4. člena tega zakona.
(4) Do ureditve v področnih zakonih imajo uporabniki, ki
imajo zakonsko podlago za pridobivanje podatka o zakonski zvezi ali
registrirani istospolni partnerski skupnosti, pravico iz centralnega registra
prebivalstva in matičnega registra pridobiti tudi podatke o sklenitvi,
neveljavnosti in prenehanju partnerske zveze.
7. člen
(sprememba priimka partnerjev partnerske zveze)
Z dnem uveljavitve tega zakona se do uskladitve zakona, ki
ureja osebno ime, za spremembo priimka partnerjev partnerske zveze ob
sklenitvi, razvezi in razveljavitvi partnerske zveze smiselno uporabljajo
določbe zakona, ki ureja osebno ime.
8. člen
(prenehanje veljavnosti podzakonskega predpisa)
(1) Z dnem začetka uporabe tega zakona preneha veljati
Pravilnik o registraciji istospolnih partnerskih skupnosti (Uradni list RS, št.
55/06 in 91/11), uporablja pa se še šest mesecev po začetku uporabe tega
zakona.
(2) Minister, pristojen za notranje zadeve v šestih mesecih
po uveljavitvi tega zakona uskladi Pravilnik o izvrševanju zakona o matičnem
registru (Uradni list RS, št. 40/05 in 69/09) z določbami tega zakona.
9. člen
(prenehanje uporabe določb)
Določbe drugega zakona ali podzakonskega predpisa, ki
določajo pravne posledice registrirane istospolne partnerske skupnosti, se šest
mesecev po začetku uporabe tega zakona prenehajo uporabljati.
10. člen
(uveljavitev in začetek uporabe zakona)
Ta zakon začne veljati petnajsti dan po objavi v Uradnem
listu Republike Slovenije, uporabljati pa se začne devet mesecev po njegovi
uveljavitvi.
Št. 542-08/15-18/35
Ljubljana, dne 21. aprila 2016
EPA 967-VII
Državni zbor
Republike Slovenije
dr. Milan Brglez l.r.
Predsednik