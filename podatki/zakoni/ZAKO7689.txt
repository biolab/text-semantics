I. SPLOŠNE DOLOČBE
1. člen
(vsebina zakona)
Ta zakon določa interventne ukrepe za odpravo posledic
pozebe, ki je prizadela Republiko Slovenijo v kmetijski proizvodnji med 21. in
22. aprilom 2017 (v nadaljnjem besedilu: odprava posledic pozebe), kot
pomoč prizadetim kmetijskim gospodarstvom zaradi neugodnih vremenskih razmer,
ki jih je mogoče enačiti z naravnimi nesrečami.
2. člen
(subsidiarna uporaba drugih predpisov)
Za vsa vprašanja, ki niso urejena s tem zakonom, se
uporabljajo predpisi, ki urejajo varstvo pred naravnimi nesrečami, in predpisi,
ki urejajo odpravo posledic naravnih nesreč.
3. člen
(neugodne vremenske razmere)
(1) Pojem neugodne vremenske razmere, ki jih je mogoče
enačiti z naravnimi nesrečami, za potrebe tega zakona ustreza pojmu slabe
vremenske razmere, ki jih je mogoče enačiti z naravnimi nesrečami, iz 16. točke
2. člena Uredbe Komisije (EU) št. 702/2014 z dne 25. junija 2014
o razglasitvi nekaterih vrst pomoči v kmetijskem in gozdarskem sektorju ter na
podeželju za združljive z notranjim trgom z uporabo členov 107 in 108 Pogodbe o
delovanju Evropske unije (UL L št. 193 z dne 1. julija 2014, str. 1;
v nadaljnjem besedilu: Uredba 702/2014/EU) in 34. točke petintridesetega
odstavka v podpoglavju 2.4 I. dela Smernic o državni pomoči v kmetijskem in
gozdarskem sektorju ter na podeželju za obdobje 2014–2020 (UL C št. 204 z
dne 1. julija 2014, str. 1), zadnjič spremenjenih s Sporočilom Komisije o
spremembi Smernic Evropske unije o državni pomoči v kmetijskem in gozdarskem
sektorju ter na podeželju za obdobje od 2014 do 2020 (UL C št. 390 z dne
24. novembra 2015, str. 4; v nadaljnjem besedilu: Smernice EU).
(2) Vlada potrdi značaj razmer kot neugodne vremenske
razmere, ki jih je mogoče enačiti z naravnimi nesrečami, če iz končne ocene
škode na posameznih kmetijskih pridelkih izhaja, da poškodovanost presega 30
odstotkov njihove običajne letne kmetijske proizvodnje, kot jo določa četrti
odstavek 45. člena Uredbe o metodologiji za ocenjevanje škode (Uradni list
RS, št. 67/03, 79/04, 33/05, 81/06 in 68/08), in je škoda večja od 0,3
promila načrtovanih prihodkov državnega proračuna.
4. člen
(končna ocena škode)
(1) Podlaga za ukrepe za odpravo posledic pozebe je končna
ocena škode, ki jo pripravi državna komisija za ocenjevanje škode v skladu s
predpisi, ki urejajo varstvo pred naravnimi nesrečami (v nadaljnjem besedilu:
končna ocena škode), in jo potrdi Vlada Republike Slovenije (v nadaljnjem
besedilu: vlada).
(2) Končni oceni škode se priložijo stroški ocenjevanja
škode, ki jih ob potrjevanju končne ocene škode določi in potrdi vlada.
Sredstva za ocenjevanje škode se zagotovijo iz sredstev proračunske rezerve za leto
2017.
5. člen
(ukrepi za odpravo posledic pozebe)
Ukrepi za odpravo posledic pozebe po tem zakonu so:
1.     
odstopanja glede zmanjšanja ali odpisa prispevkov za pokojninsko in
invalidsko zavarovanje za kmete iz Zakona o pogojih, pod katerimi se kmetom
zmanjšani ali odpisani prispevki štejejo za plačane (Uradni list RS,
št. 48/92 in 21/95; v nadaljnjem besedilu: ZPKZ) za izvajanje Uredbe
Komisije (EU) št. 1408/2013 z dne 18. decembra 2013 o uporabi členov
107 in 108 Pogodbe o delovanju Evropske unije pri pomoči de minimis v
kmetijskem sektorju (UL L št. 352 z dne 24. decembra 2013, str. 9; v
nadaljnjem besedilu: Uredba 1408/2013/EU);
2.     
delni ali celotni odpis zakupnin pri Skladu kmetijskih zemljišč in
gozdov Republike Slovenije (v nadaljnjem besedilu: SKZGRS) za izvajanje Uredbe
št. 1408/2013/EU;
3.     
nakup grozdja z drugih vinorodnih območij za fizične osebe, ki niso
samostojni podjetniki posamezniki (v nadaljnjem besedilu: nakup grozdja z
drugih vinorodnih območij);
4.     
nakup sadja z drugih kmetij za kmetije, ki opravljajo dopolnilno
dejavnost predelave sadja (v nadaljnjem besedilu: nakup sadja z drugih kmetij);
5.     
pomoč najbolj prizadetim kmetijskim gospodarstvom, dejavnim v primarni
kmetijski proizvodnji v sadjarstvu in vinogradništvu, za izvajanje Uredbe
702/2014/EU in Smernic EU;
6.     
subvencioniranje obrestne mere za posojila Slovenskega regionalno
razvojnega sklada, za izvajanje Uredbe 1408/2013/EU.
II. UKREPI ZA ODPRAVO POSLEDIC POZEBE
1. Odstopanja glede zmanjšanja ali odpisa prispevkov
za pokojninsko in invalidsko zavarovanje za kmete
6. člen
(podlaga za zmanjšanje ali odpis)
(1) Ne glede na prvi odstavek 3. člena in drugi odstavek
8. člena ZPKZ se prispevki zavarovancem oziroma zavarovankam (v nadaljnjem
besedilu: zavarovanec) lahko zmanjšajo ali odpišejo zaradi odprave posledic
pozebe po ZPKZ na podlagi končne ocene škode.
(2) Zmanjšanje ali odpis prispevkov za pokojninsko in
invalidsko zavarovanje za kmete se odobri pod pogoji iz ZPKZ in v skladu z
Uredbo 1408/2013/EU.
7. člen
(podaljšanje roka za vložitev zahtevka)
Ne glede na 9. člen ZPKZ lahko zavarovanec pri
pristojnem davčnem organu zaradi škode, ki je nastala zaradi posledic pozebe,
vloži zahtevo za odpis ali zmanjšanje prispevkov za pokojninsko in invalidsko
zavarovanje za kmete v 60 dneh po uveljavitvi tega zakona.
2. Delni ali celotni odpis zakupnin pri SKZGRS
8. člen
(zakupnine pri SKZGRS)
(1) SKZGRS delno ali v celoti odpiše zakupnine na podlagi končne
ocene škode.
(2) Zakupnina se odpiše v višini potrjene stopnje
poškodovanosti, kot je določena v skladu s predpisom, ki ureja metodologijo za
ocenjevanje škode (v nadaljnjem besedilu: stopnja poškodovanosti), če je
stopnja poškodovanosti iz končne ocene škode na parceli v zakupu nad 50 do
vključno 80 odstotkov.
(3) Zakupnina se odpiše v celoti, če je stopnja
poškodovanosti iz končne ocene škode na parceli v zakupu več kot 80 odstotkov.
(4) Odpis zakupnine SKZGRS odobri pod pogoji iz tega člena v
skladu z Uredbo 1408/2013/EU.
(5) Glede podrobnejših pogojev odpisa zakupnin se smiselno uporablja
akt SKZGRS, ki ureja zakup kmetij in kmetijskih zemljišč.
3. Nakup grozdja z drugih vinorodnih območij
9. člen
(nakup grozdja z drugih vinorodnih območij)
Ne glede na tretji stavek četrtega odstavka 13. člena
Zakona o vinu (Uradni list RS, št. 105/06, 72/11, 90/12 – ZdZPVHVVR,
111/13 in 27/17 – ZKme-1D) lahko fizične osebe, ki niso samostojni podjetniki
posamezniki in so utrpeli škodo na vinogradih po pozebi, za pridelavo mošta,
vina in drugih proizvodov iz grozdja dokupijo tudi grozdje letnika 2017, ki ni
pridelano v vinorodnem okolišu oškodovanega pridelovalca grozdja.
4. Nakup sadja z drugih kmetij
10. člen
(nakup sadja z drugih kmetij)
Ne glede na drugi odstavek 10. člena Uredbe o
dopolnilnih dejavnostih na kmetiji (Uradni list RS, št. 57/15; v
nadaljnjem besedilu: Uredba) se v koledarskem letu 2017 nosilcem dopolnilnih
dejavnosti na kmetiji, ki imajo dovoljenje za opravljanje dopolnilnih
dejavnosti proizvodnja sadnih in zelenjavnih sokov, predelava in konzerviranje
sadja in zelenjave, proizvodnja kisa ter proizvodnja žganih pijač, dovoljuje
dokup sadja z drugih kmetij na območju Republike Slovenije v količini, ki ne
presega povprečne količine sadja v zadnjih dveh koledarskih letih pred letom
2017, če so bili sadovnjaki na teh kmetijah ocenjeni s stopnjo poškodovanosti v
povprečju najmanj 60 odstotkov.
5. Pomoč najbolj prizadetim kmetijskim gospodarstvom,
dejavnim v primarni kmetijski proizvodnji v sadjarstvu oziroma vinogradništvu
11. člen
(odločitev o uporabi sredstev za odpravo posledic pozebe)
(1) Vlada odloči o uporabi sredstev za odpravo posledic
pozebe v sadjarstvu in vinogradništvu na podlagi končne ocene škode in predloga
za odpravo posledic pozebe, ki ji ga v obravnavo predloži ministrstvo,
pristojno za varstvo pred naravnimi in drugimi nesrečami.
(2) Predlog za odpravo posledic pozebe v primarni kmetijski proizvodnji
v sadjarstvu in vinogradništvu obsega okvirne predloge možnih ukrepov, na
podlagi katerih se izdela program odprave posledic pozebe, ki obsegajo škodo v
sadjarstvu in vinogradništvu.
12. člen
(program odprave posledic pozebe v sadjarstvu
in vinogradništvu)
(1) Program odprave posledic pozebe v sadjarstvu in
vinogradništvu sprejme vlada. V obravnavo ji ga predloži ministrstvo, pristojno
za kmetijstvo, če ga potrdi komisija za odpravo posledic škode v kmetijstvu v
skladu z zakonom, ki ureja odpravo posledic naravnih nesreč, in k njemu da
soglasje ministrstvo, pristojno za finance.
(2) Program odprave posledic pozebe v sadjarstvu in
vinogradništvu se sprejme najpozneje v treh mesecih po tem, ko vlada potrdi
končno oceno škode, sredstva za odpravo posledic pozebe v sadjarstvu in
vinogradništvu pa se izplačajo najpozneje v štirih letih po nastanku škode.
13. člen
(vsebina programa odprave posledic pozebe v sadjarstvu in
vinogradništvu)
V programu odprave posledic pozebe v sadjarstvu in
vinogradništvu se določijo:
-       
sadne vrste ter tisti sadovnjaki in vinogradi, v katerih je proizvodnja
zaradi posledic pozebe na posamezni grafični enoti rabe kmetijskega
gospodarstva (v nadaljnjem besedilu: GERK), kot je opredeljena v zakonu, ki
ureja kmetijstvo, zmanjšana za vsaj 60 odstotkov običajne letne kmetijske
proizvodnje,
-       
natančnejši pogoji za določitev kmetijskih gospodarstev, ki so
upravičena do sredstev za odpravo posledic pozebe v obdobju med 21. in
22. aprilom 2017,
-       
način izračuna izpada dohodka v sadjarstvu in vinogradništvu ter način
izračuna višine dodeljenih sredstev za odpravo posledic škode v sadjarstvu in
vinogradništvu,
-       
ocena o potrebnih sredstvih in
-       
način izplačila sredstev upravičencem.
14. člen
(upravičenci)
(1) Upravičenci do sredstev za odpravo posledic pozebe v
sadjarstvu in vinogradništvu so kmetijska gospodarstva v skladu z zakonom, ki
ureja kmetijstvo, ki so bila 22. aprila 2017 vpisana v register kmetijskih
gospodarstev.
(2) Sredstva za odpravo posledic pozebe v sadjarstvu in
vinogradništvu se nakažejo nosilcu kmetijskega gospodarstva.
(3) Glede upravičenosti do sredstev podjetij v težavah
veljajo omejitve iz prve alineje točke b) šestega odstavka 1. člena Uredbe
702/2014/EU in šestindvajsetega odstavka v podpoglavju 2.2. I. dela Smernic EU.
(4) Do sredstev niso upravičena kmetijska gospodarstva, ki
imajo neporavnan nalog za izterjavo zaradi predhodnega sklepa Evropske komisije
o razglasitvi pomoči za nezakonito in nezdružljivo z notranjim trgom, razen
pomoči za odpravo škode zaradi nekaterih naravnih nesreč.
(5) Sredstva se velikemu podjetju, kot ga določa Uredba
702/2014/EU, lahko dodelijo, če tako dodelitev javnih sredstev potrdi Evropska
komisija.
15. člen
(upravičeni stroški)
(1) Pri dodelitvi pomoči za ukrep iz tega poglavja se kot
upravičen strošek v skladu s 25. členom Uredbe 702/2014/EU šteje izpad
dohodka zaradi popolnega ali delnega uničenja primarne kmetijske proizvodnje v
sadjarstvu in vinogradništvu.
(2) Izpad dohodka iz prejšnjega odstavka se določi v skladu s
šestim in osmim odstavkom 25. člena Uredbe 702/2014/EU in
tristooseminpetdesetim odstavkom pododdelka 1.2.1.2. II. dela Smernic EU.
16. člen
(zagotavljanje sredstev)
(1) Vlada na podlagi končne ocene škode določi obseg, način
in dinamiko zagotavljanja sredstev za odpravo posledic pozebe v sadjarstvu in
vinogradništvu.
(2) Sredstva za odpravo posledic pozebe do višine
7 milijonov eurov se zagotovijo v okviru sredstev proračunske rezerve za
leto 2018 ter se izplačajo na podlagi programa odprave posledic pozebe v
sadjarstvu in vinogradništvu po pridobitvi obvestila Evropske komisije o
prejemu povzetka informacij in identifikacijske številke pomoči oziroma sklepa
Evropske komisije o skladnosti ukrepa. Minister, pristojen za kmetijstvo,
naznani prejem obvestila iz prejšnjega stavka v Uradnem listu Republike
Slovenije.
(3) Ob pripravi predlogov proračunov za naslednja leta
ministrstvo, pristojno za kmetijstvo, v okviru svojega finančnega načrta
zagotovi zadosten obseg pravic porabe za dokončno izvedbo ukrepov, ki jih ureja
ta zakon.
17. člen
(merila za dodelitev sredstev in višina dodeljenih sredstev)
(1) Sredstva se dodelijo, če je končna ocena škode na sadju
in grozdju na posameznem GERK-u v višini najmanj 60 odstotkov običajne
letne kmetijske proizvodnje in hkrati na kmetijskem gospodarstvu presega 30
odstotkov običajne letne kmetijske proizvodnje na ravni pridelka sadja ali
grozdja.
(2) Pri določitvi višine sredstev, ki se upravičencu dodelijo
za odpravo posledic pozebe v sadjarstvu ali vinogradništvu, je treba
zagotoviti, da se ne preseže 80 odstotkov, na območju z omejenimi možnostmi za
kmetijsko dejavnost pa 90 odstotkov upravičenih stroškov, pri čemer se seštevajo:
-       
dodeljena sredstva za odpravo posledic pozebe v sadjarstvu ali
vinogradništvu po tem zakonu,
-       
katera koli druga sredstva iz državnega proračuna za odpravo posledic
pozebe,
-       
sredstva občinskih proračunov, dodeljenih upravičencu kot neposredno
izplačilo za odpravo posledic pozebe, in
-       
izplačila zavarovalnih zneskov za škodo po pozebi v sadjarstvu ali
vinogradništvu.
(3) Sredstva se upravičencem za sadje in grozdje lahko
dodelijo do višine 30 odstotkov upravičenih stroškov iz prvega odstavka
15. člena tega zakona.
(4) Sredstva se zmanjšajo za 50 odstotkov, razen če se
dodelijo upravičencu, ki je sklenil zavarovanje kmetijske proizvodnje za
pozebo, ki krije najmanj 50 odstotkov njegove letne kmetijske proizvodnje v
sadjarstvu in vinogradništvu.
(5) Glede stroškov, ki se odštejejo od zneska izpada dohodka
veljajo določbe petega odstavka 25. člena Uredbe 702/2014/EU in
tristodevetinpetdesetega odstavka pododdelka 1.2.1.2. II. dela Smernic EU.
(6) Upravičencu se sredstva ne dodelijo, če skupna višina
dodeljenih sredstev iz tega ukrepa za posameznega upravičenca ne presega 100
eurov.
(7) Upravičencu se sredstva ne dodelijo, če pristojni
inšpektor ugotovi, da je upravičenec proizvajal kmetijski pridelek v letu
nastanka škode v nasprotju s predpisi, ki urejajo varstvo okolja, ali predpisi,
ki urejajo vode.
18. člen
(postopek dodelitve sredstev in obveznosti upravičencev)
(1) Podatke o končni oceni škode za potrebe postopkov
odločanja preda Ministrstvo za obrambo, Uprava RS za zaščito in reševanje (v
nadaljnjem besedilu: Uprava) Agenciji Republike Slovenije za kmetijske trge in
razvoj podeželja (v nadaljnjem besedilu: Agencija) v elektronski obliki iz
aplikacije Ajda, ki jo vodi Uprava.
(2) Agencija vsem kmetijskim gospodarstvom, ki imajo na
podlagi podatkov iz aplikacije Ajda iz prejšnjega odstavka najmanj en GERK s
stopnjo poškodovanosti vsaj 60 odstotkov, pošlje predtiskan obrazec »Pomoč za
najbolj prizadeta kmetijska gospodarstva« (v nadaljnjem besedilu: predtiskan
obrazec).
(3) Predloga obrazca iz prejšnjega odstavka se objavi na
spletni strani Agencije.
(4) Če kmetijsko gospodarstvo ni prejelo predtiskanega
obrazca, lahko uporabi obrazec iz prejšnjega odstavka ter ga z izpolnjenimi
podatki in podpisom kot zahtevek pošlje na način iz sedmega odstavka tega
člena.
(5) Vrnjen in s strani kmetijskega gospodarstva podpisan
obrazec se šteje za »Zahtevek za dodelitev pomoči za najbolj prizadeta
kmetijska gospodarstva« (v nadaljnjem besedilu: zahtevek). Če je imelo
kmetijsko gospodarstvo proizvodnjo v sadovnjaku oziroma vinogradu zavarovano za
pozebo, priloži zahtevku dokazilo o izplačani zavarovalnini.
(6) Minister, pristojen za kmetijstvo, v šestih mesecih po
uveljavitvi tega zakona objavi v Uradnem listu Republike Slovenije obvestilo o
datumu začetka vlaganja zahtevkov. Rok za vlaganje zahtevkov je 30 dni od
datuma začetka vlaganja zahtevkov. Obvestilo o datumu začetka vlaganja
zahtevkov se objavi tudi na spletnih straneh ministrstva, pristojnega za
kmetijstvo, in Agencije.
(7) Kmetijsko gospodarstvo vloži zahtevek na naslov: Agencija
Republike Slovenije za kmetijske trge in razvoj podeželja, Dunajska 160, 1000
Ljubljana, ali odda osebno v sprejemni pisarni Agencije.
(8) O zahtevkih odloča Agencija. Rok za izdajo odločb je šest
mesecev od poteka roka za vložitev zahtevka. Agencija vroča odločbe z navadno
vročitvijo. Šteje se, da je vročitev opravljena 20. dan od dneva odpreme,
navedenega na odločbi.
(9) Če kmetijsko gospodarstvo odločbe ali sklepa ni prejelo,
lahko o tem pisno obvesti Agencijo 60 dneh od poteka roka za izdajo odločb iz
prejšnjega odstavka.
(10) Ne glede na osmi odstavek tega člena Agencija
kmetijskemu gospodarstvu v primerih iz prejšnjega odstavka odločbo ali sklep
vroči z osebno vročitvijo.
6. Subvencioniranje obrestne mere za posojila
Slovenskega regionalno razvojnega sklada
19. člen
(subvencioniranje obrestne mere)
(1) Subvencionira se obrestna mera za posojila Slovenskega regionalno
razvojnega sklada za obratna sredstva, dodeljena na podlagi predpisa, ki ureja
dodeljevanje spodbud v skladu z Uredbo 1408/2013/EU, s ciljem ohranjanja
dejavnosti sadjarstva in vinogradništva po pozebi.
(2) Upravičenci za ukrep iz tega člena so kmetijska
gospodarstva, ki so na dan 22. aprila 2017 vpisana v register kmetijskih gospodarstev
ter imajo v lasti ali zakupu vsaj 0,25 hektara intenzivnih sadovnjakov ali
vinogradov in ki imajo stopnjo poškodovanosti iz končne ocene škode 30
odstotkov ali več.
(3) Sredstva za ukrep iz tega člena zagotovi ministrstvo,
pristojno za kmetijstvo, iz sredstev svojega proračuna, v višini do 180.000 eurov.
(4) Ministrstvo, pristojno za kmetijstvo, in Slovenski
regionalno razvojni sklad pred izvedbo ukrepa iz tega člena skleneta pogodbo, s
katero opredelita nakazilo subvencij za subvencioniranje obrestne mere na
podračun Slovenskega regionalno razvojnega sklada ter način črpanja in
morebitnega vračila sredstev.
III. KONČNA DOLOČBA
20. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.
Št. 322-12/17-2/16
Ljubljana, dne 12. julija 2017
EPA 2082-VII
Državni zbor
Republike Slovenije
dr. Milan Brglez l.r.
Predsednik