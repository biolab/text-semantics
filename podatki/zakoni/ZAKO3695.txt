1. člen
(1) Predpisana obrestna mera zamudnih
obresti je letna obrestna mera, po kateri se obrestujejo denarne obveznosti od
dneva nastanka dolžnikove zamude do dneva plačila.
(2) Predpisana obrestna mera zamudnih
obresti se ne uporablja, če se tako dogovorita upnik in dolžnik.
2. člen
(1) Predpisana
obrestna mera zamudnih obresti, ob upoštevanju določbe (d) točke prvega
odstavka 3. člena Direktive 2000/35/Evropskega parlamenta in Sveta z dne 29.
junija 2000 o boju proti zamudam pri plačilih v trgovinskih poslih (UL L št.
200, z dne 8. 8. 2000, str. 35), je vodilna obrestna
mera, povečana za 8 odstotnih točk.
(2) Predpisana
obrestna mera iz prvega odstavka tega člena velja za šestmesečno obdobje, ki se
začne s 1. januarjem oziroma 1. julijem.
(3) Vodilna obrestna mera je obrestna mera,
ki jo uporablja Evropska centralna banka za operacije glavnega refinanciranja,
ki jih je opravila pred prvim koledarskim dnem zadevnega šestmesečnega obdobja.
(4) Minister, pristojen za finance, objavi
višino tako določene predpisane obrestne mere zamudnih obresti in vse spremembe
v Uradnem listu RS.

Zakon o predpisani obrestni meri zamudnih
obresti – ZPOMZO-1 (Uradni list RS, št. 56/03)
vsebuje naslednje prehodne in končne določbe:
»3. člen
(1) Z dnem uveljavitve tega zakona preneha
veljati zakon o predpisani obrestni meri zamudnih obresti in temeljni obrestni
meri (Uradni list RS, št. 45/95, 83/2001-OZ in 109/2001).
(2) Za obveznosti in terjatve na osnovi
pogodbenih razmerij in vrednostnih papirjev, ki so nastale pred uveljavitvijo
tega zakona in vsebujejo temeljno obrestno mero, na dan uveljavitve tega zakona
pa še niso dospele, se do prenehanja obveznosti in terjatev uporabljajo
dosedanji predpisi glede temeljne obrestne mere.
(3) Za izračun temeljne obrestne mere iz
prejšnjega odstavka se uporablja metodologija po zakonu iz prvega odstavka tega
člena.
(4) Temeljno obrestno mero iz prejšnjega
odstavka do prenehanja obveznosti in terjatev iz drugega odstavka tega člena,
izračunava in objavlja Statistični urad Republike Slovenije.
4. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah Zakona o predpisani
obrestni meri zamudnih obresti – ZPOMZO-1A (Uradni list RS, št. 105/06)
vsebuje naslednji končni določbi:
»3. člen
Z dnem uveljavitve tega zakona preneha
veljati Sklep o spremembi predpisane obrestne mere zamudnih obresti (Uradni
list RS, št. 55/06).
4. člen
Ta zakon začne veljati 1. januarja 2007.«.