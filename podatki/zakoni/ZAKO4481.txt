1. člen
Republika Slovenija daje poroštvo za
obveznosti iz naslova kreditov, ki jih bo Javna agencija za železniški promet
Republike Slovenije najela za zagotavljanje lastne udeležbe pri pripravi in
izvedbi projektov v okviru programa investicijskih projektov skupnih evropskih
politik (Phare, kohezija, TEN-T) in za pokrivanje stroškov obresti in glavnice
iz naslova kredita, ki ga je Agencija za železniški promet najela za
vzdrževanje in modernizacijo železniške infrastrukture v letih 2003 in 2004, do
skupne višine glavnic 7.995.380.000,00 tolarjev s pripadajočimi obrestmi in
drugimi stroški kreditov, pod naslednjimi osnovnimi pogoji:
-       
krediti se lahko najemajo v več delih;
-       
višina obrestne mere in stroškov kreditov mora biti primerljiva z višino
obrestne mere in stroškov kreditov z državnim poroštvom;
-       
rok odplačila kredita je največ 20 let z vključenim moratorijem na
odplačilo glavnice dve leti;
-       
rok črpanja kreditov je do konca leta 2005.
Sredstva, zagotovljena s krediti, se črpajo
po namenu in obsegu, kot je prikazano v prilogi 1, ki je sestavni del tega
zakona in se objavi skupaj z njim.
Ne glede na določbe prvega in drugega
odstavka se črpana sredstva najprej namenijo za poplačilo celotne obveznosti iz
likvidnostnega zadolževanja Javne agencije za železniški promet Republike
Slovenije v sistemu enotnega zakladniškega računa države.
2. člen
Če Javna agencija za železniški promet
Republike Slovenije ne bo poravnala obveznosti iz naslova najetih kreditov, za
katere je Republika Slovenija dala poroštvo po tem zakonu, bo Republika
Slovenija na podlagi pisnega poziva kreditodajalca poravnala zapadle obveznosti
namesto Javne agencije za železniški promet Republike Slovenije.
3. člen
Sredstva za izpolnitev poroštvenih
obveznosti Republike Slovenije iz tega zakona se zagotavljajo v proračunu Republike
Slovenije.
4. člen
Obseg izdajanja poroštev Republike
Slovenije iz 1. člena tega zakona se zmanjšuje z vsakokratnim zneskom najetega
kredita, za katerega bo dano poroštvo Republike Slovenije.
5. člen
Poroštvene pogodbe s kreditodajalci sklepa
v imenu in za račun Republike Slovenije minister, pristojen za finance.
6. člen
V primeru, ko Republika Slovenija izpolni
poroštveno obveznost po tem zakonu, pridobi v razmerju do Javne agencije za
železniški promet Republike Slovenije pravico regresiranja plačanih zneskov,
obresti in vseh stroškov, ki so v zvezi s tem nastali.
V roku 90 dni po sklenitvi posamezne
poroštvene pogodbe iz 5. člena tega zakona skleneta Javna agencija za železniški
promet Republike Slovenije ter v imenu in za račun Republike Slovenije
minister, pristojen za finance, pogodbo, s katero uredita način zavarovanja
poroštva Republike Slovenije.
7. člen
Za izvajanje tega zakona ter vseh pravic in
obveznosti Republike Slovenije, ki iz njega izhajajo, skrbi ministrstvo,
pristojno za finance.
Ne glede na prejšnji odstavek izvaja nadzor
nad namensko porabo sredstev kreditov, za katera se daje poroštvo s tem
zakonom, ministrstvo, pristojno za promet.
8. člen
Ta zakon začne veljati naslednji dan po
objavi v Uradnem listu Republike Slovenije.
Št. 440-03/05-138/1
Ljubljana, dne 15. julija 2005.
EPA 348-IV
Predsednik
Državnega zbora
Republike Slovenije
France Cukjati, dr. med. l. r.

Priloga 1: Program projektov skupnih evropskih politik na
železniškem področju in višina obresti in glavnice kredita