I. SPLOŠNE DOLOČBE
1. člen
(vsebina zakona)
S tem zakonom se ureja izobraževanje za pridobitev nižje in
srednje poklicne ter srednje strokovne izobrazbe (v nadaljnjem besedilu:
poklicno in strokovno izobraževanje).
S tem zakonom se ureja tudi izpopolnjevanje po pridobljeni izobrazbi
ter usposabljanje, ki ni urejeno s predpisi s področja nacionalnih poklicnih
kvalifikacij.
2. člen
(cilji)
Poklicno in strokovno izobraževanje ima nalogo, da:
-       
na mednarodno primerljivi ravni posreduje znanje, spretnosti in poklicne
zmožnosti, ki so potrebne za opravljanje poklica in za nadaljnje izobraževanje,
-       
spodbuja vseživljenjsko učenje, načrtovanje in vodenje kariere,
-       
izobražuje za trajnostni razvoj, podjetnost, inovativnost in
ustvarjalnost,
-       
razvija samostojno kritično presojanje in odgovorno ravnanje,
-       
razvija sposobnost za razumevanje in sporočanje v slovenskem jeziku na
območjih, ki so opredeljena kot narodno mešana, pa tudi v italijanskem oziroma
v madžarskem jeziku,
-       
spodbuja zavest o integriteti posameznika,
-       
razvija zavest o državni pripadnosti in narodni identiteti in védenja o
zgodovini Slovenije in njeni kulturi,
-       
vzgaja za odgovorno varovanje svobode, za strpno in miroljubno sožitje
ter spoštovanje soljudi,
-       
razvija in ohranja lastne kulturne tradicije in seznanja z drugimi
kulturami in civilizacijami,
-       
omogoča vključevanje v evropsko delitev dela,
-       
razvija pripravljenost za vzpostavljanje svobodne demokratične in
socialno pravične države,
-       
vzbuja zavest odgovornosti za naravno okolje in lastno zdravje,
-       
razvija zavest o pravicah in odgovornostih človeka in državljana,
-       
razvija nadarjenosti in usposabljanje za doživljanje umetniških del in
za umetniško izražanje.
3. člen
(izobrazba)
V poklicnem in srednjem strokovnem izobraževanju se pridobi
naslednja izobrazba:
-       
nižja poklicna izobrazba,
-       
srednja poklicna izobrazba,
-       
srednja strokovna izobrazba.
Nižja poklicna izobrazba se pridobi po izobraževalnem programu
nižjega poklicnega izobraževanja z opravljenim zaključnim izpitom.
Srednja poklicna izobrazba se pridobi po izobraževalnem programu
srednjega poklicnega izobraževanja z opravljenim zaključnim izpitom.
Srednja strokovna izobrazba se pridobi po izobraževalnem programu
srednjega strokovnega, poklicno-tehniškega izobraževanja ter po poklicnem
tečaju z opravljeno poklicno maturo.
Srednja strokovna izobrazba se pridobi tudi z opravljenim mojstrskim,
delovodskim ali poslovodskim izpitom. 
4. člen
(pridobitev nacionalne poklicne kvalifikacije)
Z izobrazbo, ki se pridobi po prvem odstavku 3. člena tega
zakona, se pridobi ustrezna nacionalna poklicna kvalifikacija v skladu z
nacionalnim ogrodjem kvalifikacij.
5. člen
(izvajanje izobraževalnih programov)
Nižje in srednje poklicno izobraževanje izvajajo šole skupaj
s pravno osebo, samostojnim podjetnikom posameznikom ali s posameznikom, ki
samostojno opravlja dejavnost (v nadaljnjem besedilu: delodajalec).
Srednje strokovno izobraževanje izvajajo šole skupaj z delodajalcem,
če je z izobraževalnim programom določeno praktično usposabljanje z delom.
6. člen
(učni jezik)
Učni jezik v poklicnem oziroma strokovnem izobraževanju je
slovenski. 
Učni jezik v poklicnih in strokovnih šolah v jeziku narodne skupnosti
je italijanski, v dvojezičnih poklicnih in strokovnih šolah pa slovenski in
madžarski. 
Na območjih, kjer živijo pripadniki oziroma pripadnice (v
nadaljnjem besedilu: pripadnik) slovenskega naroda in pripadniki italijanske
narodne skupnosti, in so opredeljena kot narodno mešana območja, se dijaki
oziroma dijakinje (v nadaljnjem besedilu: dijak) v poklicnih in strokovnih
šolah s slovenskim učnim jezikom učijo italijanski jezik, dijaki v poklicnih in
strokovnih šolah z italijanskim učnim jezikom pa slovenski jezik.
V soglasju z ministrom oziroma ministrico (v nadaljnjem besedilu:
minister), pristojnim za šolstvo, se del izobraževalnega programa, pri katerem
sodeluje priznan tuji strokovnjak oziroma strokovnjakinja (v nadaljnjem
besedilu: strokovnjak) ali zaradi mednarodnih izmenjav, lahko izvaja v tujem
jeziku. Praviloma sodeluje tuji strokovnjak pri teoretičnem pouku kot drugi
učitelj, v primeru, da izvaja vzgojno-izobraževalno delo samostojno, pa obseg
tega ne sme presegati tretjine predvidenega predmeta ali modula. V tem primeru
mora šola zagotoviti, da dijaki obvladajo tudi slovensko strokovno besedišče,
slovenščina kot učni jezik pa se mora uporabljati pri ocenjevanju.
7. člen
(izobraževanje pod enakimi pogoji)
Državljani Republike Slovenije in državljani drugih držav
članic Evropske unije imajo pravico do poklicnega oziroma strokovnega izobraževanja
pod enakimi pogoji.
Slovenci brez slovenskega državljanstva se lahko poklicno
oziroma strokovno izobražujejo pod enakimi pogoji kot državljani Republike
Slovenije.
Slovenci brez slovenskega državljanstva po tem zakonu so
potomci staršev slovenske narodnosti do tretjega kolena v ravni črti.
Tuji državljani se lahko poklicno oziroma strokovno izobražujejo
pod enakimi pogoji kot državljani Republike Slovenije, kadar se izobražujejo po
načelu vzajemnosti ali če so ob vpisu sami ali vsaj eden od staršev ali
skrbnikov dijaka rezidenti Republike Slovenije v skladu z zakonom, ki ureja
dohodnino.
Za dijake, katerih materni jezik ni slovenski ali niso
končali osnovnošolskega izobraževanja v Republiki Sloveniji in niso uspešno
opravili preizkusa znanja slovenščine po Skupnem evropskem jezikovnem okviru na
ravni A2, šola ob prvi vključitvi v poklicno in strokovno izobraževanje ob
začetku šolskega leta organizira intenzivni tečaj slovenščine po ustreznem
javno veljavnem programu, ki je za te dijake obvezen.
Za dijake iz prejšnjega odstavka, ki so po zaključenem tečaju
uspešno opravili preizkus znanja slovenščine po Skupnem evropskem jezikovnem
okviru na ravni A2 in želijo dodatno pomoč, šola organizira dodatne ure
slovenščine. Za dijake, ki niso uspešno opravili preizkusa znanja slovenščine,
šola organizira dodatne ure slovenščine, ki so zanje obvezne.
Dijaki iz petega odstavka tega člena, ki ob zaključku
šolskega leta ne dosegajo znanja, potrebnega za pozitivno oceno iz predmeta
slovenščina, in niso v zaključnem letniku, so lahko prvo leto izobraževanja
neocenjeni iz tega predmeta in napredujejo v naslednji letnik. O tem odloči
ravnatelj na predlog oddelčnega učiteljskega zbora.
8. člen
(dijaki s posebnimi potrebami)
Poklicno in strokovno izobraževanje dijakov, ki imajo posebne
potrebe, se zaradi posebne nadarjenosti ali zaradi motenj v duševnem razvoju,
zaradi slepote ali slabovidnosti, gluhote ali naglušnosti, govorno-jezikovnih
motenj, gibalne oviranosti, dolgotrajne bolezni, zaradi motenj vedenja
osebnosti ali primanjkljajev na posameznih področjih učenja (v nadaljnjem
besedilu: dijaki s posebnimi potrebami) organizira in izvaja v skladu s tem
zakonom in posebnimi predpisi.
II. IZOBRAŽEVALNI PROGRAMI
9. člen
(podlaga za pripravo izobraževalnih programov)
Izobraževalni programi za pridobitev poklicne oziroma strokovne
izobrazbe se oblikujejo na podlagi poklicnih standardov. 
Poklicni standard je dokument, ki določa vsebino poklicne kvalifikacije
na določeni ravni zahtevnosti in opredeljuje potrebna znanja, spretnosti ter
splošne in poklicne zmožnosti.
Poklicni standard sprejme minister, pristojen za delo, na predlog
Strokovnega sveta Republike Slovenije za poklicno in strokovno izobraževanje (v
nadaljnjem besedilu: pristojni strokovni svet).
Izobraževalni program se lahko oblikuje za več poklicnih standardov.
Na podlagi poklicnega standarda se lahko oblikujejo tudi programi
izpopolnjevanja in usposabljanja. 
Strokovni svet odloči, za katere poklicne standarde se oblikuje
izobraževalni program.
10. člen
(programi izpopolnjevanja in usposabljanja)
Program izpopolnjevanja oziroma usposabljanja omogoča
poglabljanje in razširjanje strokovnih znanj in spretnosti ter poklicnih
zmožnosti.
Po zaključenem programu izpopolnjevanja oziroma
usposabljanja, ki je oblikovan v skladu s poklicnim standardom in sprejet po
postopku, določenem za sprejem izobraževalnih programov, se pridobi poklicna
kvalifikacija na isti ravni, kot je kvalifikacija izobrazbe.
11. člen
(področni odbori za poklicne standarde)
Za posamezno strokovno področje oziroma za posamezne panoge
ali za več panog imenuje minister, pristojen za delo, področne odbore za poklicne
standarde, ki usklajujejo predloge socialnih partnerjev in civilne družbe.
12. člen
(moduli)
Izobraževalni programi se notranje členijo v predmete in
module, ki omogočajo dijakom izbirnost pri pridobitvi izobrazbe.
Modul je programska enota ciljev in vsebin, ki se določi v
skladu z izhodišči za pripravo izobraževalnih programov.
Modul, ki je oblikovan na podlagi poklicnih standardov, omogoča
tudi pridobitev nacionalne poklicne kvalifikacije po postopku, ki je določen s
predpisi, ki urejajo nacionalne poklicne kvalifikacije.
13. člen
(odprti kurikul)
Izobraževalni programi poklicnega in strokovnega
izobraževanja se, v skladu z izhodišči za pripravo izobraževalnih programov,
oblikujejo tako, da del izobraževalnega programa določijo šole skupaj s
socialnimi partnerji (v nadaljnjem besedilu: odprti kurikul).
14. člen
(ovrednotenje s kreditnimi točkami)
Izobraževalni program se ovrednoti s kreditnimi točkami. Kreditna
točka je merska enota za vrednotenje vseh oblik dela, ki ga mora opraviti
povprečen dijak za doseganje ciljev izobraževalnega programa.
Ovrednotijo se vse oblike izobraževalnega dela: pouk, individualno
delo (sprotno učenje, samostojno delo z literaturo, seminarske naloge,
projektno delo in podobno), organizirana priprava na izpite in delo, potrebno
za izdelek, storitev ali nastop, ki je sestavni del zaključka izobraževanja.
Z eno kreditno točko se ovrednoti 25 ur izobraževalnega dela,
opredeljenega v prejšnjem odstavku.
Izobraževalni program s kreditnimi točkami ovrednoti pristojni
strokovni svet, pri čemer izobraževalni program za pridobitev:
-       
nižje poklicne izobrazbe omogoča pridobiti 120 kreditnih točk,
-       
srednje poklicne izobrazbe od 180 do 240 kreditnih točk,
-       
srednje strokovne izobrazbe od 240 do 300 kreditnih točk,
-       
poklicno-tehniškega izobraževanja 120 kreditnih točk,
-       
program poklicnega tečaja od 60 do 90 kreditnih točk.
Z mojstrskim, delovodskim oziroma poslovodskim izpitom se
pridobi 60 kreditnih točk.
Izobraževalne programe pristojni strokovni svet zaradi
dodatnih ur pouka slovenščine in jezika narodnih skupnosti na območjih, kjer
živijo pripadniki italijanske oziroma madžarske narodne skupnosti in so
opredeljena kot narodnostno mešana območja, ovrednoti z več kreditnimi točkami
kot je določeno v četrtem odstavku tega člena.
Zaradi mednarodne primerljivosti lahko pristojni strokovni svet
določi tudi drugačno število ur izobraževalnega dela za eno kreditno točko in s
tem povezano ovrednotenje posameznih izobraževalnih programov iz tega člena.
III. UGOTAVLJANJE IN ZAGOTAVLJANJE KAKOVOSTI
15. člen
(zagotavljanje kakovosti)
Šola zagotavlja kakovost vzgojno-izobraževalnega dela po
načelih celovitega sistema vodenja kakovosti, ki upošteva tudi skupni evropski
okvir zagotavljanja kakovosti v poklicnem in strokovnem izobraževanju.
Kazalnike kakovosti poklicnega in strokovnega izobraževanja določi
pristojni strokovni svet.
16. člen
(komisija za kakovost)
Svet šole, na predlog ravnatelja oziroma ravnateljice (v
nadaljnjem besedilu: ravnatelj), imenuje komisijo za kakovost, ki spremlja in
ugotavlja kakovost vzgojno-izobraževalnega dela (v nadaljnjem besedilu:
komisija za kakovost). Sestavljajo jo predsednik oziroma predsednica (v
nadaljnjem besedilu: predsednik) in člani oziroma članice (v nadaljnjem besedilu:
član), imenovani izmed strokovnih delavcev oziroma delavk (v nadaljnjem
besedilu: delavec) šole, predstavnikov oziroma predstavnic (v nadaljnjem
besedilu: predstavnik) delodajalcev, predstavnikov dijakov in predstavnikov
staršev. Komisijo sestavlja predsednik in najmanj pet članov. 
Če so šole organizirane kot organizacijske enote, se lahko
oblikuje ena komisija za več šol.
Šola vsako leto objavi poročilo komisije za kakovost na svoji
spletni strani.
17. člen
(enotnost sistema ugotavljanja kakovosti)
Javni zavod oziroma druga organizacija, ki je ustanovljena za
razvoj poklicnega in strokovnega izobraževanja, ugotavlja kakovost poklicnega
in strokovnega izobraževanja na podlagi podatkov šol in drugih statističnih
podatkov.
Podrobne pogoje o uporabi, varovanju in posredovanju podatkov
iz prejšnjega odstavka določi minister. 
Za ugotavljanje kakovosti lahko minister v posameznem primeru
določi tudi skupino neodvisnih strokovnjakov.
IV. PRISTOJNOSTI SOCIALNIH PARTNERJEV
18. člen
(socialni partnerji)
Zbornice, gospodarske družbe, zavodi, sindikati (v nadaljnjem
besedilu: socialni partnerji) v sodelovanju s pristojnimi ministrstvi izvajajo
naloge v zvezi s poklicnim in strokovnim izobraževanjem.
V tem okviru socialni partnerji predvsem:
-       
dajejo predloge za pripravo novih poklicnih standardov,
-       
analizirajo, presojajo in usklajujejo ogrodje kvalifikacij po panogah,
-       
predlagajo oziroma imenujejo svoje člane v izpitne komisije za zaključek
izobraževanja na srednjih šolah,
-       
organizirajo izvajanje praktičnega usposabljanja z delom za pridobitev
poklicne oziroma strokovne izobrazbe,
-       
sodelujejo pri upravljanju medpodjetniških izobraževalnih centrov.
Socialni partnerji, za regulirane poklice pa pristojna ministrstva,
pri izvajanju svojih nalog sodelujejo s šolami pri poklicni orientaciji, pri
načrtovanju razmestitve izobraževalnih programov in obsega vpisa ter pri
določanju odprtega kurikula.
19. člen
(podeljevanje javnih pooblastil)
Zbornice, ki so reprezentativne v skladu z zakonom, ki ureja
gospodarske zbornice, in v katere je združeno najmanj 30% vseh gospodarskih
subjektov, ki se po zakonu vanjo lahko včlanijo, in poslovna združenja ter
gospodarske družbe, ki jim minister podeli javno pooblastilo na podlagi
razpisa, izvajajo naslednje naloge:
-       
izvajajo mojstrske delovodske oziroma poslovodske izpite v skladu z
zakonom in drugimi predpisi,
-       
ugotavljajo izpolnjevanje pogojev za izvajanje praktičnega usposabljanja
z delom,
-       
vodijo registre učnih mest za praktično usposabljanje dijakov z delom in
sklenjenih individualnih pogodb oziroma kolektivnih učnih pogodb,
-       
opravljajo strokovni nadzor nad izvajanjem praktičnega usposabljanja z
delom,
-       
organizirajo opravljanje vmesnih preizkusov, 
-       
v sodelovanju s šolami izvajajo opravljanje praktičnega dela zaključnih
izpitov oziroma poklicne mature.
V razpisu iz prejšnjega odstavka se določijo pogoji, ki jih
mora izpolnjevati nosilec javnega pooblastila. Kot pogoji se določijo:
-       
reprezentativnost članstva v zbornici oziroma poslovnega združenja,
-       
kadrovski in materialni pogoji oziroma organiziranost strokovnih služb,
-       
organizacija oziroma pokritost celotnega območja države,
-       
drugi pogoji.
Pogoje, ki jih morajo izpolnjevati delodajalci za izvajanje praktičnega
usposabljanja z delom in postopek ugotavljanja pogojev ter postopek vodenja
registra ter njegovo vsebino, podrobneje predpiše minister. (črtan)
Za področja reguliranih poklicev, oziroma, če ni pooblaščene
zbornice ali drugega pooblaščenega izvajalca iz prvega odstavka tega člena,
izvaja naloge iz tega člena pristojno ministrstvo.
20. člen
(financiranje izvajanja javnih pooblastil)
Javna pooblastila iz 19. člena tega zakona se financirajo iz
javnih sredstev na način in v obsegu določenim z zakonom oziroma aktom o
podelitvi javnega pooblastila.
Izvajalci mojstrskih, delovodskih oziroma poslovodskih izpitov
lahko zaračunajo kandidatom oziroma kandidatkam (v nadaljnjem besedilu:
kandidat) prispevek za opravljanje teh izpitov. K ceni storitve si morajo
pridobiti soglasje Vlade Republike Slovenije.
21. člen
(sindikati)
Sindikati skrbijo za uresničevanje pravic dijakov na praktičnem
usposabljanju z delom, ki so določene z zakonom, panožno kolektivno pogodbo ter
učno pogodbo. 
Sindikati lahko predlagajo svoje predstavnike v izpitne organe
izmed uveljavljenih strokovnjakov s področja poklicnega izobraževanja.
V. POGOJI ZA VKLJUČITEV
22. člen
(splošni pogoji)
V poklicno oziroma strokovno izobraževanje se lahko vključi,
kdor izpolnjuje pogoje, določene s tem zakonom in z izobraževalnim programom.
Z izobraževalnim programom se kot pogoj za vključitev lahko
določijo končani ustrezni izobraževalni programi, delovne izkušnje ali
pridobljena nacionalna poklicna kvalifikacija.
Namesto ustreznega izobraževalnega programa iz prejšnjega odstavka
se lahko upoštevajo ustrezne delovne izkušnje ali pridobljena nacionalna
poklicna kvalifikacija.
Z izobraževalnim programom se kot pogoj za vključitev lahko
določijo posebna nadarjenost, izjemoma pa psihofizične sposobnosti, če so te
potrebne za uspešno izobraževanje.
Pogoj za vključitev v izobraževanje je lahko tudi sklenjena individualna
učna pogodba, če z izobraževalnim programom ni predviden praktični pouk, ampak
le praktično usposabljanje z delom pri delodajalcu.
22.a člen
(preizkus znanja in nadarjenosti)
Kdor se želi vpisati v izobraževalni program, ki kot vpisni
pogoj določa opravljen preizkus znanja ali nadarjenosti, opravlja preizkus na
šoli, v katero se želi vpisati. Potrdilo o opravljenem preizkusu znanja in
nadarjenosti velja eno šolsko leto na šoli, na kateri je kandidat opravljal
preizkus.
23. člen
(nižje poklicno izobraževanje)
V izobraževanje za pridobitev nižje poklicne izobrazbe se
lahko vključi, kdor je končal najmanj sedmi razred osnovne šole oziroma šesti
razred osemletne osnovne šole in je izpolnil osnovnošolsko obveznost ter
izpolnjuje druge z izobraževalnim programom določene pogoje.
V izobraževanje za pridobitev nižje poklicne izobrazbe se
lahko vključi tudi, kdor je zaključil osnovnošolsko izobraževanje po
prilagojenem izobraževalnem programu z nižjim izobrazbenim standardom ter
izpolnjuje druge, z izobraževalnim programom določene pogoje.
24. člen
(srednje poklicno oziroma strokovno izobraževanje)
V izobraževanje za pridobitev srednje poklicne in srednje strokovne
izobrazbe se lahko vključi, kdor je uspešno zaključil osnovnošolsko ali nižje
poklicno izobraževanje ter izpolnjuje druge, z izobraževalnim programom
določene pogoje.
25. člen
(poklicno-tehniško izobraževanje)
V poklicno-tehniško izobraževanje za pridobitev srednje strokovne
izobrazbe se lahko vključi, kdor si je pridobil srednjo poklicno izobrazbo in
izpolnjuje druge, z izobraževalnim programom določene pogoje.
26. člen
(poklicni tečaj)
V poklicni tečaj se lahko vključi, kdor je uspešno zaključil četrti
letnik gimnazije ali zaključni letnik izobraževalnega programa za pridobitev
srednje strokovne izobrazbe in izpolnjuje druge, z izobraževalnim programom
določene pogoje.
27. člen
(razpis za vpis)
Šola si mora k obsegu razpisa za vpis pridobiti soglasje
ministra.
Za vpis v začetni letnik rednega izobraževanja ministrstvo,
pristojno za šolstvo, na predlog šol šest mesecev pred pričetkom šolskega leta
na svoji spletni strani objavi skupen razpis prostih mest. Število prostih mest
mora zagotavljati vpis za vse, ki imajo sklenjeno individualno učno pogodbo.
Za vpis v izredno izobraževanje šola v skladu s soglasjem
ministra iz prvega odstavka tega člena najpozneje en mesec pred pričetkom
šolskega leta na svoji spletni strani objavi razpis prostih mest. Ministrstvo,
pristojno za šolstvo, soglasje objavi na svoji spletni strani.
Podrobnejše določbe o razpisu in izvedbi vpisa ter o razpisu
učnih mest določi minister.
28. člen
(objava učnih mest)
Delodajalci oziroma njihova združenja objavijo vsako leto,
šest mesecev pred pričetkom šolskega leta, razpis prostih učnih mest.
29. člen
(omejitev vpisa)
Število dijakov, ki jih šola vpiše v začetni letnik, se lahko
za posamezno šolsko leto omeji, če je število prijavljenih kandidatov bistveno
večje, kot so kadrovske in prostorske zmogljivosti šole.
Kandidata s posebnimi potrebami, ki se vključuje v
izobraževanje v skladu z odločbo o usmeritvi, šola z omejitvijo vpisa sprejme,
če izpolnjuje vse predpisane pogoje in v skladu s predpisanimi merili dosega
najmanj 90 odstotkov točk, potrebnih za vpis.
Šola si mora k sklepu o omejitvi vpisa pridobiti soglasje ministra.
30. člen
(merila za izbiro)
Pri izbiri kandidatov iz prejšnjega člena se upoštevajo
njihovi učni uspehi v predhodnem izobraževanju, rezultati državnih tekmovanj v
znanju ter znanja oziroma spretnosti, ki so pomembne za uspešno izobraževanje
oziroma opravljanje določenega poklica.
Ob upoštevanju meril iz prejšnjega odstavka imajo prednost
kandidati, ki imajo sklenjeno individualno učno pogodbo.
Merila za izbiro kandidatov določi minister na predlog pristojnega
strokovnega sveta.
Merila za izbiro kandidatov se javno objavijo najpozneje dan
pred začetkom šolskega leta, v katerem lahko kandidati začnejo izpolnjevati
pogoje za doseganje predpisanih meril.
Merila za izbiro kandidatov v izrednem izobraževanju določi
šola.
VI. POVEZOVANJE IZOBRAŽEVANJA IN DELA
31. člen
(praktično izobraževanje)
Praktično izobraževanje v poklicnem in strokovnem
izobraževanju se izvaja kot praktični pouk oziroma praktično usposabljanje z
delom.
V šoli se izvaja praktični pouk, pri delodajalcu pa praktično
usposabljanje z delom. Skupni obseg praktičnega pouka in praktičnega
usposabljanja z delom se določi z izobraževalnim programom.
Kmetijske šole lahko izvajajo praktično usposabljanje z delom
na šolskem posestvu.
Delodajalec mora zagotavljati minimalne pogoje glede
delovnega prostora, opreme in dejavnosti, ki so potrebni za doseganje ciljev
praktičnega usposabljanja z delom v skladu z izobraževalnim programom.
Minimalne pogoje iz prejšnjega odstavka na predlog subjekta,
ki ima javno pooblastilo na področju poklicnega in strokovnega izobraževanja,
določi minister.
31.a člen
(mentor)
Delodajalec mora dijaku zagotoviti mentorja, ki je lahko
delodajalec sam ali oseba, ki je pri njem zaposlena na podlagi pogodbe o
zaposlitvi.
Mentor je lahko oseba, ki izpolnjuje naslednje pogoje:
-       
ima mojstrski ali delovodski ali poslovodski izpit ali
-       
ima najmanj srednjo strokovno izobrazbo in tri leta delovnih izkušenj z
ustreznega področja ter pedagoško-andragoško usposobljenost po programu, ki ga
na predlog Centra Republike Slovenije za poklicno izobraževanje sprejme
pristojni strokovni svet.
Če za izvajanje praktičnega usposabljanja z delom v
izobraževalnem programu srednjega poklicnega izobraževanja ni dovolj mentorjev
z ustreznimi kadrovskimi pogoji iz prejšnjega odstavka, je ne glede na prejšnji
odstavek mentor lahko tudi oseba, ki ima najmanj srednjo poklicno izobrazbo,
pedagoško- andragoško usposobljenost iz prejšnjega odstavka in najmanj pet let
delovnih izkušenj s področja poklica, za katerega se dijak izobražuje.
Mentor ne more biti oseba, ki ji je prepovedano sklepanje
delovnega razmerja oziroma opravljanje dela na področju vzgoje in izobraževanja
po zakonu, ki ureja organizacijo in financiranje vzgoje in izobraževanja.
32. člen
(medpodjetniški izobraževalni center)
Del praktičnega usposabljanja z delom pri delodajalcu se
lahko izvaja v medpodjetniškem izobraževalnem centru. 
Medpodjetniški izobraževalni center se organizira kot zavod,
gospodarska družba ali organizacijska enota zavoda, družbe ali druge pravne
osebe. 
V medpodjetniškem izobraževalnem centru se, poleg praktičnega
usposabljanja z delom, lahko izvaja tudi priprava kandidatov:
-       
za mojstrske, delovodske oziroma poslovodske izpite,
-       
za potrjevanje nacionalnih poklicnih kvalifikacij,
-       
za opravljanje praktičnega dela zaključnih izpitov in poklicne mature.
V medpodjetniškem izobraževalnem centru se lahko izvaja tudi
usposabljanje zaradi potreb tehnoloških sprememb v delovnih procesih in za
zviševanje konkurenčne sposobnosti gospodarstva.
32.a člen
(verifikacija učnih mest)
Verifikacija učnih mest je postopek preverjanja ustreznosti
minimalnih pogojev glede delovnega prostora, opreme in dejavnosti, ki jih mora
zagotavljati delodajalec in so potrebni za doseganje ciljev praktičnega
usposabljanja z delom v skladu z izobraževalnim programom, ki ga izvajajo
pristojne zbornice, ki imajo javno pooblastilo na področju poklicnega in
strokovnega izobraževanja.
Verificirajo se učna mesta v srednjem poklicnem
izobraževanju. V srednjem strokovnem izobraževanju se verificirajo učna mesta,
za katera je z izobraževalnim programom določenih vsaj štirinajst tednov
praktičnega usposabljanja z delom. V nižjem poklicnem izobraževanju se učna
mesta ne verificirajo.
Za izvedbo postopka verifikacije zbornica določi pristojno
osebo ali imenuje verifikacijsko komisijo, ki ima predsednika in dva člana.
Izpolnjevanje minimalnih pogojev iz 31. člena tega zakona lahko v postopku
verifikacije ugotavlja le oseba, ki izpolnjuje izobrazbene pogoje za mentorja v
skladu s tem zakonom oziroma z zakonom, ki ureja vajeništvo, v primeru verifikacije
vajeniških učnih mest.
Zbornica po uradni dolžnosti preverja izpolnjevanje pogojev
delodajalcev in če ugotovi, da delodajalec več ne izpolnjuje pogojev za
izvajanje praktičnega usposabljanja z delom, o tem izda odločbo in uskladi
podatke v registru učnih mest ter razvidu vajeniških učnih mest.
Določbe tega člena, ki veljajo za verifikacijo učnih mest, se
uporabljajo tudi za verifikacijo vajeniških učnih mest pri delodajalcih, ki
izvajajo praktično usposabljanje z delom vajencev.
32.b člen
(register učnih mest in centralni register učnih mest)
Register učnih mest vodi pristojna zbornica kot javno
centralno informatizirano bazo verificiranih učnih mest, ki so na voljo v
tekočem oziroma naslednjem šolskem letu.
Register učnih mest vsebuje naslednje podatke o delodajalcih,
ki izpolnjujejo pogoje za izvajanje praktičnega usposabljanja z delom v skladu
s tem zakonom:
-       
ime, sedež, matično in davčno številko,
-       
kontaktne podatke vključno s spletno stranjo, če obstaja,
-       
naziv poklicne oziroma srednje strokovne izobrazbe, za katero se izvaja
praktično usposabljanje z delom,
-       
vsebino izobraževalnega programa, ki jo bo kot praktično usposabljanje z
delom izvajal delodajalec,
-       
osebno ime mentorja in podatke o izpolnjenih pogojih iz 31.a člena tega
zakona,
-       
največje dovoljeno število učnih mest za dijake,
-       
število prostih učnih mest za dijake,
-       
številko in datum vpisa v register učnih mest ter ime pristojne
zbornice.
Vsako spremembo podatkov iz prejšnjega odstavka, ki lahko
vpliva na izvajanje praktičnega usposabljanja z delom, mora delodajalec pisno
sporočiti zbornici v osmih dneh, vključno z dokazili, razen dokazil, ki jih
zbornica lahko pridobi iz uradnih evidenc.
Centralni register učnih mest (v nadaljnjem besedilu:
centralni register) vsebuje podatke iz drugega odstavka tega člena in razvida
vajeniških učnih mest, po zakonu, ki ureja vajeništvo, razen podatkov o
mentorju in o največjem dovoljenem številu učnih mest za dijake oziroma
vajence. Centralni register vzpostavi, vodi, vzdržuje in nadzoruje Center
Republike Slovenije za poklicno izobraževanje, podatke pa za posamezno šolsko leto
zagotavljajo pristojne zbornice, za učna mesta za regulirane poklice pa
ministrstvo, pristojno za posamezni regulirani poklic.
Centralni register se vodi kot informatizirana zbirka
podatkov.
Podatki iz registrov iz tega člena so javno dostopni, razen
osebnih podatkov o mentorju.
33. člen
(učna pogodba)
Pravice in obveznosti šole, dijaka in delodajalca pri praktičnem
izobraževanju se določi z učno pogodbo.
Učna pogodba je lahko:
-       
individualna učna pogodba, če jo skleneta delodajalec in dijak ter
njegovi starši oziroma zakoniti zastopnik,
-       
kolektivna učna pogodba, če jo skleneta šola in delodajalec.
Dijak lahko sklene učno pogodbo tudi z več delodajalci oziroma
sklene več učnih pogodb. V tem primeru delodajalci uskladijo medsebojne pravice
in obveznosti.
Dijak kmetijske šole se praktično usposablja z delom na
kmetijah na podlagi kolektivne učne pogodbe, na podlagi individualne učne
pogodbe pa le na učni kmetiji oziroma mojstrski kmetiji, ki jih določi
pristojna zbornica.
34. člen
(pogoji za sklenitev individualne pogodbe)
Individualno učno pogodbo lahko sklene, kdor je uspešno končal
osnovnošolsko izobraževanje ter izpolnjuje druge pogoje, določene z
izobraževalnim programom.
Individualno učno pogodbo lahko sklene tudi, kdor ni uspešno
zaključil osnovnošolskega izobraževanja, je pa izpolnil osnovnošolsko obveznost
in je zaključil prvi letnik nižje poklicne šole.
Mladoletnik lahko sklene individualno učno pogodbo, če v to
privolijo starši oziroma njegov zakoniti zastopnik oziroma zastopnica (v
nadaljnjem besedilu: zastopnik).
35. člen
(register učnih pogodb)
Pristojna zbornica vodi register učnih pogodb, ki vsebuje
podatke, ki se vodijo v elektronski obliki, in sicer:
-       
številka, datum sklenitve in prenehanja učne pogodbe,
-       
vrsta učne pogodbe,
-       
predvideno trajanje praktičnega usposabljanja z delom v tednih,
-       
naziv poklicne oziroma srednje strokovne izobrazbe, za katero se izvaja
praktično usposabljanje z delom.
Register učnih pogodb poleg podatkov iz prejšnjega odstavka
vsebuje tudi izvode individualnih učnih pogodb in obvestil o predčasnem
prenehanju pogodb, ki jih delodajalec posreduje pristojni zbornici.
Podatki iz prvega odstavka tega člena se zbirajo, obdelujejo,
shranjujejo in posredujejo za potrebe zbornic, ministrstva, pristojnega za
izobraževanje, in Centra Republike Slovenije za poklicno izobraževanje.
Individualne učne pogodbe in obvestila o predčasnem
prenehanju pogodb iz tega člena se hranijo še eno leto po zaključku
izobraževanja dijaka.
36. člen
(sestavine učne pogodbe)
Učna pogodba obsega:
-       
osebno ime, dan, datum in kraj rojstva, stalno bivališče dijaka in
staršev oziroma drugega zakonitega zastopnika dijaka, če je dijak mladoleten,
-       
predhodno izobrazbo dijaka,
-       
naziv, sedež in vrsto dejavnosti delodajalca, ki sklepa učno pogodbo,
-       
naziv poklicne izobrazbe, za katero se dijak izobražuje,
-       
pričetek in trajanje izobraževanja,
-       
poklicne zmožnosti, ki si jih dijak pridobiva s praktičnim usposabljanjem
v skladu z izobraževalnim programom, 
-       
časovno razporeditev in razčlenitev praktičnega usposabljanja z delom v
obsegu, predvidenem z izobraževalnim programom,
-       
osebno ime delavca z ustrezno izobrazbo, ki je mentor dijaka,
-       
obseg izobraževalnega dela v šoli,
-       
pogoje, pod katerimi se učna doba podaljša zaradi neizpolnjenih
obveznosti dijaka v šoli,
-       
dolžnosti delodajalca,
-       
nagrado, ki jo prejema dijak,
-       
obveznosti delodajalca v primeru, če razdre učno pogodbo v nasprotju z
zakonom, ter v primeru, če dijak razdre učno pogodbo zaradi neizpolnjenih
dolžnosti delodajalca,
-       
obvezo, da delodajalec ne bo obremenjeval dijaka z deli, ki niso
povezana z njegovim praktičnim usposabljanjem,
-       
davčno številko dijaka in njegovo enotno matično številko občana (EMŠO),
-       
druge dolžnosti in pravice dijaka, določene s tem zakonom in drugimi
predpisi.
37. člen
(dolžnosti delodajalca)
Dolžnosti delodajalca, ki sklene učno pogodbo, so zlasti, da:
-       
dijaku omogoči usposabljanje za pridobitev poklicne izobrazbe,
-       
skrbi, da bo dijak redno obiskoval šolo in druge obvezne oblike
izobraževalnega dela,
-       
dijaku poleg počitnic v skladu s tem zakonom omogoči še najmanj šest
prostih delovnih dni za pripravo na zaključni izpit,
-       
dijaku izplačuje dogovorjeno nagrado,
-       
skrbi za varnost pri delu in za zdravje dijaka,
-       
dijaka seznani s predpisi o varnosti pri delu,
-       
skrbi za dobre medsebojne odnose med delavci in dijaki,
-       
nadzoruje, kako dijak vodi predpisano dokumentacijo o praktičnem
usposabljanju z delom,
-       
izpolnjuje druge, s pogodbo dogovorjene obveznosti. 
Delodajalec lahko nalaga dijaku le tista dela, ki
zagotavljajo pridobitev poklicnih zmožnosti v skladu z izobraževalnim programom.
38. člen
(dolžnosti dijaka)
Dolžnosti dijaka so zlasti, da:
-       
redno izpolnjuje svoje učne obveznosti,
-       
redno obiskuje pouk in druge obvezne izobraževalne oblike,
-       
se pri izobraževanju ravna po navodilih delodajalca in šole,
-       
varuje poslovno tajnost delodajalca,
-       
se ravna po predpisih o varstvu pri delu.
39. člen
(obseg izobraževalnega dela dijaka)
Praktično in teoretično izobraževanje dijaka sme trajati skupno
največ osem ur dnevno, vendar tedensko ne sme presegati z zakonom in kolektivno
pogodbo določene tedenske delovne obveznosti, zmanjšane za dve uri. Če traja teoretično
izobraževanje v dnevu pet ur, isti dan ne sme biti praktičnega usposabljanja z
delom pri delodajalcu.
Če praktično usposabljanje z delom traja strnjeno štiri ali
več ur dnevno, mora biti dijaku zagotovljeno v tem času najmanj 30 minut
odmora.
Dijaku, ki se izobražuje več kot devet mesecev, mora biti
zagotovljeno najmanj osem tednov počitnic v letu.
40. člen
(vmesni preizkus)
Dijak, ki ima sklenjeno individualno učno pogodbo, opravi
enkrat v času praktičnega usposabljanja z delom, praviloma v drugem letniku,
vmesni preizkus. Z vmesnim preizkusom se preveri praktična usposobljenost
dijaka in kako vodi predpisano dokumentacijo. Ob tem se preveri tudi pogoje, v
katerih poteka praktično usposabljanje z delom in svetuje delodajalcu o
nadaljnjem praktičnem usposabljanju dijaka.
Vsebino vmesnega preizkusa določi strokovni svet, postopek in
način izvedbe pa minister.
41. člen
(pravice in obveznosti dijaka)
Pri praktičnem usposabljanju z delom, ki se izvaja pri delodajalcu,
se glede nočnega dela, odmorov in počitkov, opravičenih odsotnosti z dela,
posebnega varstva mladine ter disciplinske in odškodninske odgovornosti,
uporabljajo določbe zakona, ki ureja delovna razmerja.
42. člen
(nagrada)
V času praktičnega usposabljanja z delom ima dijak pravico do
nagrade v skladu s panožno kolektivno pogodbo za ustrezno dejavnost oziroma
drugimi predpisi.
43. člen
(sprememba in odpoved pogodbe)
Učna pogodba se lahko spremeni na pobudo vsake od pogodbenih
strank.
Delodajalec in dijak lahko vsak čas sporazumno odpovesta učno
pogodbo.
44. člen
(razdrtje individualne učne pogodbe)
Dijak lahko ob vsakem času, na podlagi svoje pisne izjave,
enostransko razdre individualno učno pogodbo in o tem obvesti pristojnega
socialnega partnerja.
Mladoletni dijak lahko razdre individualno učno pogodbo le s
soglasjem staršev oziroma njegovega zakonitega zastopnika.
Delodajalec lahko razdre individualno učno pogodbo, če:
-       
je bila sklenjena na podlagi lažnih listin,
-       
se dijak brez opravičljivega razloga v osmih dneh ne vrne na učno mesto
oziroma v šolo,
-       
postane dijak duševno ali telesno nesposoben za izobraževanje za poklic,
-       
bi po zdravnikovem mnenju strokovno izobraževanje ogrožalo dijakovo
življenje in zdravje,
-       
dijak trajno oboli za boleznijo, ki je po zdravnikovem mnenju nevarna
drugim delavcem,
-       
dijak oboli za tako boleznijo, da po posebnih predpisih ne bi smel
opravljati poklica, za katerega se izobražuje,
-       
dijak večkrat huje krši dolžnosti, ki so določene v 38. členu tega
zakona,
-       
se dijak izpiše iz šole ali je iz šole izključen.
Delodajalec mora svojo odločitev pisno utemeljiti. Individualna
učna pogodba se razdre, če delodajalec ne izpolnjuje več pogojev za praktično
usposabljanje z delom ali drugače ni več zmožen izpolnjevati svojih pogodbenih obveznosti.
Če se individualna učna pogodba razdre zaradi nezmožnosti izpolnjevanja
pogodbenih obveznosti delodajalca, pristojna zbornica oziroma pristojno
ministrstvo ali drug izvajalec javnih pooblastil, ki vodi razvid učnih pogodb,
omogoči sklenitev nove pogodbe z drugim delodajalcem.
Če dijak v šoli ne napreduje, se mu individualna učna pogodba
podaljša, vendar največ za eno leto. 
Če je dijak izkoristil pravico do podaljšanja individualne učne
pogodbe in v šoli ne napreduje, se individualna učna pogodba razdre.
45. člen
(obveznosti šole po kolektivni učni pogodbi)
Šola nudi delodajalcu strokovno pomoč in svetuje pri organizaciji
in izvajanju praktičnega usposabljanja z delom, spremlja praktično
usposabljanje z delom in spremlja ustreznost vodenja predpisane dokumentacije.
Vsako leto šola pripravi poročilo o dosežkih pri praktičnem usposabljanju z delom
pri delodajalcu ter predloge ukrepov, s katerimi seznani vse delodajalce, s
katerimi ima sklenjeno kolektivno učno pogodbo in pooblaščenega socialnega
partnerja.
Šola lahko razdre kolektivno učno pogodbo, če delodajalec ne
izpolnjuje pogojev in obveznosti, določenih z zakonom in drugimi predpisi ter
kolektivno učno pogodbo.
VII. DIJAKI SREDNJIH ŠOL
46. člen
(status dijaka)
Kdor se vpiše v šolo, da bi se redno izobraževal po
izobraževalnem programu za pridobitev poklicne ali srednje strokovne izobrazbe,
pridobi status dijaka.
V celotnem obdobju rednega izobraževanja z istim vpisnim
pogojem ima lahko dijak status še dve dodatni šolski leti, in sicer eno leto za
ponavljanje in eno leto za prestop v isti letnik drugega izobraževalnega
programa.
V skupni obseg trajanja izobraževanja iz prejšnjega odstavka
se poleg rednega izobraževanja po tem zakonu upošteva tudi redno izobraževanje
po zakonu, ki ureja gimnazijsko izobraževanje.
V programu poklicni tečaj se dijak lahko redno izobražuje eno
leto.
Kdor je že zaključil izobraževanje po izobraževalnem programu
za pridobitev poklicne ali srednje strokovne izobrazbe ali srednje izobrazbe,
se ne more redno izobraževati po drugem izobraževalnem programu z istim vpisnim
pogojem, določenem v tem zakonu ali zakonu, ki ureja gimnazijsko izobraževanje.
Trajanje statusa dijaka v poklicno-tehniškem izobraževalnem
programu lahko presega trajanje izobraževanja po tem programu za največ eno
šolsko leto zaradi ponavljanja, če pred tem v rednem izobraževanju še ni
presegel trajanja statusa za dve leti skladno z drugim odstavkom tega člena.
46.a člen
(pravice dijaka)
Poleg dolžnosti iz 38. člena tega zakona ima dijak tudi
pravico prisostvovati pri pouku in drugih oblikah izobraževalnega dela šole, ki
se v skladu z vzgojno-izobraževalnim programom in letnim delovnim načrtom šole
izvaja v šoli, na šolskih površinah ali drugje (v nadaljnjem besedilu: šolska
obveznost), ter druge pravice, določene s tem zakonom.
Če dijak ne more prisostvovati pri šolskih obveznostih,
starši ali skrbnik dijaka (v nadaljnjem besedilu: starši) obvestijo šolo o
njegovi odsotnosti v treh delovnih dneh od prvega dne odsotnosti. Če tega ne
storijo, šola o odsotnosti dijaka obvesti starše dijaka naslednji dan. Šola
odloči o upravičenosti odsotnosti dijaka na podlagi ustreznega opravičila o
odsotnosti v treh delovnih dneh po prejemu opravičila.
47. člen
(izbirnost in vzporedno izobraževanje)
Dijak ima pravico, da se hkrati izobražuje po več
izobraževalnih programih.
Dijak lahko izbira med predmeti oziroma moduli v skladu z
izobraževalnim programom. Šola mu pri tem svetuje, da izpolni pogoje za
pridobitev izobrazbe oziroma poklicne kvalifikacije.
Šola dijaku omogoči, da opravlja obveznosti tudi po modulih, ki
jih izvajajo druge šole. Šole z dogovorom uskladijo način izpolnjevanja
obveznosti dijaka na posamezni šoli.
48. člen
(prenehanje statusa dijaka)
Status dijaka preneha:
-       
za dijaka zaključnega letnika 30 dni po izteku šolskega leta,
-       
če se med izobraževanjem ne vpiše v naslednji letnik v predpisanih
rokih,
-       
če se izpiše,
-       
če je bil izključen,
-       
če je sklenil delovno razmerje ali je pridobil status samostojnega podjetnika
posameznika oziroma posameznika, ki samostojno opravlja dejavnost.
49. člen
(podaljšanje statusa dijaka)
Ne glede na določbi prve in druge alineje 48. člena tega
zakona se lahko dijakom s posebnimi potrebami, dijakom vzporednega
izobraževanja, perspektivnim in vrhunskim športnikom oziroma športnicam, dijakom,
ki ne napredujejo ali ne končajo izobraževanja zaradi starševstva, izjemnih socialnih
in družinskih okoliščin ali zaradi bolezni, podaljša status dijaka največ za
dve leti.
O tem odloči ravnatelj šole.
50. člen
(hitrejše napredovanje)
Dijak lahko napreduje in dokonča izobraževanje v krajšem času,
kot je predvideno z izobraževalnim programom, če izpolni vse z izobraževalnim
programom določene obveznosti. O pravici do hitrejšega napredovanja odloči
učiteljski zbor šole.
51. člen
(prestop)
Dijak ima pravico enkrat prestopiti v drug izobraževalni
program, večkrat pa le, če ob prestopu napreduje v višji letnik.
Šola, ki izvaja izobraževalni program, v katerega dijak
prestopi, določi obveznosti za nadaljevanje izobraževanja po tem izobraževalnem
programu in roke za izpolnitev obveznosti. Pri določanju obveznosti se upošteva
predhodno pridobljeno znanje, ki se dokazuje z javno listino, izpitom oziroma
na drug način, in kreditne točke, če si jih je dijak pridobil v predhodnem
izobraževanju.
52. člen
(ponavljanje)
Dijak, ki do konca šolskega leta ni opravil obveznosti iz
izobraževalnega programa za šolsko leto, lahko enkrat ponavlja v istem
izobraževalnem programu.
Ne glede na prejšnji odstavek lahko dijak iz 49. člena
tega zakona večkrat ponavlja.
Ne glede na prvi odstavek tega člena dijak, ki do konca
šolskega leta ne opravi obveznosti iz poklicnega tečaja, tega ne more
ponavljati.
Dijak, ki ni opravil vseh obveznosti zaključnega letnika
izobraževalnega programa, dijak, ki se izobražuje po zakonu, ki ureja vajeništvo,
dijak poklicno-tehniškega izobraževanja in dijak iz 49. člena tega zakona
lahko opravi manjkajoče obveznosti tudi z izpiti ali z vrednotenjem in
ocenjevanjem pridobljenega znanja in spretnosti.
Dijak lahko ponavlja letnik na drugi šoli, če je šola, na
kateri se je izobraževal, prenehala izvajati izobraževalni program, po katerem
se je izobraževal.
Dijak, ki ni opravil obveznosti iz izobraževalnega programa,
ki se je prenehal izvajati, lahko ponavlja v izobraževalnem programu, ki ga je
nadomestil.
Dijaku, ki ponavlja, opravljenega praktičnega usposabljanja z
delom ni treba ponavljati.
53. člen
(večkratno obiskovanje)
Ne glede na določbo 52. člena tega zakona ima dijak pravico
večkrat obiskovati isti letnik, če zaradi bolezni in drugih utemeljenih razlogov,
določenih v 49. členu tega zakona, ni izpolnil obveznosti iz izobraževalnega
programa.
Ravnatelj šole lahko odloči, da dijak iz prejšnjega odstavka napreduje
v naslednji letnik in mu določi pogoje, ki jih mora izpolniti.
54. člen
(prekinitev izobraževanja)
Dijaku, ki je za več kot dve leti prekinil izobraževanje, ravnatelj
določi pogoje za nadaljevanje in dokončanje izobraževanja, če se je
izobraževalni program bistveno spremenil.
55. člen
(pohvale, nagrade in priznanja)
Šola določi merila in postopek za podeljevanje pohval, nagrad
in drugih priznanj dijakom.
56. člen
(vzgojno delovanje)
Šola lahko zaradi neizpolnjevanja šolskih obveznosti oziroma
kršitev dolžnosti (v nadaljnjem besedilu: kršitve) zoper dijaka vzgojno ukrepa.
Vzgojni ukrepi se lahko izrečejo za kršitve, ki jih dijak stori
v času šolskih obveznosti.
Vzgojni ukrepi so opomin, ukor in izključitev iz šole.
Izključitev iz šole se lahko izreče za najtežje kršitve, določene
v 56.a členu tega zakona.
Dijaku se lahko namesto vzgojnih ukrepov iz tretjega odstavka
tega člena določijo tudi drugi alternativni ukrepi (npr. pobotanje oziroma
poravnava spora, poprava škodljivih posledic njegovega ravnanja, izvršitev
nekega neobveznega dobrega dela oziroma naloge, opravljanje nalog in obveznosti
izven načrtovanega časa) pod pogojem, da dijak s tem soglaša.
V postopku vzgojnega ukrepanja, v katerem sodelujejo tudi
starši, se upoštevajo vsa dejstva in okoliščine, pomembne za odločitev. Če s
starši dijaka ni bilo mogoče vzpostaviti stika ali če so sodelovanje odklonili,
se lahko postopek nadaljuje brez njihove prisotnosti. Na željo dijaka v
postopku sodeluje strokovni delavec šole ali druga polnoletna oseba, ki ji
dijak zaupa.
Šola lahko dijaku prepove prisotnost pri pouku in drugih
oblikah izobraževalnega dela šole, če s svojim ravnanjem ogroža oziroma bi
lahko ogrozil svoje življenje ali zdravje oziroma življenje ali zdravje drugih.
Prepoved lahko traja največ do konca šolskih obveznosti tistega dne, v primeru
hujših ali dolgotrajnejših posledic kršitve pa lahko največ do zaključka
postopka vzgojnega ukrepanja.
Dijaku, ki s svojim vedenjem ovira izvajanje pouka, se lahko
prepove prisotnost pri pouku za čas posamezne ure pouka.
Šola lahko zaseže predmete, s katerimi dijak ogroža oziroma
bi lahko ogrozil svoje življenje ali zdravje oziroma življenje ali zdravje
drugih ali povzroča oziroma bi lahko povzročil materialno škodo.
Šola o prepovedi prisotnosti pri pouku in drugih oblikah
izobraževalnega dela šole oziroma o zasegu predmetov iz sedmega in devetega
odstavka tega člena dijaku izda sklep najpozneje do konca pouka tistega dne.
Podrobnejše določbe o vzgojnem ukrepanju in šolskem redu
določi minister.
Šola lahko določi pravila v zvezi z vzgojnim ukrepanjem in
šolskim redom z internim aktom v skladu s tem zakonom in podzakonskim predpisom
iz prejšnjega odstavka.
56.a člen
(izključitev iz šole)
Dijaka se lahko izključi iz šole zaradi naslednjih kršitev:
-       
ogrožanje svojega življenja ali zdravja oziroma življenja ali zdravja
drugih, ki ima ali bi lahko imelo za posledico težjo telesno poškodbo oziroma
težje duševne motnje,
-       
namerno uničenje oziroma poškodovanje šolskega ali drugega premoženja, s
katerim je povzročena večja materialna škoda,
-       
vdor v varovani podatkovni sistem, s katerim je bila povzročena škoda
ali pridobljena korist,
-       
uničenje ali ponarejanje šolske dokumentacije,
-       
posedovanje predmetov oziroma sredstev, ki ogrožajo varnost, življenje
in zdravje ljudi ali varnost premoženja,
-       
posedovanje, ponujanje ali prodajanje prepovedanih drog,
-       
posedovanje, ponujanje ali prodajanje alkohola,
-       
prisotnost pod vplivom alkohola ali prepovedanih drog oziroma uživanje
alkohola ali prepovedanih drog,
-       
neopravičene odsotnosti od pouka, ki znašajo 35 ur v šolskem letu.
Dijaka se lahko izključi iz šole za četrti oziroma za vsak
nadaljnji izrečeni ukor v posameznem šolskem letu.
Izključitev iz šole traja do konca šolskega leta, če pa je
bil dijaku ukrep izrečen mesec dni ali manj pred iztekom pouka v skladu s
šolskim koledarjem, lahko izključitev traja še največ do konca naslednjega šolskega
leta.
Za kršitve iz prve do šeste alineje prvega odstavka tega
člena se postopek lahko uvede v treh mesecih od dneva, ko se je izvedelo za
kršitev in dijaka, ki je kršitev storil.
Za kršitve iz sedme, osme in devete alineje prvega odstavka
tega člena se postopek lahko uvede v tridesetih dneh od dneva, ko je dijak
storil kršitev.
Izključitev iz šole se lahko izreče pogojno, tako da se ta ne
izvrši, če dijak v pogojnem obdobju, ki lahko traja največ eno leto, ne stori
kršitve iz prvega odstavka tega člena. Če dijak v pogojnem obdobju stori
kršitev iz prvega odstavka tega člena, se pogojna izključitev lahko prekliče.
57. člen
(prilagoditev opravljanja obveznosti)
Šola dijaku, ki se vzporedno izobražuje, in dijaku zaradi
daljših ali pogostih odsotnosti iz zdravstvenih razlogov prilagodi opravljanje
obveznosti.
Šola lahko nadarjenemu dijaku, dijaku perspektivnemu
športniku, dijaku vrhunskemu športniku, dijaku, ki se pripravlja na mednarodna
tekmovanja v znanju ali na druge mednarodne izobraževalne in kulturne
prireditve ter izmenjave, v primeru drugih športnih in kulturnih dejavnosti,
prihoda iz tuje države in v drugih utemeljenih primerih prilagodi opravljanje
obveznosti.
Dijaku s posebnimi potrebami se poleg prilagoditev, določenih
z odločbo o usmeritvi, lahko še dodatno prilagodi opravljanje obveznosti.
Prilagoditve opravljanja obveznosti za dijake iz tega člena
šola uredi z osebnim izobraževalnim načrtom, s katerim se prilagodi izvedba
pouka in druge pravice ter obveznosti dijaka in šole v sodelovanju z dijakom in
starši dijaka.
Za dijaka, ki se vzporedno izobražuje, šoli z osebnim
izobraževalnim načrtom določita tudi obseg izobraževalnega dela na posamezni
šoli za posamezno šolsko leto.
Podrobnejša pravila o načinu prilagoditve opravljanja
obveznosti iz izobraževalnega programa določi minister.
58. člen
(zdravstveno varstvo)
Dijaki imajo pri praktičnem pouku, praktičnem usposabljanju z
delom ter na strokovnih ekskurzijah pravico do zdravstvenega zavarovanja kot
učenci, v skladu z zakonom.
Sredstva za plačilo prispevkov za zavarovanje dijakov pri
praktičnem pouku in na praktičnem usposabljanju z delom za primer poškodbe pri
delu in poklicne bolezni zagotavlja ministrstvo, pristojno za šolstvo.
59. člen
(bivanje v dijaškem domu)
Dijak ima pravico bivanja v dijaškem domu. Dijaški dom in
dijak skleneta nastanitveno pogodbo.
Za bivanje v dijaškem domu se plačuje oskrbnina. Način
oblikovanja izhodiščne cene, njeno višino in pravila glede obračunavanja
oskrbnine določi minister. Pogoji bivanja v dijaškem domu in način plačevanja
oskrbnine ter pravila bivanja drugih oseb, ki bivajo v dijaškem domu, se
uredijo v internem aktu dijaškega doma.
Pri izbiri kandidatov za vpis v dijaški dom se upošteva
oddaljenost šole od kraja bivanja, oddaljenost šole od dijaškega doma, istočasno
bivanje sorojenca v dijaškem domu in prilagojenost dijaškega doma
izobraževalnemu programu, po katerem se kandidat izobražuje.
Dijak se mora izseliti iz dijaškega doma najkasneje naslednji
dan po prenehanju statusa dijaka oziroma najkasneje naslednji dan po
izvršljivosti sklepa o izključitvi iz dijaškega doma, razen v primeru
mladoletnega dijaka, ki se ga iz dijaškega doma ne sme izseliti, dokler ga
starši ali druge pooblaščene osebe ne prevzamejo.
Dijaški dom mora upoštevati dijakovo zasebnost. V sobo dijaka
lahko vstopajo strokovni delavci, drugi zaposleni pa le, če je to potrebno za
izvajanje njihovih nalog, obiskovalci pa le z vednostjo vzgojitelja in z
dovoljenjem dijaka.
Za dijaške domove se smiselno uporabljajo določbe tega
zakona.
Podrobnejši postopek razpisa za vpis, sprejema v dijaški dom,
merila za izbiro in druge vsebine v zvezi z bivanjem v dijaškem domu določi
minister.
60. člen
(prehrana)
Šola za dijake organizira vsaj en obrok hrane dnevno.
61. člen
(skupnost dijakov)
Dijaki lahko organizirajo skupnost dijakov (v nadaljnjem besedilu:
skupnost). Skupnost deluje na ravni šole in v oddelkih.
Skupnost vodi odbor, v katerem so predstavniki vseh oddelčnih
skupnosti.
Skupnost organizira obšolsko življenje in delo ter obravnava vprašanja,
povezana z vzgojno-izobraževalnim delom in upravljanjem ter daje organom šole
svoje predloge.
Dijaki se lahko povezujejo v združenja dijakov.
VIII. REDNO IN IZREDNO IZOBRAŽEVANJE
62. člen
(redno in izredno izobraževanje)
Poklicno in strokovno izobraževanje se izvajata kot redno in
kot izredno izobraževanje.
Izredno se lahko izobražuje, kdor je ob vpisu star najmanj 16
let in:
-       
nima pridobljene izobrazbe ali opravljenih vseh obveznosti po
izobraževalnem programu, v katerem se izredno izobražuje,
-       
hkrati ni vpisan v isti izobraževalni program v rednem in izrednem
izobraževanju.
V poklicnem tečaju se lahko dijak redno izobražuje samo
enkrat.
63. člen
(organizacija izrednega izobraževanja)
Izobraževalni programi poklicnega in strokovnega
izobraževanja se izvajajo kot izredno izobraževanje tako, da se zagotavlja enak
standard znanja kot v rednem izobraževanju, prilagodi pa se organizacija,
časovna razporeditev izobraževanja, preverjanje in ocenjevanje ter
napredovanje.
Pri zaključnem izpitu se uporabljajo isti izpitni katalogi, pri
poklicni maturi pa isti predmetni izpitni katalogi kot pri rednem
izobraževanju.
Izredno izobraževanje se lahko organizira tudi za posamezne dele
izobraževalnih programov, ki omogočajo pridobitev nacionalne poklicne
kvalifikacije oziroma zaradi pridobitve novega naziva poklicne oziroma
strokovne izobrazbe.
64. člen
(prilagajanje izrednega izobraževanja)
Šole oziroma izobraževalne organizacije, ki izvajajo izredno
izobraževanje, v skladu z navodili ministra prilagajajo izobraževalne programe
posameznemu dijaku, pri čemer upoštevajo dosežene kreditne točke oziroma
predhodno pridobljeno znanje, ki se dokazuje z javno listino, oziroma neformalno
pridobljeno znanje, ki se dokazuje z izpitom oziroma na drug način.
65. člen
(pravice in dolžnosti v izrednem izobraževanju)
Kdor se izredno izobražuje, s šolo sklene pogodbo o
izobraževanju, s katero se uredijo medsebojne pravice in obveznosti, ki se
nanašajo na potek izobraževanja, načine in roke za izpolnjevanje obveznosti,
ukrepe zaradi neizpolnjevanja obveznosti oziroma kršitev ter druge medsebojne
pravice in obveznosti. Osebni izobraževalni načrt je sestavni del te pogodbe.
Kdor se izredno izobražuje in ni zaposlen ali nima statusa
brezposelnega ali se ne izobražuje v skladu s predpisi o zaposlovanju in
zavarovanju za primer brezposelnosti, ima pravico do zdravstvenega varstva iz
obveznega zdravstvenega zavarovanja v skladu z zakonom, ki ureja zdravstveno
varstvo in zdravstveno zavarovanje, in pravico do drugih ugodnosti ter pravic v
skladu s posebnimi predpisi.
Šole in druge izobraževalne organizacije zagotavljajo
sredstva za izredno izobraževanje z zaračunavanjem prispevkov.
IX. IZOBRAŽEVALNO DELO
1. Obseg in organizacija
66. člen
(obremenitev)
Organizirano izobraževalno delo obsega:
-       
teoretični pouk z vajami,
-       
praktični pouk,
-       
praktično usposabljanje z delom,
-       
interesne dejavnosti,
-       
strokovne ekskurzije,
-       
samostojno delo dijakov,
-       
drugo izobraževalno delo, ki ga določa izobraževalni program.
Teoretični pouk za dijake lahko obsega, brez športne vzgoje
in italijanščine v šolah s slovenskim učnim jezikom na narodno mešanem območju
v slovenski Istri, največ 30 ur tedensko, obseg vseh oblik izobraževalnega dela
pa ne sme presegati 36 ur tedensko.
67. člen
(šolsko leto)
Šolsko leto se začne 1. septembra in se konča 31. avgusta.
Šolsko leto za izredno izobraževanje določi šola, tako da so
dijakom zagotovljene možnosti dokončanja izobraževanja v rokih iz prejšnjega
odstavka. (črtan)
Organizirano izobraževalno delo za dijake traja največ 42
tednov v šolskem letu. 
Razporeditev pouka, pouka proste dneve in trajanje ter
razporeditev šolskih počitnic določi minister s šolskim koledarjem.
68. člen
(letni delovni načrt)
Izobraževalno delo se izvaja po letnem delovnem načrtu, ki
vsebuje:
-       
obseg in razporeditev pouka in drugih oblik izobraževalnega dela v
skladu z izobraževalnim programom,
-       
del izobraževalnega programa, ki ga šola določi v sodelovanju s
socialnimi partnerji,
-       
načrt vpisa,
-       
razporeditev dijakov v letnike, oddelke in skupine,
-       
roke za opravljanje izpitov,
-       
načrt strokovnega izpopolnjevanja strokovnih delavcev,
-       
sodelovanje z drugimi šolami, z delodajalci, zbornicami, društvi in
združenji,
-       
druge dejavnosti šole.
Ob sprejemanju letnega delovnega načrta se posebej preveri
finančna izvedljivost načrta. Šola lahko v letnem delovnem načrtu za dijake, ki
to želijo, in v soglasju z njihovimi starši, predvidi organizirano
izobraževalno delo, ki ni sestavina izobraževalnega programa. 
Šola lahko določi programe za izpopolnjevanje oziroma za
usposabljanje, ki jih oblikuje in izvaja kot svojo posebno ponudbo in s
katerimi uveljavlja svoj prispevek k razvoju v svojem okolju.
Šola mora dijakom in staršem predstaviti pravice in dolžnosti
dijakov ter značilnosti izobraževalnega programa in organizacijo dela šole.
Šola vodi šolsko kroniko.
69. člen
(prilagojeno izvajanje izobraževalnih programov)
Šola dijaku s posebnimi potrebami, ki je usmerjen v izobraževalni
program s prilagojenim izvajanjem in dodatno strokovno pomočjo, v skladu z
odločbo o usmeritvi prilagodi izvajanje izobraževalnega programa, zagotovi
izvajanje ur dodatne strokovne pomoči in uporabo potrebne dodatne opreme ter v
skladu z normativi in standardi oblikuje manj številčne oddelke.
70. člen
(prilagojeni izobraževalni programi)
V prilagojenih izobraževalnih programih, ki omogočajo dijakom
s posebnimi potrebami pridobitev enakovrednega izobrazbenega standarda, se
lahko prilagodi predmetnik, organizacija, trajanje, način preverjanja in
ocenjevanja znanja, napredovanje in časovna razporeditev pouka.
2. Preverjanje in ocenjevanje znanja ter napredovanje
71. člen
(preverjanje in ocenjevanje)
V izobraževalnem procesu se s preverjanjem in ocenjevanjem ugotavlja,
kako dijak obvladuje poklicne zmožnosti, spretnosti in veščine (v nadaljnjem
besedilu: znanje) in kako izpolnjuje pogoje za doseganje kreditnih točk v
skladu z izobraževalnim programom.
Pri ocenjevanju dijaka se upošteva tudi neformalno pridobljeno
znanje, ki se dokazuje z javno listino, z izpitom ali na druge načine.
Dijake se preverja in ocenjuje na način, po merilih, pravilih
in postopkih, ki jih sprejme šola v skladu z izobraževalnim programom in
predpisi ministra. Šola merila, pravila in postopke javno objavi.
72. člen
(javnost ocenjevanja)
Učitelj dijakom omogoči sodelovanje pri načrtovanju preverjanja
in ocenjevanja znanja. 
Dijak mora biti z oceno pri ustnem ocenjevanju znanja seznanjen
takoj, ocenjeno pisno nalogo pa mu je treba vrniti v vpogled.
73. člen
(napredovanje)
Dijak napreduje v naslednji letnik, če je ob koncu šolskega leta
pozitivno ocenjen iz vseh predmetov oziroma modulov in je opravil druge
obveznosti, ki jih določa izobraževalni program. Pri tem se upošteva tudi
neformalno pridobljeno znanje.
Dijak, ki ob koncu pouka ni opravil vseh obveznosti iz
prejšnjega odstavka, jih lahko opravi v rokih, ki jih določi ravnatelj.
Dijak lahko izjemoma napreduje v višji letnik tudi, če ni dosegel
pozitivne ocene pri vseh predmetih oziroma modulih, je pa opravil druge
obveznosti, določene z izobraževalnim programom, če tako v skladu s predpisi
ministra odloči pristojni organ šole.
Dijak, ki je ob koncu pouka negativno ocenjen iz največ treh
predmetov ali modulov, ima pravico opravljati popravne izpite.
74. člen
(dokončanje izobraževanja)
Nižje in srednje poklicno izobraževanje se zaključi z zaključnim
izpitom, s katerim se ugotavlja dijakovo znanje, ki je pomembno za življenje in
delo, za nadaljnje izobraževanje ter njegov poklicni in osebnostni razvoj.
Zaključni izpit lahko opravlja, kdor je uspešno končal zaključni
letnik izobraževalnega programa za pridobitev nižje oziroma srednje poklicne
izobrazbe oziroma kdor je dosegel predpisano število kreditnih točk in je
opravil druge, z izobraževalnim programom določene obveznosti.
Zaključni izpiti se lahko opravljajo največ trikrat v letu.
Izobraževalni programi, po katerih se pridobi srednja strokovna
izobrazba, se zaključijo s poklicno maturo. S poklicno maturo se ugotavlja
dijakovo znanje v skladu s cilji, določenimi z izobraževalnimi programi, ki so
pomembni za življenje in poklicno delo ter za višji oziroma visokošolski študij.
Poklicno maturo ureja posebni zakon.
Po zaključenem izobraževanju po izobraževalnem programu
nižjega poklicnega, srednjega poklicnega ali srednjega strokovnega
izobraževanja dijak pridobi javnoveljavno izobrazbo, ki se izkazuje s
spričevalom o zaključnem izpitu oziroma poklicni maturi, ki sta javni listini o
izobrazbi.
Po zaključenem izobraževanju po programu iz drugega odstavka
10. člena tega zakona se udeležencu izda potrdilo, ki je javna listina.
Sestavni del spričeval iz petega odstavka tega člena je Priloga
k spričevalu, ki mora biti sestavljena tudi v enem od preostalih uradnih
jezikov Evropske unije. Vsebino Priloge k spričevalu določi minister in je
brezplačna.
75. člen
(podzakonski predpis)
Minister podrobneje predpiše način in postopek preverjanja in
ocenjevanja znanja, pridobivanja kreditnih točk, potrjevanja neformalno
pridobljenega znanja ter obliko in vsebino javnih listin o končanem
izobraževanju. 
Minister predpiše izpitni red, s katerim podrobneje določi postopek,
način in pogoje za opravljanje zaključnih izpitov ter sestavo izpitnih komisij.
V postopku priprave sodeluje s pristojnimi socialnimi partnerji oziroma, za
regulirane poklice, s pristojnim ministrom.
X. MOJSTRSKI, DELOVODSKI IN POSLOVODSKI IZPITI
76. člen
(izvajalci in podlaga za izpite)
Mojstrski, delovodski in poslovodski izpit izvaja v skladu z
zakonom pristojna zbornica oziroma drug pooblaščeni izvajalec, v skladu s tem
zakonom.
Mojstrski, delovodski oziroma poslovodski izpit se opravlja v
skladu z izpitnim katalogom, ki ga določi strokovni svet.
Izpitni katalog se oblikuje na podlagi poklicnega standarda in
obsega tudi pogoje glede izobrazbe in izkušenj, ki jih mora, v skladu z
zakonom, izpolnjevati kandidat za opravljanje mojstrskega, delovodskega ali
poslovodskega izpita.
77. člen
(opravljanje mojstrskega, delovodskega in poslovodskega izpita)
Mojstrske, delovodske in poslovodske izpite vodijo izpitni odbori,
ki jih na predlog izvajalca imenuje minister.
Minister, pristojen za gospodarstvo, določi v soglasju z
ministrom pogoje in postopek opravljanja mojstrskega, delovodskega in
poslovodskega izpita.
XI. POSTOPEK URESNIČEVANJA IN VARSTVA PRAVIC DIJAKOV
78. člen
(varstvo pravic dijaka)
Če dijak meni, da so mu v šoli ali pri delodajalcu kršene njegove
pravice pri izobraževanju oziroma praktičnem usposabljanju z delom, lahko pisno
zahteva, da pristojni organ šole oziroma delodajalca kršitev odpravi oziroma
izpolni svoje obveznosti.
Če pristojni organ šole oziroma delodajalec ne odpravi kršitve
oziroma izpolni obveznosti, lahko dijak zahteva posredovanje pristojne
inšpekcije, v skladu z zakoni, ki urejajo pristojnost posameznih inšpekcij.
79. člen
(pristojni organ)
O pravicah in obveznostih dijaka, ki izhajajo iz
izobraževanja v šoli in praktičnega izobraževanja, ki ga izvaja šola, odločajo
strokovni organi šole v skladu s pristojnostmi, določenimi z zakoni in drugimi
predpisi.
O pravicah in obveznostih dijaka, ki izhajajo iz praktičnega usposabljanja
z delom, ki se izvaja pri delodajalcu, odloča delodajalec.
80. člen
(komisija za varstvo pravic)
O zahtevi za varstvo pravic dijaka odloča komisija za varstvo
pravic (v nadaljnjem besedilu: komisija).
Komisija ima tri člane, od katerih vsaj eden ni strokovni delavec
te šole. Člane in predsednika komisije ter njihove namestnike imenuje svet šole
na predlog ravnatelja. 
Mandat komisije traja eno leto, od 1. oktobra do 30. septembra
naslednjega leta. Ista oseba je lahko imenovana za člana komisije večkrat.
Če je član komisije odločal o isti zadevi na prvi stopnji, se
mora v postopku varstva pravic pred komisijo izločiti. O izločitvi člana odloči
predsednik komisije, o izločitvi predsednika komisije pa odloči svet šole.
81. člen
(ugovor na končno oceno)
Dijak lahko v treh dneh po prejemu letnega spričevala oziroma
obvestila o uspehu vloži pri ravnatelju šole obrazložen pisni ugovor na končno
oceno oziroma ugotovitev.
Ravnatelj v treh dneh od prejema ugovora ugovor s sklepom
zavrže:
-       
če je vložen prepozno,
-       
če ga je vložila neupravičena oseba,
-       
če se ne nanaša na končno oceno oziroma ugotovitev.
Ravnatelj v treh dneh od prejema ugovora ugovor s sklepom
zavrne, če lahko na podlagi dokumentacije ugotovi, da je neutemeljen.
Če ravnatelj ugovora ne zavrže na podlagi drugega odstavka
tega člena ali ne zavrne na podlagi tretjega odstavka tega člena, v treh dneh
od prejema ugovora imenuje tričlansko komisijo, ki v treh dneh od njenega
imenovanja:
-       
potrdi prvotno oceno oziroma ugotovitev,
-       
ponovno oceni znanje dijaka,
-       
spremeni ugotovitev na podlagi dokumentacije.
V komisijo mora biti imenovan vsaj en član, ki je zaposlen na
drugi šoli.
V primeru iz druge alineje četrtega odstavka tega člena se
dijaka najpozneje tri dni pred ponovnim ocenjevanjem seznani z datumom, časom,
krajem in načinom ter obsegom ponovnega ocenjevanja.
Odločitev ravnatelja in komisije sta dokončni.
82. člen
(svet šole)
Ne glede na določbe 81. člena tega zakona, o zahtevi za
varstvo pravic v zvezi s pridobitvijo oziroma izgubo statusa dijaka, odloča
svet šole.
Svet šole odloči o zahtevi iz prejšnjega odstavka s tajnim glasovanjem,
z večino članov vseh članov.
Zoper odločitev sveta je možno sprožiti upravni spor.
83. člen
(postopek, način in roki odločanja)
Dijak lahko poda zahtevo za varstvo pravic v osmih dneh od
dneva, ko je zvedel za kršitev, razen če je za posamezne primere na podlagi
tega zakona določen drug rok.
Zahtevo za varstvo pravic dijak ali njegov zakoniti oziroma pooblaščeni
zastopnik poda na zapisnik pri ravnatelju. Zahtevo za varstvo pravic se lahko
pošlje tudi po pošti oziroma po elektronskih sredstvih komuniciranja.
Roki za odločanje o zahtevi za varstvo pravic dijaka se določijo
v izvršilnih predpisih, v katerih se podrobneje urejajo posamezni postopki v
zvezi z izobraževanjem, vendar morajo ti roki zagotoviti nemoteno uresničevanje
pravic in obveznosti dijaka v izobraževalnem procesu.
Ravnatelj je dolžan najkasneje naslednji dan izročiti vlogo
in druge podatke, potrebne za odločanje, organu, ki je pristojen za odločanje o
njej, če za to ni sam pristojen.
V postopku odločanja o dijakovi zahtevi oziroma pravicah in
obveznostih je pristojni organ dolžan:
-       
dijaku pomagati, da čim lažje in hitreje uveljavi svojo pravico,
-       
uporabiti tisti ukrep, ki je za dijaka ugodnejši, če se z njim doseže
zakonit namen,
-       
skrbeti za to, da dijakovo nepoznavanje predpisov ni v škodo pravic, ki
mu gredo po zakonu,
-       
ugotoviti resnično dejansko stanje in v ta namen ugotoviti vsa dejstva,
ki so pomembna za zakonito in pravilno odločanje,
-       
preden odloči o zahtevi, dijaku dati možnost, da se izjavi o vseh
dejstvih in okoliščinah, ki so pomembne za odločanje,
-       
postopek voditi hitro, v rokih, ki omogočajo dijaku uresničevanje
njegovih pravic in obveznosti v zvezi izobraževanjem,
-       
kadarkoli popraviti očitne računske in druge napake v zvezi z
uresničevanjem pravic dijaka v šolski dokumentaciji oziroma v izdanih sklepih oziroma
šolskih listinah.
Pristojni organ o zahtevi za varstvo pravic dijaku izda pisni
sklep, ki vsebuje izrek odločitve, obrazložitev in pravni pouk. Sklep se vroči
dijaku, njegovemu zakonitemu zastopniku ali njegovemu pooblaščenemu zastopniku.
Odločitev se lahko izvrši z dnem dokončnosti sklepa.
XII. INŠPEKCIJSKI NADZOR IN KAZENSKA DOLOČBA
84. člen
(inšpekcija)
Nadzor nad izvrševanjem določb tega zakona, ki urejajo usposabljanje
z delom, opravlja inšpekcija, pristojna za delo.
Nadzor nad izpolnjevanjem pravic in obveznosti dijakov v
zvezi z izobraževanjem v šoli in bivanjem v dijaškem domu opravlja inšpekcija,
pristojna za šolstvo.
85. člen
(prekrški)
Z globo od 200 do 3000 eurov se kaznuje za prekršek šola in z
globo od 100 do 300 eurov odgovorna oseba šole, če:
-       
ne upošteva soglasja ministra o obsegu vpisa (27. člen),
-       
ne upošteva vpisnih pogojev, meril in vpisnega postopka (22., 23., 24.,
25., 26., 27., 30. in 46. člen),
-       
podaljša status dijaka v nasprotju z zakonom (49. člen),
-       
izključi dijaka iz šole brez utemeljenega razloga (56.a člen),
-       
ne pripravi oziroma ne izvaja osebnega izobraževalnega načrta za dijaka
v skladu z zakonom (57. člen),
-       
ne izda predpisane šolske javne listine o uspehu na predpisan način in v
predpisanem roku (75. člen).
Z globo 300 eurov se kaznuje za prekršek šola in z globo 100
eurov odgovorna oseba šole, če dijakov ne seznani z dokumenti in podatki v
zvezi z organizacijo in izvedbo vzgojno-izobraževalnega dela oziroma v zvezi z
uresničevanjem pravic in obveznosti dijakov (68. člen).
Z globo od 200 do 3000 eurov se kaznuje za prekršek zbornica
in z globo od 100 do 300 eurov odgovorna oseba zbornice, če:
-       
verificira učno mesto v nasprotju z minimalnimi pogoji in pogoji glede
mentorja (peti odstavek 31. člena in 31.a člen),
-       
ne posreduje podatkov v centralni register učnih mest (32.b člen),
-       
ne vodi registra učnih pogodb (35. člen).
Za prekrške, določene v drugi, peti in šesti alineji prvega
odstavka tega člena, se lahko v hitrem postopku izreče globa tudi v znesku, ki
je višji od najnižje predpisane globe, določene v tem členu.
XIII. ZBIRANJE IN VARSTVO OSEBNIH PODATKOV
86. člen
(seznami evidenc z osebnimi podatki)
Šole vodijo naslednje evidence z osebnimi podatki dijakov:
1.     
evidenco prijavljenih kandidatov za vpis,
2.     
evidenco vpisanih ter evidenco vpisanih po letnikih, oddelkih in
skupinah v redovalnicah,
3.     
osebni list, ki se vodi za vsakega vpisanega od vključitve dokončanja
izobraževanja oziroma do izpisa,
4.     
matično knjigo, ki obsega splošne podatke o vpisanih, o poteku njihovega
izobraževanja od vključitve do končanja izobraževanja oziroma do izpisa,
5.     
evidenco podatkov o gibalnih sposobnostih in morfoloških značilnostih
vpisanih,
6.     
zapisnike sej izpitnega odbora za zaključni izpit,
7.     
zapisnike zaključnih izpitov,
8.     
poročilo o zaključnem izpitu,
9.     
zapisnike o izpitih, ki obsegajo prijavo k izpitu, potek izpita in
doseženo oceno,
10.  
evidenco o dijakih, ki jih obravnava svetovalna služba,
11.  
evidenco vpisanih v izredno izobraževanje,
12.  
evidenco o preverjanju in ocenjevanju znanja,
13.  
evidenco izdanih dokumentov o končanem izobraževanju. 
Dijaški domovi vodijo evidence in dokumentacijo iz 1., 2. in
3. točke prejšnjega odstavka, podatke o nastanitvenih pogodbah, starših oziroma
poroku nastanitvene pogodbe in podatke o izdanih odločbah o subvenciji
oskrbnine za tiste dijake, ki pri plačilu oskrbnine uveljavljajo olajšavo.
Evidence iz 1. do 4., 6. do 9. ter 11. do 13. točke prvega
odstavka tega člena obsegajo: osebno ime dijaka in osebe, vpisane v izredno
izobraževanje, enotno matično številko občana, e-naslov, telefonsko številko,
davčno številko, spol, datum, kraj, občino in državo rojstva, stalno in začasno
bivališče, državljanstvo ter predhodno pridobljeno izobrazbo.
Evidence iz 1. točke prvega odstavka tega člena, poleg podatkov
iz prejšnjega odstavka, vsebujejo še podatke:
-       
o starših (osebno ime, prebivališče, telefonska številka, e-naslov in
davčna številka),
-       
ime in sedež šole, kjer je prijavljeni končal zadnji razred oziroma
letnik,
-       
ime izobraževalnega programa,
-       
zadnji uspešno končani razred oziroma letnik,
-       
o prvem tujem jeziku,
-       
o ocenah in drugih podatkih v skladu z merili za vpis v šole z
omejitvijo vpisa in vpisnimi pogoji,
-       
o ponavljanju letnika,
-       
podatke o preusmeritvi v drug program,
-       
podatke o usmerjanju mladostnikov s posebnimi potrebami,
-       
o prenosu prijave,
-       
o programu, na katerega se prijavlja.
Za ugotavljanje pravice do vpisa v srednješolsko
izobraževanje, določene v 46. členu tega zakona, šola pridobi oziroma
preveri podatke o predhodnem izobraževanju iz centralne evidence udeležencev
vzgoje in izobraževanja, evidenčnega in analitskega informacijskega sistema
visokega šolstva v Republiki Sloveniji, evidenc Državnega izpitnega centra o
kandidatih, ki opravljajo splošno in poklicno maturo ter zaključni izpit, in iz
drugih uradnih evidenc.
Evidenca iz 3. točke prvega odstavka tega člena, poleg
podatkov iz tretjega odstavka tega člena, obsega še: podatke o splošnem učnem
uspehu, o opravljenih izpitih, o napredovanju in dokončanju izobraževanja.
Evidenca iz 5. točke prvega odstavka tega člena, poleg
podatkov iz tretjega odstavka tega člena, obsega še podatke: o gibalnih
sposobnostih in morfoloških značilnostih dijaka, ki se nanašajo na telesno
višino, voluminoznost telesa, hitrost alternativnih gibov, eksplozivno moč,
koordinacijo gibanja telesa, fizično vzdržljivost trupa, gibljivost, mišično
vzdržljivost ramenskega obroča in rok, sprintersko hitrost in vzdržljivost v
submaksimalnem kontinuiranem naprezanju.
Podatki iz prejšnjega odstavka se zbirajo s soglasjem dijaka.
Evidenca iz 10. točke prvega odstavka tega člena, poleg podatkov
iz tretjega odstavka tega člena, obsega še:
-       
družinsko in socialno anamnezo,
-       
razvojno anamnezo,
-       
diagnostične postopke,
-       
postopke strokovne pomoči,
-       
strokovna mnenja drugih inštitucij: centrov za socialno delo,
zdravstvenih inštitucij, svetovalnih centrov oziroma vzgojnih posvetovalnic.
Osebne podatke iz 10. točke prvega odstavka tega člena
svetovalna služba zbira v soglasju z dijakom in starši. Če je dijak v družini
ogrožen in ga je treba zavarovati, zadostuje soglasje dijaka.
Svetovalni delavci so dolžni podatke iz 10. točke prvega odstavka
tega člena varovati kot poklicno skrivnost. Te podatke so kot poklicno
skrivnost dolžni varovati tudi drugi strokovni delavci, ki so jim podatki
posredovani zaradi narave njihovega dela.
Podrobnejše določbe o vsebini evidenc in dokumentacije iz
tega člena določi minister.
Določbe tega člena se uporabljajo tudi v izrednem
izobraževanju, razen:
-       
evidenca vpisanih po letnikih, oddelkih in skupinah v redovalnicah iz 2.
točke prvega odstavka tega člena,
-       
5. in 10. točka prvega odstavka tega člena,
-       
prva alineja četrtega odstavka tega člena, če so vpisani starejši od 18
let,
-       
šesta, sedma, osma, deveta in deseta alineja četrtega odstavka.
87. člen
(uporaba evidenc)
Osebni podatki prijavljenih oziroma vpisanih iz evidenc iz
86. člena tega zakona se zbirajo, obdelujejo, shranjujejo in posredujejo za
potrebe šole, dijaških domov, ministrstva, pristojnega za šolstvo, v drugih
primerih pa le v skladu s posebnimi predpisi.
Pri izdelavi statističnih in drugih analiz se smejo osebni podatki
uporabiti in objaviti tako, da ni razvidna identiteta posameznika.
87.a člen
(razkrivanje in posredovanje osebnih podatkov staršem
polnoletnih dijakov)
Starši polnoletnega dijaka imajo pravico, da jim šola, na
enak način kot staršem mladoletnega dijaka, razkrije oziroma posreduje osebne
podatke dijaka in druge informacije o:
-       
vpisu v izobraževalni program in izpisu iz izobraževalnega programa,
-       
ocenah, učnem uspehu in napredovanju,
-       
prisotnosti pri pouku in drugih oblikah izobraževalnega dela,
-       
zaznanih hujših kršitvah šolskega reda in uvedenih postopkih vzgojnega
ukrepanja,
-       
obravnavi svetovalne službe,
-       
organizaciji šolskega dela (npr. roditeljski sestanki, govorilne ure).
Šola o razkrivanju oziroma posredovanju osebnih podatkov iz
prejšnjega odstavka seznani dijaka na začetku šolskega leta, v katerem bo dijak
postal polnoleten.
Polnoletni dijak lahko s pisno izjavo kadarkoli zahteva, da
šola njegovih osebnih podatkov iz prvega odstavka tega člena ne razkrije
oziroma posreduje staršem.
Ne glede na pisno izjavo dijaka iz prejšnjega odstavka šola
razkrije oziroma posreduje staršem podatke o odsotnosti dijaka, podatke o
zaznanih hujših kršitvah šolskega reda in uvedenih postopkih vzgojnega
ukrepanja, ter tiste osebne podatke iz prvega odstavka tega člena, ki bi lahko
imeli za posledico izgubo statusa dijaka zaradi negativnega učnega uspeha,
izključitve ali izpisa iz šole.
88. člen
(shranjevanje evidenc)
Evidence iz 86. člena tega zakona se trajno hranijo v skladu
s posebnimi predpisi, če ni v tem zakonu določeno drugače.
88.a člen
(zbirka podatkov za vpis v srednje šole)
Ministrstvo, pristojno za šolstvo, vzpostavi, vodi, vzdržuje
in nadzoruje informatizirano zbirko prijavljenih kandidatov za vpis v srednje
šole, ki vsebuje podatke iz evidence iz 1. točke prvega odstavka
86. člena tega zakona, ter informatizirano zbirko prijavljenih in vpisanih
dijakov v dijaške domove, ki vsebuje podatke iz evidence iz 1. in 2. točke
prvega odstavka 86. člena tega zakona.
Za obe zbirki iz prejšnjega odstavka zagotavlja osebne podatke
iz tretjega odstavka 86. člena tega zakona osnovna šola, ki jo obiskuje
kandidat, ki se prijavlja za vpis.
Osnovna šola za zbirko prijavljenih kandidatov za vpis v
srednje šole zagotavlja tudi podatke iz druge do šeste alineje četrtega
odstavka 86. člena tega zakona, razen dosežkov na nacionalnem preverjanju
znanja skladno z merili za vpis iz šeste alineje četrtega odstavka
86. člena tega zakona, ki se prenesejo iz evidence učencev, ki opravljajo
nacionalno preverjanje znanja, ki jo vodi Državni izpitni center. Podatke iz
prve in sedme do enajste alineje četrtega odstavka 86. člena tega zakona
za zbirko prijavljenih kandidatov za vpis v srednje šole zagotavlja srednja
šola.
Podatke iz drugega odstavka 86. člena tega zakona za
zbirko prijavljenih in vpisanih dijakov v dijaške domove zagotavljajo dijaški
domovi.
Podatki v zbirkah iz prvega odstavka tega člena se obdelujejo
za namen izvedbe vpisnega postopka.
Podatki v obeh zbirkah se hranijo trajno.
89. člen
(dokumentacija)
Določila v zvezi z vodenjem, uporabo in shranjevanjem osebnih
podatkov iz evidenc po tem zakonu se uporabljajo tudi za dokumentacijo, na
podlagi katere so bili zbrani osebni podatki.
Dokumenti o predhodni izobrazbi se po končanem vpisnem postopku
vrnejo vpisanemu.

Zakon o poklicnem in strokovnem izobraževanju
– ZPSI-1 (Uradni list RS, št. 79/06) vsebuje naslednje prehodne in
končne določbe:
»XIV. PREHODNE IN KONČNE DOLOČBE
90. člen
(podzakonski predpisi)
Podzakonski predpisi, določeni s tem zakonom, se sprejmejo
najkasneje v enem letu po njegovi uveljavitvi. 
Podzakonski predpisi, izdani na podlagi Zakona o poklicnem in
strokovnem izobraževanju (Uradni list RS, št. 12/96 in 44/00) se uporabljajo do
uveljavitve predpisov iz prejšnjega odstavka, če niso v nasprotju s tem
zakonom. Predpisi, ki urejajo vajeniško razmerje in praktični del zaključnih
izpitov za vajence oziroma vajenke, veljajo še dve leti po izteku izobraževanja
zadnje generacije vajencev oziroma vajenk.
91. člen
(kreditno ovrednotenje)
Izobraževalni programi, ki so bili sprejeti pred
uveljavitvijo tega zakona, se morajo kreditno ovrednotiti najkasneje v petih
letih po uveljavitvi tega zakona.
92. člen
(enakovrednost izobrazbe)
Izobrazba, pridobljena po predpisih, ki so veljali, preden je
začel veljati Zakon o poklicnem in strokovnem izobraževanju (Uradni list RS,
št. 12/96 in 44/00), je enakovredna ustrezni poklicni ali strokovni izobrazbi
po tem zakonu. Pri tem se uporabljajo naslednja načela:
-       
izobrazba, pridobljena po skrajšanem programu srednjega izobraževanja,
ustreza nižji poklicni izobrazbi,
-       
izobrazba, pridobljena po programu srednjega izobraževanja (dve ali
triletna smer v programu), ustreza srednji poklicni izobrazbi,
-       
izobrazba, pridobljena po programu srednjega izobraževanja (štiriletne
smer v programu) ustreza srednji strokovni izobrazbi,
-       
izobrazba, pridobljena po nadaljevalnem programu srednjega
izobraževanja, ustreza srednji strokovni izobrazbi,
-       
izobrazba pridobljena po dveletnih programih srednjega izobraževanja po
zaključenem izobraževanju po programu srednjega izobraževanju (triletna smer),
ustreza srednji strokovni izobrazbi.
93. člen
(pravica do končanja
izobraževanja)
Kdor se izobražuje po izobraževalnem programu, ki je bil
sprejet v skladu s predpisi, ki so veljali pred uveljavitvijo tega zakona
oziroma pred uveljavitvijo Zakona o poklicnem in strokovnem izobraževanju
(Uradni list RS, št. 12/96 in  44/00), ima pravico, da nadaljuje in konča
izobraževanje po teh programih, vendar najpozneje v roku, določenem za njihovo
izvedbo, podaljšanem za dve leti.
94. člen
(prenehanje veljavnosti
Zakona o poklicnem in strokovnem izobraževanju)
Z dnem uveljavitve tega zakona preneha veljati Zakon o
poklicnem in strokovnem izobraževanju (Uradni list RS, št. 12/96 in 44/00).
95. člen
(uveljavitev zakona)
Ta zakon začne veljati petnajsti dan po objavi v Uradnem listu
Republike Slovenije.«.

Zakon o spremembah in dopolnitvah Zakona o poklicnem
in strokovnem izobraževanju – ZPSI-1A (Uradni list RS, št. 68/17) vsebuje naslednje prehodne in
končne določbe:
»PREHODNE IN KONČNE DOLOČBE
27. člen
(uskladitev podzakonskih
predpisov)
Podzakonski predpisi iz 27., 30., 31., 56., 57., 59. in
86. člena zakona se uskladijo s tem zakonom do začetka uporabe tega
zakona.
28. člen
(verificirana učna mesta)
Učnih mest, ki so bila verificirana do uveljavitve tega
zakona, ni treba verificirati.
29. člen
(centralni register učnih
mest)
Centralni register učnih mest se vzpostavi do
31. decembra 2018.
30. člen
(uveljavljanje pravic iz
statusa)
Dijak, ki je bil vpisan v izobraževalni program
srednješolskega izobraževanja v šolskem letu 2018/2019 in nadaljuje
izobraževanje v šolskem letu 2019/2020 v statusu dijaka, ima pravico dokončati
izobraževanje pod pogoji, ki so veljali pred uveljavitvijo tega zakona.
Kdor se vpiše v izobraževalni program srednješolskega
izobraževanja po začetku uporabe tega zakona in je že bil vpisan v obdobju do
šolskega leta 2018/2019, pridobi status dijaka v skladu s tem zakonom.
31. člen
(začetek veljavnosti in
uporabe)
Ta zakon začne veljati petnajsti dan po objavi v Uradnem
listu Republike Slovenije, uporabljati pa se začne 1. septembra 2018,
razen spremenjenega 31. člena in novih 31.a, 31.b in 31.c členov zakona,
ki se začnejo uporabljati 3. decembra 2017.
Do začetka uporabe tega zakona se uporabljajo določbe Zakona
o poklicnem in strokovnem izobraževanju (Uradni list RS, št. 79/06).«.

Zakon o spremembah in dopolnitvah Zakona o poklicnem
in strokovnem izobraževanju – ZPSI-1B (Uradni list RS, št. 46/19) vsebuje naslednje prehodne in
končne določbe:
»PREHODNE IN KONČNE DOLOČBE
12. člen
(izdaja in uskladitev
podzakonskih predpisov)
Minister v štirih mesecih od uveljavitve tega zakona uskladi
podzakonske predpise iz spremenjenega 56. in 86. člena zakona ter iz
59. člena zakona. 
Do uveljavitve podzakonskih predpisov iz prejšnjega odstavka
se uporabljajo podzakonski predpisi, ki so veljali do uveljavitve tega zakona,
kolikor niso v nasprotju s tem zakonom.
13. člen
(uporaba določb dosedanjega
zakona)
Do začetka uporabe tega zakona se uporabljajo določbe Zakona
o poklicnem in strokovnem izobraževanju (Uradni list RS, št. 79/06 in
68/17).
14. člen
(začetek uporabe)
Ta zakon se začne uporabljati 1. septembra 2019, razen
27., 62. in 86. člen zakona v delu, ki se nanaša na izredno izobraževanje,
ter 65. člen zakona, ki se začnejo uporabljati 1. septembra 2020.
15. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.