Prvo poglavje
TEMELJNE DOLOČBE
1. člen
(1) Ta zakon vsebuje pravila o določanju prava, ki ga je
treba uporabiti za osebna, družinska, delovno socialna, premoženjska in druga
civilnopravna razmerja z mednarodnim elementom.
(2) Ta zakon vsebuje tudi pravila o pristojnosti sodišč in
drugih organov Republike Slovenije za obravnavanje razmerij iz prvega odstavka
tega člena, pravila postopka in pravila za priznanje in izvršitev tujih sodnih
in arbitražnih odločb ter odločb drugih organov. (delno
prenehal veljati)
2. člen
(1) Pravo, na katerega napotujejo določbe tega zakona se
izjemoma ne uporabi, kadar je glede na vse okoliščine primera očitno, da
razmerje s tem pravom nima pomembnejše zveze, obstoji pa bistveno tesnejša
zveza z nekim drugim pravom.
(2) Ta določba se ne uporablja, kadar pravo izbereta stranki.
3. člen
Če v tem zakonu ni določbe o pravu, ki ga je treba uporabiti,
se smiselno uporabljajo določbe in načela tega zakona, načela pravnega reda
Republike Slovenije in načela mednarodnega zasebnega prava.
4. člen
Ta zakon se ne uporablja za razmerja, ki so urejena v drugem
zakonu ali mednarodni pogodbi.
5. člen
Pravo, na katerega napotujejo določbe tega zakona se ne uporabi,
če bi bil učinek njegove uporabe v nasprotju z javnim redom Republike
Slovenije.
6. člen
(1) Če bi bilo treba po tem zakonu uporabiti pravo tuje
države, se upoštevajo njegova pravila, ki določajo, katero pravo se uporabi.
(2) Če pravila tuje države, ki določajo, katero pravo je
treba uporabiti, zavračajo na pravo Republike Slovenije, se uporabi pravo
Republike Slovenije, ne da bi se pri tem upoštevala njena pravila o napotilu,
katero pravo se uporabi.
(3) Določbe prvega in drugega odstavka tega člena se ne
uporabljajo, kadar imata stranki pravico izbrati pravo.
7. člen
Če z zakonom ni določeno drugače, sta pravni posel in pravno
dejanje glede oblike veljavna, če sta veljavna bodisi po pravu kraja, kjer je
bil pravni posel sklenjen oziroma pravno dejanje opravljeno, bodisi po pravu,
ki velja za vsebino pravnega posla oziroma pravnega dejanja.
8. člen
Za zastaranje se uporabi pravo, ki velja za vsebino pravnega
posla oziroma pravnega dejanja.
9. člen
(1) Če je treba uporabiti pravo države, katere pravni red ni
enoten, pravila tega zakona pa ne napotujejo na določeno pravno območje v taki
državi, se po pravilih njenega pravnega reda določi, katero pravo se uporabi.
(2) Če se na način iz prvega odstavka tega člena ne da
ugotoviti, katero pravo države z neenotnim pravnim redom je treba uporabiti, se
uporabi pravo tistega območja v taki državi, ki je z razmerjem v najtesnejši
zvezi.
10. člen
(1) Če ima državljan Republike Slovenije tudi državljanstvo
kakšne druge države, se za uporabo tega zakona šteje, da ima samo državljanstvo
Republike Slovenije.
(2) Če ima oseba, ki ni državljan Republike Slovenije, dvoje
ali več tujih državljanstev, se za uporabo tega zakona šteje, da ima
državljanstvo tiste države, katere državljan je in v kateri ima tudi stalno
prebivališče.
(3) Če oseba iz drugega odstavka tega člena nima stalnega
prebivališča v nobeni izmed držav, katerih državljan je, se za uporabo tega
zakona šteje, da ima državljanstvo tiste države, katere državljan je in s
katero je v najtesnejši zvezi.
11. člen
(1) Če oseba nima državljanstva ali njenega državljanstva ni
mogoče ugotoviti, se uporabi pravo njenega stalnega prebivališča.
(2) Če oseba iz prvega odstavka tega člena nima stalnega
prebivališča ali ga ni mogoče ugotoviti, se uporabi pravo njenega začasnega prebivališča.
(3) Če za osebo iz prvega odstavka tega člena ni mogoče
ugotoviti niti začasnega prebivališča, se uporabi pravo Republike Slovenije.
12. člen
(1) Sodišče ali drug pristojen organ po uradni dolžnosti
ugotovi vsebino tujega prava, ki ga je treba uporabiti.
(2) Organ iz prvega odstavka tega člena lahko zahteva
obvestilo o tujem pravu od ministrstva, pristojnega za pravosodje, oziroma se o
njegovi vsebini prepriča na drug ustrezen način.
(3) Stranke lahko v postopku predložijo o vsebini tujega
prava javno ali drugo listino pristojnega tujega organa ali ustanove.
(4) Če za posamezno razmerje nikakor ni mogoče ugotoviti
vsebine tujega prava, se uporabi pravo Republike Slovenije.
Drugo poglavje
PRAVO, KI GA JE TREBA UPORABITI
13. člen
(1) Za pravno in poslovno sposobnost fizične osebe se uporabi
pravo tiste države, katere državljan je.
(2) Fizična oseba, ki bi bila po pravu države, katere
državljan je, poslovno nesposobna, je poslovno sposobna, če ima to sposobnost
po pravu kraja, kjer je nastala obveznost.
(3) Za odvzem ali omejitev poslovne sposobnosti fizične osebe
se uporabi pravo iz prvega odstavka tega člena.
(4) Drugi odstavek tega člena se ne uporablja za družinska in
dedna razmerja.
14. člen
Za vprašanja osebnega imena se uporabi pravo države, katere
državljan je oseba, ki se ji določa ali spreminja osebno ime.
15. člen
(1) Za postavitev pod skrbništvo in prenehanje skrbništva ter
za razmerja med skrbnikom in osebo pod skrbništvom (varovancem) se uporablja
pravo države, katere državljan je varovanec.
(2) Tujemu državljanu ali osebi brez državljanstva, ki je v
Republiki Sloveniji, se začasni varstveni ukrepi odredijo po pravu Republike
Slovenije in trajajo, dokler pristojna država o tem ne odloči in ne ukrene, kar
je potrebno.
(3) Drugi odstavek tega člena se uporablja tudi glede varstva
premoženja odsotnega tujega državljana in osebe brez državljanstva, ki je na
ozemlju Republike Slovenije.
16. člen
Za razglasitev pogrešanca za mrtvega se uporabi pravo države,
katere državljan je bil takrat, ko je bil pogrešan.
17. člen
(1) Za pravni položaj pravne osebe se uporabi pravo države,
ki ji pravna oseba pripada.
(2) Pripadnost pravne osebe se določi po pravu države, po
katerem je bila ustanovljena.
(3) Če ima pravna oseba svoj dejanski sedež v drugi državi,
ne pa v tisti, kjer je bila ustanovljena, in ima po pravu te druge države tudi
njeno pripadnost, se šteje, da pripada tej drugi državi.
18. člen
(1) Za lastninskopravna razmerja in druge pravice na stvareh
se uporabi pravo kraja, kjer je stvar.
(2) Za razmerja iz prvega odstavka tega člena glede stvari,
ki so v prevozu, se uporabi pravo namembnega kraja.
(3) Za razmerja iz prvega odstavka člena glede prevoznih
sredstev se uporabi pravo države, katere državno pripadnost imajo ta sredstva,
če s predpisi Republike Slovenije ni določeno drugače.
19. člen
(1) Za pogodbo se uporabi pravo, ki sta si ga izbrali
pogodbeni stranki, če ta zakon ali mednarodna pogodba ne določa drugače.
(2) Volja strank o izbranem pravu je lahko izrecno izražena
ali pa mora nedvomno izhajati iz pogodbenih določil ali drugih okoliščin.
(3) Veljavnost pogodbe o izbiri prava se presoja po izbranem
pravu.
20. člen
Če stranki nista izbrali prava, ki naj se uporabi, se uporabi
pravo, s katerim je razmerje najtesneje povezano. Če posebne okoliščine primera
ne napotujejo na drugo pravo, se šteje, da je najtesnejša zveza podana s pravom
države, v kateri ima stranka, ki je zavezana opraviti za posamezno pogodbo
značilno izpolnitev, stalno prebivališče oziroma sedež.
21. člen
(1) Za pogodbo o zaposlitvi se uporablja pravo države, v
kateri delavec po pogodbi običajno opravlja svoje delo.
(2) Ne šteje se, da delavec običajno opravlja svoje delo v
kakšni državi, če v njej dela začasno.
(3) Če delavec po pogodbi običajno ne opravlja svojega dela
samo v eni državi, se uporabi pravo države, v kateri ima delodajalec svoj sedež
oziroma stalno prebivališče.
(4) Z dogovorom o izbiri prava, ki naj se uporabi, stranki ne
moreta izključiti prisilnih določb o varstvu delavčevih pravic, ki jih vsebuje
pravo države, ki bi se uporabilo v primeru, da stranki ne bi izbrali prava.
22. člen
(1) Za potrošniško pogodbo se po tem zakonu šteje pogodba o
prenosu premičnin ali pravic na potrošnika ter pogodba o opravljanju storitev
potrošniku.
(2) Za potrošnika se po tem zakonu šteje oseba, ki pridobiva
stvari, pravice in storitve predvsem za osebno uporabo ali uporabo v lastnem
gospodinjstvu.
(3) Za potrošniško pogodbo se po tem zakonu ne štejeta
prevozna pogodba in ne pogodba o opravljanju storitev potrošniku, če se te po
pogodbi opravljajo v celoti izven države, v kateri ima potrošnik stalno
prebivališče.
(4) Ne glede na druge določbe tega zakona se za potrošniško
pogodbo uporablja pravo države, v kateri ima potrošnik stalno prebivališče:
-       
če je sklenitev pogodbe posledica ponudbe ali reklame v tej državi in če
je potrošnik v tej državi opravil dejanja, potrebna za sklenitev pogodbe; ali
-       
če je potrošnikov sopogodbenik ali njegov zastopnik dobil potrošnikovo
naročilo v tej državi; ali
-       
če je bila prodajna pogodba sklenjena v drugi državi oziroma je
potrošnik dal naročilo v drugi državi, če je bilo potovanje organizirano s
strani prodajalca z namenom spodbujati sklepanje takih pogodb.
(5) V primerih iz prejšnjega odstavka stranki z dogovorom o
izbiri prava ne moreta izključiti prisilnih določb o varstvu potrošnikovih
pravic, ki jih vsebuje pravo države, v kateri ima potrošnik stalno
prebivališče.
23. člen
Za pogodbe, ki se nanašajo na nepremičnine, je treba vedno
uporabiti pravo države, na katere ozemlju je nepremičnina.
24. člen
Za razmerja med pogodbenima strankama, če stranki nista
določili drugače, se pravo iz 19. in 20. člena tega zakona uporabi tudi:
1.    za določitev časa, od katerega ima pridobitelj
oziroma prevzemnik premične stvari pravico do njenih proizvodov in plodov;
2.    za določitev časa, od katerega pridobitelj oziroma
prevoznik prevzame nevarnost (riziko) v zvezi s stvarmi.
25. člen
Če se pogodbeni stranki nista dogovorili drugače, se po pravu
kraja, kjer se mora stvar izročiti, presojajo način izročitve stvari in ukrepi,
ki so potrebni, če je bil prevzem stvari zavrnjen.
26. člen
Za učinek odstopa terjatve ali prevzema dolga se za dolžnika
oziroma upnika, ki nista sodelovala pri odstopu oziroma prevzemu, uporabi
pravo, po katerem se presoja terjatev oziroma dolg.
27. člen
Za akcesorni pravni posel se uporabi pravo, ki velja za
glavni pravni posel, če ni določeno drugače.
28. člen
Za enostranski pravni posel se uporabi pravo države
dolžnikovega stalnega prebivališča oziroma sedeža.
29. člen
(1) Za neopravičeno pridobitev se uporabi pravo, po katerem
se presoja pravno razmerje, ki je nastalo ali je bilo pričakovano ali domnevano
in je na podlagi njega prišlo do pridobitve.
(2) Za poslovodstvo brez naročila se uporabi pravo kraja,
kjer je bilo opravljeno dejanje poslovodje.
(3) Za obveznosti iz uporabe stvari brez poslovodstva in za
druge nepogodbene obveznosti, ki ne izvirajo iz odškodninske odgovornosti, se
uporabi pravo kraja, kjer so nastopila dejstva, ki so povzročila obveznost.
30. člen
(1) Za nepogodbeno odškodninsko odgovornost se uporabi pravo
kraja, kjer je bilo dejanje storjeno. Če je za oškodovanca ugodnejše, se
namesto tega uporabi pravo kraja, kjer je nastopila posledica, vendar le, če je
povzročitelj kraj posledice mogel in moral predvideti.
(2) Če pravo, določeno po prvem odstavku tega člena nima z
razmerjem tesnejše zveze, pač pa je podana očitna zveza z nekim drugim pravom,
se uporabi to pravo.
31. člen
Če je dogodek, iz katerega izhaja odškodninska obveznost,
nastal na ladji na odprtem morju ali na letalu, je s pravom kraja, kjer so
nastopila dejstva, ki so povzročila odškodninsko obveznost, mišljeno pravo
države, katere pripadnost ima ladja, oziroma pravo države, v kateri je letalo
vpisano v vpisnik.
32. člen
(1) Za dedovanje je treba uporabiti pravo države, katere
državljan je bil zapustnik ob smrti.
(2) Oporočna sposobnost se presoja po pravu države, katere
državljanstvo je imel oporočitelj ob sestavi oporoke.
33. člen
(1) Oporoka je glede oblike veljavna, če je oblika veljavna
po enem od naslednjih pravnih redov:
1.    po pravu kraja, kjer je bila oporoka sestavljena;
2.    po pravu države, katere državljan je bil
oporočitelj, bodisi ob oporočnem razpolaganju bodisi ob smrti;
3.    po pravu oporočiteljevega stalnega prebivališča
bodisi ob oporočnem razpolaganju bodisi od smrti;
4.    po pravu oporočiteljevega začasnega prebivališča,
bodisi ob oporočnem razolaganju bodisi ob smrti;
5.    po pravu Republike Slovenije;
6.    za nepremičnine – tudi po pravu kraja, kjer je
nepremičnina.
(2) Preklic oporoke je glede oblike veljaven, če je taka
oblika veljavna po kateremkoli pravu, po katerem bi bila lahko v skladu s prvim
odstavkom tega člena oporoka veljavno sestavljena.
34. člen
Pogoji za sklenitev zakonske zveze se za vsako osebo
presojajo po pravu države, katere državljan je ob sklenitvi zakonske zveze.
35. člen
Za obliko zakonske zveze se uporablja pravo kraja, kjer se
zakonska zveza sklepa.
36. člen
Neveljavnost zakonske zveze se presoja po kateremkoli
materialnem pravu, po katerem je bila sklenjena po 34. in 35. členu tega zakona.
37. člen
(1) Za razvezo zakonske zveze se uporablja pravo države,
katere državljana sta oba zakonca ob vložitvi tožbe.
(2) Če sta zakonca ob vložitvi tožbe državljana različnih
držav, se za razvezo zakonske zveze uporabljata kumulativno pravi držav, katerih
državljana sta.
(3) Če se zakonska zveza ne bi mogla razvezati po pravu iz
drugega odstavka tega člena, se za razvezo zakonske zveze uporabi pravo
Republike Slovenije, če je imel eden od zakoncev ob vložitvi tožbe stalno prebivališče
v Republiki Sloveniji.
(4) Če je eden od zakoncev državljan Republike Slovenije, ki
nima stalnega prebivališča v Republiki Sloveniji, zakonska zveza pa se ne more
razvezati po pravu, določenem v drugem odstavku tega člena, se za razvezo
uporabi pravo Republike Slovenije.
38. člen
(1) Za osebna in zakonska premoženjska razmerja zakoncev se
uporabi pravo države, katere državljana sta.
(2) Če sta zakonca državljana različnih držav, se uporabi
pravo države, v kateri imata stalno prebivališče.
(3) Če zakonca nimata niti istega državljanstva niti stalnega
prebivališča v isti državi, se uporabi pravo države, v kateri sta imela zadnje
skupno prebivališče.
(4) Če prava, ki naj se uporabi, ni mogoče določiti po prvem,
drugem ali tretjem odstavku tega člena, se uporabi pravo, ki je z razmerjem v
najtesnejši zvezi.
39. člen
(1) Pogodbena premoženjska razmerja zakoncev se presojajo po
pravu, ki je ob sklenitvi pogodbe veljalo za osebna in zakonska premoženjska
razmerja.
(2) Če pravo iz prvega odstavka tega člena določa, da lahko
zakonca izbereta pravo za presojo premoženjske pogodbe med zakoncema, se
uporabi pravo, ki sta si ga izbrala.
40. člen
(1) Če je zakonska zveza neveljavna ali je prenehala, se za
osebna in zakonska premoženjska razmerja uporabi pravo, ki je določeno v 38.
členu tega zakona.
(2) V primerih iz prvega odstavka tega člena se za pogodbena
premoženjska razmerja med zakoncema uporabi pravo, določeno v 39. členu tega
zakona.
41. člen
(1) Za premoženjska razmerja oseb, ki živita v zunajzakonski
skupnosti, se uporabi pravo države, katere državljana sta.
(2) Če osebi iz prvega odstavka tega člena nimata istega
državljanstva, se uporabi pravo države, v kateri imata skupno prebivališče.
(3) Za pogodbena premoženjska razmerja med osebama, ki živita
v zunajzakonski skupnosti, se uporabi pravo, ki je ob sklenitvi pogodbe veljalo
za njuna premoženjska razmerja.
42. člen
(1) Razmerja med starši in otroki se presojajo po pravu
države, katere državljani so.
(2) Če so starši in otroci državljani različnih držav, se
uporabi pravo države, v kateri imajo vsi stalno prebivališče.
(3) Če so starši in otroci državljani različnih držav in tudi
nimajo stalnega prebivališča v isti državi, se uporabi pravo države, katere
državljan je otrok.
43. člen
Priznanje, ugotovitev ali izpodbijanje očetovstva oziroma
materinstva se presoja po pravu države, katere državljan je otrok.
44. člen
Obveznost preživljanja med krvnimi sorodniki, razen za starše
in otroke, ali obveznost preživljanja sorodnikov v svaštvu se presoja po pravu
države, katere državljan je sorodnik, od katerega se zahteva preživljanje.
45. člen
(1) Pozakonitev se presoja po pravu države, katere državljana
sta starša, če starša nimata istega državljanstva, pa po pravu države tistega
od staršev, po katerem je pozakonitev veljavna.
(2) Privolitev otroka, druge osebe ali državnega organa v
pozakonitev se presoja po pravu države, katere državljan je otrok.
46. člen
(1) Pogoji posvojitve in prenehanja posvojitve se presojajo
po pravu države, katere državljana sta posvojitelj in posvojenec.
(2) Če sta posvojitelj in posvojenec državljana različnih
držav, se za pogoje posvojitve in njeno prenehanje uporabljata kumulativno
pravi držav, katerih državljana sta.
(3) Če zakonca koga skupaj posvojita, se poleg prava države,
katere državljan je posvojenec, uporabljata za pogoje posvojitve in njeno
prenehanje tudi pravi držav, katerih državljana sta eden in drug zakonec.
(4) Oblika posvojitve se presoja po pravu države, v kateri se
sklene posvojitev.
47. člen
(1) Učinek posvojitve se presoja po pravu države, katere
državljana sta posvojitelj in posvojenec ob sklenitvi posvojitve.
(2) Če sta posvojitelj in posvojenec državljana različnih
držav, se uporabi pravo države, v kateri imata stalno prebivališče.
(3) Če sta posvojitelj in posvojenec državljana različnih držav
in nimata stalnega prebivališča v isti državi, se uporabi pravo države, katere
državljan je posvojenec.
Tretje poglavje
PRISTOJNOST IN POSTOPEK
1. Pristojnost sodišč in drugih organov Republike Slovenije v
zadevah z mednarodnim elementom
48. člen
(1) Sodišče Republike Slovenije je pristojno, če ima toženec
stalno prebivališče oziroma sedež v Republiki Sloveniji.
(2) Če toženec nima stalnega prebivališča v Republiki
Sloveniji niti v kakšni drugi državi, je sodišče Republike Slovenije pristojno,
če ima toženec začasno prebivališče v Republiki Sloveniji.
(3) Kadar se o pravnem razmerju odloča v nepravdnem postopku,
je sodišče Republike Slovenije pristojno, če ima oseba, zoper katero je vložen
zahtevek, stalno prebivališče oziroma sedež v Republiki Sloveniji; kadar pa v
postopku sodeluje ena sama oseba – je pristojno, če ima ta stalno prebivališče
oziroma sedež v Republiki Sloveniji, razen če s tem zakonom ni določeno
drugače.
49. člen
(1) Če je z isto tožbo toženih več tožencev, ki so v pravni
skupnosti ali katerih obveznosti se opirajo na isto pravno in dejansko podlago,
je sodišče Republike Slovenije pristojno tudi, kadar ima eden izmed tožencev
stalno prebivališče oziroma sedež v Republiki Sloveniji.
(2) Če sta z isto tožbo tožena glavni dolžnik in porok, je
sodišče Republike Slovenije pristojno tudi tedaj, kadar je pristojno za tožbo
proti glavnemu dolžniku.
(3) Sodišče Republike Slovenije je pristojno tudi za
nasprotno tožbo, če je zahtevek nasprotne tožbe v zvezi s tožbenim zahtevkom.
50. člen
(1) Sodišče Republike Slovenije je izključno pristojno, kadar
je to v tem ali v drugem zakonu izrecno določeno.
(2) Pristojnost sodišč Republike Slovenije je izključena, če
obstoji med zadevo in neko tujo državo takšna zveza, ki bi bila v primeru, če
bi obstajala med zadevo in Republiko Slovenijo, podlaga za izključno
pristojnost sodišč Republike Slovenije, razen če zakon določa drugače.
51. člen
Če je v tuji državi v sporih zoper državljane Republike
Slovenije po kriterijih o pristojnosti ki jih ne vsebujejo določbe o
pristojnosti sodišča Republike Slovenije, pristojno tuje sodišče, so ti
kriteriji podlaga za pristojnost sodišča Republike Slovenije v tistih sporih, v
katerih je toženec državljan te tuje države.
52. člen
(1) Stranki se smeta sporazumeti o pristojnosti tujega
sodišča le, če je vsaj ena od njiju tuj državljan ali pravna oseba s sedežem v
tujini in ne gre za spor, za katerega je po določbah tega ali drugega zakona
izključno pristojno sodišče Republike Slovenije.
(2) Ne glede na določbo prvega odstavka tega člena se stranki
ne moreta dogovoriti za pristojnost tujega sodišča v sporih iz razmerij s
potrošniki in v sporih iz zavarovalnih razmerij, če ima potrošnik oziroma
zavarovanec, ki je fizična oseba, stalno prebivališče v Republiki Sloveniji.
(3) Stranki se smeta sporazumeti o pristojnosti sodišča
Republike Slovenije, če je vsaj ena državljan Republike Slovenije ali pravna
oseba s sedežem v Republiki Sloveniji.
(4) Prvi in tretji odstavek tega člena se ne uporabljata,
kadar gre za pristojnost v zadevah iz 68. do 77. člena tega zakona.
53. člen
(1) Pristojnost sodišč Republike Slovenije lahko v primerih,
v katerih je dopusten dogovor o pristojnosti sodišča Republike Slovenije po
tretjem in četrtem odstavku 52. člena tega zakona, temelji tudi na privolitvi
toženca.
(2) Šteje se, da je toženec privolil v pristojnost sodišč
Republike Slovenije, če je vložil odgovor na tožbo ali ugovor proti plačilnemu
nalogu, oziroma se je na pripravljalnem naroku, če tega naroka ni bilo pa na
prvem naroku za glavno obravnavo, spustil v obravnavanje glavne stvari, ne da
bi ugovarjal pristojnosti.
54. člen
(1) Kadar je po tem zakonu pristojnost sodišča Republike
Slovenije določena s pogojem, da ima pravdna stranka državljanstvo Republike
Slovenije, velja ta pristojnost tudi za osebe brez državljanstva, ki imajo
stalno prebivališče v Republiki Sloveniji.
(2) Prvi odstavek tega člena se smiselno uporablja tudi za
pristojnost drugih organov Republike Slovenije.
55. člen
(1) V sporih o nepogodbeni odškodninski odgovornosti je
pristojno sodišče Republike Slovenije tudi tedaj, če je bilo na območju
Republike Slovenije storjeno škodno dejanje ali če je na ozemlju Republike
Slovenije nastopila škodljiva posledica.
(2) Določbe prvega odstavka tega člena se uporabljajo tudi v
sporih zoper zavarovalnico zaradi povračila škode tretjim osebam po predpisih o
neposredni odgovornosti zavarovalnice ter v sporih o regresnih zahtevkih iz
naslova povračila škode zoper regresne dolžnike.
56. člen
Za spore iz pogodbenih razmerij je sodišče Republike Slovenije
pristojno tudi tedaj, kadar je predmet spora obveznost, ki jo je treba oziroma
bi jo bilo treba izpolniti v Republiki Sloveniji.
57. člen
V individualnih delovnih sporih je sodišče Republike
Slovenije pristojno tudi tedaj, kadar se delo opravlja ali se je opravljalo
oziroma bi se moralo opravljati na območju Republike Slovenije.
58. člen
(1) V sporih o premoženjskopravnih zahtevkih je sodišče
Republike Slovenije pristojno tudi tedaj, kadar je na ozemlju Republike
Slovenije predmet, na katerega se nanaša tožba.
(2) Če je na območju Republike Slovenije kakšno toženčevo
premoženje, je sodišče Republike Slovenije pristojno tudi tedaj, kadar ima
tožnik stalno prebivališče oziroma sedež v Republiki Sloveniji, če tožnik
izkaže za verjetno, da bo iz tega premoženja mogoče izvršiti sodbo.
59. člen
Sodišče Republike Slovenije je pristojno tudi v sporih zoper
fizično ali pravno osebo, ki ima sedež v tujini, če ima v Republiki Sloveniji
svojo podružnico ali je v Republiki Sloveniji oseba, ki ji je zaupano
opravljanje njenih poslov, za spore, ki izvirajo iz poslovanja te podružnice
oziroma te osebe na območju Republike Slovenije.
60. člen
Sodišče Republike Slovenije je izključno pristojno za spore o
ustanovitvi, prenehanju in statusnih spremembah družbe, druge pravne osebe ali
združenja fizičnih ali pravnih oseb, ter za spore o veljavnosti odločitev
njihovih organov, če ima družba, druga pravna oseba ali združenje sedež v
Republiki Sloveniji.
61. člen
Sodišče Republike Slovenije je izključno pristojno za spore o
veljavnosti vpisov v javne registre, ki se vodijo v Republiki Sloveniji.
62. člen
Sodišče Republike Slovenije je izključno pristojno za spore v
zvezi s prijavo in veljavnostjo izumov in znakov razlikovanja, če je bila
prijava vložena v Republiki Sloveniji.
63. člen
(1) Sodišče Republike Slovenije je izključno pristojno za
dovolitev in opravo izvršbe, če se ta opravlja na območju Republike Slovenije.
(2) Določba prvega odstavka tega člena se nanaša tudi na
spore med izvršilnim in stečajnim postopkom, če se ta postopek vodi pred
sodiščem Republike Slovenije.
64. člen
(1) Sodišče Republike Slovenije je izključno pristojno v
sporih o stvarnih pravicah na nepremičninah, v sporih zaradi motenja posesti
nepremičnine ter v sporih iz zakupa ali najema nepremičnine, če je nepremičnina
na ozemlju Republike Slovenije.
(2) Sodišče Republike Slovenije je izključno pristojno tudi
tedaj, kadar se o pravicah na nepremičninah odloča v nepravdnem postopku.
65. člen
V sporih zaradi motenja posesti premičnin je pristojno
sodišče Republike Slovenije tudi tedaj, če je prišlo do motenja na ozemlju
Republike Slovenije.
66. člen
(1) V sporih o stvarnih pravicah na ladji in letalu, ter v
sporih iz zakupa ladje ali letala je pristojno sodišče Republike Slovenije tudi
tedaj, če se v Republiki Slovenije vodi vpisnik, v katerega je vpisana ladja
oziroma letalo.
(2) V sporih zaradi motenja posesti ladje in letala iz prvega
odstavka tega člena so pristojna sodišča Republike Slovenije tudi tedaj, če se
vpisnik, v katerega je vpisana ladja oziroma letalo, vodi v Republiki Sloveniji
ali če je bila posest motena v Republiki Sloveniji.
67. člen
(1) V sporih o premoženjskih razmerjih med zakonci, ki se
nanašajo na premoženje v Republiki Sloveniji, je pristojno sodišče Republike
Slovenije tudi tedaj, če toženec nima prebivališča v Republiki Sloveniji.
(2) Če je pretežni del premoženja v Republiki Sloveniji,
drugi del pa v tujini, sme sodišče Republike Slovenije odločati o premoženju,
ki je v tujini, samo v sporu, v katerem se odloča tudi o premoženju v Republiki
Sloveniji, in to le, če toženec privoli, da sodi sodišče Republike Slovenije.
(3) Sodišče Republike Slovenije je v sporih o premoženjskih
razmerjih med zakonci po določbah tega zakona pristojno ne glede na to, ali
zakonska zveza traja ali je prenehala ali pa je ugotovljeno, da ne obstaja.
68. člen
(1) Sodišče Republike Slovenije je pristojno v zakonskih
sporih tudi tedaj, če toženec nima stalnega prebivališča v Republiki Sloveniji:
1)    
če sta oba zakonca slovenska državljana, ne glede na to, kje imata stalno
prebivališče; ali
2)    
če je tožnik slovenski državljan in ima stalno prebivališče v Republiki
Sloveniji; ali
3)    
če sta imela zakonca svoje zadnje stalno prebivališče v Republiki
Sloveniji, tožnik pa ima ob vložitvi tožbe stalno ali začasno prebivališče v
Republiki Sloveniji.
(2) Če je toženi zakonec slovenski državljan in ima v
Republiki Sloveniji stalno prebivališče, je izključno pristojno sodišče
Republike Slovenije.
69. člen
Sodišče Republike Slovenije je v sporih iz 68. člena tega
zakona pristojno tudi tedaj, če sta zakonca tuja državljana, ki sta imela
zadnje skupno stalno prebivališče v Republiki Sloveniji, vendar samo, če v teh
primerih toženec privoli, da sodi njeno sodišče, in če predpisi države, katere
državljana sta zakonca, dopuščajo to pristojnost.
70. člen
Sodišče Republike Slovenije je pristojno v sporih za razvezo
zakonske zveze tudi tedaj, če je tožnik slovenski državljan, pravo države,
katere sodišče bi bilo pristojno, pa ne pozna razveze zakonske zveze.
71. člen
(1) V sporih za ugotovitev ali izpodbijanje očetovstva ali
materinstva je pristojno sodišče Republike Slovenije tudi tedaj, če toženec
nima stalnega prebivališča v Republiki Sloveniji:
1)    
če sta tožnik in toženec slovenska državljana, ne glede na to, kje imata
stalno prebivališče; ali
2)    
če je tožnik slovenski državljan in ima stalno prebivališče v Republiki
Sloveniji.
(2) Če je tožba vložena zoper otroka, ki je slovenski
državljan in ima stalno ali začasno prebivališče v Republiki Sloveniji, je
izključno pristojno sodišče Republike Slovenije.
72. člen
Sodišče Republike Slovenije, ki je pristojno v sporih iz 71.
člena tega zakona, je pristojno tudi tedaj, kadar so stranke tuji državljani,
če ima tožnik ali eden od tožnikov stalno prebivališče v Republiki Sloveniji,
vendar samo, če toženec privoli, da sodi sodišče Republike Slovenije in če
predpisi države, katere državljan je, dopuščajo to pristojnost.
73. člen
(1) Sodišče Republike Slovenije je pristojno v sporih o
varstvu in vzgoji otrok, za katere skrbijo starši, tudi tedaj, kadar toženec
nima stalnega prebivališča v Republiki Sloveniji, če sta oba starša slovenska
državljana, ali če je otrok slovenski državljan in ima stalno prebivališče v
Republiki Sloveniji.
(2) Če sta toženec in otrok slovenska državljana in če imata
oba stalno prebivališče v Republiki Sloveniji, je izključno pristojno sodišče
Republike Slovenije.
(3) Prvi in drugi odstavek tega člena ter 48. člen tega
zakona se smiselno uporabljajo tudi za določitev pristojnosti drugih organov
Republike Slovenije, kadar odločajo o varstvu in vzgoji otrok, za katere
skrbijo starši.
74. člen
(1) Sodišče Republike Slovenije je pristojno v sporih o
zakonskem preživljanju otrok tudi tedaj, kadar toženec nima stalnega prebivališča
v Republiki Sloveniji:
1)    
če vloži tožbo otrok, ki ima stalno prebivališče v Republiki Sloveniji;
ali
2)    
če sta tožnik in toženec slovenska državljana, ne glede na to kje imata
stalno prebivališče; ali
3)    
če je tožnik mladoleten in slovenski državljan.
(2) Sodišče Republike Slovenije je pristojno v sporih o
zakonskem preživljanju, ki niso navedeni v prvem odstavku tega člena, tudi
tedaj, kadar toženec nima stalnega prebivališča v Republiki Sloveniji, če je
tožnik slovenski državljan in ima stalno prebivališče v Republiki Sloveniji.
(3) Sodišče Republike Slovenije je pristojno v sporih o
zakonskem preživljanju med zakoncema in med nekdanjima zakoncema tudi, če sta
imela zakonca svoje zadnje skupno stalno prebivališče v Republiki Sloveniji,
tožnik pa med sojenjem še naprej prebiva v Republiki Sloveniji.
75. člen
Sodišče Republike Slovenije je pristojno v sporih o zakonskem
preživljanju tudi, če ima toženec v Republiki Sloveniji premoženje, iz katerega
se lahko poravna preživnina.
76. člen
Sodišče Republike Slovenije je pristojno za odločanje o
varstvu, vzgoji in preživljanju otrok tudi takrat, kadar se ti spori rešujejo
skupaj z zakonskimi spori ali spori o ugotavljanju in izpodbijanju očetovstva
ali materinstva, za katere je po tem zakonu pristojno sodišče Republike
Slovenije.
77. člen
(1) Pri odločanju o odvzemu ali vrnitvi roditeljske pravice,
podaljšanju roditeljske pravice, postavitvi roditelja za skrbnika otrokovega
premoženja, pri razglasitvi otroka za rojenega v zakonski zvezi ter pri
odločanju o drugih zadevah, ki se nanašajo na osebna stanja in razmerja med starši
in otroki, je pristojno sodišče Republike Slovenije tudi tedaj, kadar ni
pogojev iz tretjega odstavka 48. člena tega zakona, če sta vložnik zahtevka in
oseba, zoper katero je vložen zahtevek, slovenska državljana, oziroma kadar v
postopku sodeluje samo ena oseba, če je ta slovenski državljan.
(2) V zadevah iz prvega odstavka tega člena je pristojno
sodišče Republike Slovenije tudi tedaj, kadar je otrok slovenski državljan in
ima stalno prebivališče v Republiki Sloveniji.
78. člen
(1) Sodišče Republike Slovenije je izključno pristojno za
razglasitev pogrešanega slovenskega državljana za mrtvega, ne glede na to, kje
je imel stalno prebivališče.
(2) Pred sodiščem Republike Slovenije se sme po pravu
Republike Slovenije dokazovati smrt tujega državljana, ki je umrl na ozemlju
Republike Slovenije.
79. člen
(1) Za obravnavo nepremične zapuščine slovenskega državljana
je izključno pristojno sodišče Republike Slovenije, če je ta zapuščina v
Republiki Sloveniji.
(2) Če je nepremična zapuščina slovenskega državljana v
tujini, je sodišče Republike Slovenije pristojno le, če po pravu države, v
kateri so nepremičnine, ni pristojen njen organ.
(3) Sodišče Republike Slovenije je pristojno za obravnavo
premične zapuščine slovenskega državljana, če so premičnine na ozemlju Republike
Slovenije ali če po pravu države, v kateri so premičnine, ni pristojen njen
organ oziroma če ta organ noče obravnavati zapuščine.
(4) Prvi, drugi in tretji odstavek tega člena se nanašajo
tudi na pristojnosti v sporih iz dednopravnih razmerij in na spore o terjatvah
upnikov nasproti zapuščini.
80. člen
(1) Za obravnavo nepremične zapuščine tujega državljana je
izključno pristojno sodišče Republike Slovenije, če so nepremičnine v Republiki
Sloveniji.
(2) Za obravnavo premične zapuščine tujega državljana, ki je
v Republiki Sloveniji, je pristojno sodišče Republike Slovenije, razen če v
zapustnikovi državi sodišče ni pristojno za obravnavo premičnega premoženja
slovenskih državljanov.
(3) Prvi in drugi odstavek tega člena se nanašata tudi na
pristojnost v sporih iz dednopravnih razmerij in v sporih o terjatvah upnikov
glede zapuščine.
(4) Kadar sodišče Republike Slovenije ni pristojno za
obravnavo zapuščine tujega državljana, lahko odredi ukrepe za zavarovanje
zapuščine in za varstvo pravic do zapuščine, ki je v Republiki Sloveniji.
81. člen
(1) Za obravnavo nepremične zapuščine osebe brez
državljanstva, osebe, katere državljanstva ni mogoče ugotoviti, ali osebe s
statusom begunca je izključno pristojno sodišče Republike Slovenije, če je
nepremičnina na ozemlju Republike Slovenije.
(2) Za obravnavo premične zapuščine osebe brez državljanstva,
osebe, katere državljanstva ni mogoče ugotoviti, ali osebe s statusom begunca
je pristojno sodišče Republike Slovenije, če so premičnine v Republiki
Sloveniji, ali je imel zapustnik ob smrti v njej stalno prebivališče.
(3) Prvi in drugi odstavek tega člena se nanašata tudi na
pristojnost v sporih iz dednopravnih razmerij in v sporih o terjatvah upnikov
glede zapuščine.
(4) Če zapustnik ni imel stalnega prebivališča v Republiki
Sloveniji, se smiselno uporabljajo določbe, ki veljajo za obravnavo zapuščine
tujega državljana, pri čemer je s tujo državo mišljena država, v kateri je imel
zapustnik ob smrti stalno prebivališče.
82. člen
(1) Za dovolitev sklenitve zakonske zveze je pristojen organ
Republike Slovenije, če je vložnik prošnje oziroma če je eden izmed vložnikov
prošnje slovenski državljan ne glede na to, kje imata osebi, ki želita skleniti
zakonsko zvezo, stalno prebivališče.
(2) Organ Republike Slovenije je izključno pristojen, če je
mladoletnik, ki prosi, naj se mu dovoli skleniti zakonsko zvezo, slovenski
državljan, oziroma če sta osebi, ki želita skleniti zakonsko zvezo, slovenska
državljana, zakonska zveza pa se sklepa v tujini.
83. člen
(1) Organ Republike Slovenije je izključno pristojen za
odločanje o posvojitvi in o prenehanju posvojitve osebe, ki je slovenski
državljan in ima stalno prebivališče v Republiki Sloveniji.
(2) Organ Republike Slovenije je pristojen za odločanje o
posvojitvi in o prenehanju posvojitve, če je posvojitelj slovenski državljan in
ima stalno prebivališče v Republiki Sloveniji.
(3) Če zakonca skupaj posvajata, zadošča za pristojnost
organa Republike Slovenije, da je en zakonec slovenski državljan in da ima
stalno prebivališče v Republiki Sloveniji.
84. člen
Organ Republike Slovenije je izključno pristojen v skrbniških
zadevah slovenskih državljanov ne glede na to, kje imajo ti stalno
prebivališče, če s tem zakonom ni določeno drugače.
85. člen
Organ Republike Slovenije ne izda odločbe in ne ukrepa v
skrbniških zadevah slovenskega državljana, ki ima stalno prebivališče v tujini,
če ugotovi, da je organ, ki je pristojen po pravu tuje države, že izdal odločbo
ali sprejel ukrepe, s katerimi je poskrbel za varstvo osebnosti, pravic in
interesov slovenskega državljana.
86. člen
(1) Organ Republike Slovenije z nujnimi začasnimi ukrepi
zavaruje osebnost, pravice in interese tujega državljana, ki je v Republiki
Sloveniji ali ima v njej premoženje, in obvesti o tem organ njegove države.
(2) Organ Republike Slovenije izda odločbo in sprejme ukrepe
v skrbniških zadevah tujega državljana, ki ima stalno prebivališče v Republiki
Sloveniji, če za varstvo njegove osebnosti, pravic in interesov ni poskrbel
organ njegove države.
2. Druge določbe
87. člen
(1) Za sposobnost biti stranka in za pravdno sposobnost
fizične osebe je treba uporabiti pravo njene države.
(2) Če tuji državljan ni pravdno sposoben po prvem odstavku
tega člena, je pa pravdno sposoben po pravu Republike Slovenije, lahko sam
opravlja dejanja v postopku.
(3) Zakoniti zastopnik tujega državljana iz drugega odstavka
tega člena sme opravljati dejanja v postopku le, dokler tuj državljan ne
izjavi, da sam prevzema pravdo.
(4) Za sposobnost biti stranka, kadar gre za tujo pravno
osebo, je treba uporabiti pravo, določeno v 17. členu tega zakona.
88. člen
Sodišče Republike Slovenije na zahtevo stranke prekine
postopek, kadar teče pred tujim sodiščem postopek v isti zadevi in med istima
strankama:
1)    
če je bila tožba v pravdi, ki teče v tujini, prej vročena tožencu kot
tožba v pravdi, ki teče v Republiki Sloveniji; oziroma če se je nepravdni
postopek v tujini začel prej kot v Republiki Sloveniji;
2)    
če je verjetno, da bo tujo odločbo mogoče priznati v Republiki
Sloveniji;
3)    
če obstaja vzajemnost.
89. člen
Za oceno pristojnosti sodišča Republike Slovenije so
odločilna dejstva, ki obstajajo takrat, ko postopek začne teči.
90. člen
(1) Kadar začne tuj državljan ali oseba brez državljanstva,
ki nima stalnega prebivališča v Republiki Sloveniji, pravdo pred sodiščem Republike
Slovenije, mora dati tožencu na njegovo zahtevo varščino za pravdne stroške.
(2) Toženec mora zahtevo iz prvega odstavka tega člena
uveljaviti najpozneje na pripravljalnem naroku, če tega naroka ni bilo, pa na
prvem naroku za glavno obravnavo, preden se spusti v obravnavanje glavne
stvari, oziroma brž ko izve, da so podani pogoji, da lahko zahteva varščino.
(3) Varščina za pravdne stroške se daje v gotovini, sodišče
pa lahko dovoli varščino tudi v drugi primerni obliki.
91. člen
(1) Toženec nima pravice do varščine za pravdne stroške:
1)    
če v državi, katere državljan je tožnik, državljani Republike Slovenije
niso dolžni dajati varščine;
2)    
če uživa tožnik v Republiki Sloveniji pravico pribežališča;
3)    
če se tožbeni zahtevek nanaša na tožnikove terjatve iz njegovega
delovnega razmerja v Republiki Sloveniji;
4)    
če gre za zakonski spor ali za spor o ugotovitvi ali izpodbijanju
očetovstva ali materinstva ali spor o zakonitem preživljanju;
5)    
če gre za menično ali čekovno tožbo, za nasprotno tožbo ali tožbo za
izdajo plačilnega naloga.
(2) Če nastane dvom o tem, ali so državljani Republike
Slovenije po 1. točki prvega odstavka tega člena dolžni dati varščino v državi,
katere državljan je tožnik, da pojasnilo ministrstvo, pristojno za pravosodje.
92. člen
(1) V sklepu, s katerim ugodi zahtevi za varščino za pravdne
stroške, določi sodišče znesek varščine in rok, v katerem se mora dati, ter
tožnika opozori na posledice, ki jih določa zakon, če ne dokaže, da je dal
varščino v določenem roku.
(2) Če tožnik ne dokaže, da je dal v določenem roku varščino
za pravdne stroške, se šteje, da je umaknil tožbo oziroma da je umaknil pravno
sredstvo, če je toženec zahteval varščino šele v postopku o pravnem sredstvu.
(3) Toženec, ki je pravočasno zahteval, naj mu da tožnik
varščino za pravdne stroške, ni dolžan nadaljevati postopka o glavni stvari,
dokler sodišče pravnomočno ne odloči o njegovi zahtevi, če zahtevi ugodi, pa
vse dotlej, dokler tožnik ne položi varščine.
(4) Če sodišče zavrne zahtevo za varščino za pravdne stroške,
lahko odloči, da se nadaljuje postopek, še preden postane sklep o zavrnitvi
pravnomočen.
93. člen
(1) Tuji državljani imajo pod pogojem vzajemnosti pravico do
oprostitve plačila pravdnih stroškov.
(2) Če nastane dvom o vzajemnosti, daje glede oprostitve
plačila pravdnih stroškov pojasnilo ministrstvo, pristojno za pravosodje.
(3) Vzajemnost iz prvega odstavka tega člena ni pogoj za
uveljavljanje pravice do oprostitve plačila pravdnih stroškov, če ima tuj
državljan stalno prebivališče v Republiki Sloveniji.
(4) Oseba brez državljanstva ima pravico do oprostitve
plačila pravdnih stroškov, če ima stalno ali začasno prebivališče v Republiki
Sloveniji.
Četrto poglavje
PRIZNANJE IN IZVRŠITEV TUJIH ODLOČB
1. Priznanje in izvršitev tujih sodnih odločb
94. člen
(1) Tuja sodna odločba je izenačena z odločbo sodišča
Republike Sloveniji in ima v Republiki Sloveniji enak pravni učinek kot domača
sodna odločba le, če jo prizna sodišče Republike Slovenije.
(2) Za tujo sodno odločbo se po prvem odstavku tega člena
šteje tudi poravnava, sklenjena pred sodiščem (sodna poravnava).
(3) Za tujo sodno odločbo se šteje tudi odločba drugega
organa, ki je v državi, v kateri je izdana, izenačena s sodno odločbo oziroma
sodno poravnavo, če ureja razmerja iz 1. člena tega zakona.
95. člen
(1) Vložnik zahteve za priznanje mora predlogu za priznanje
tuje sodne odločbe priložiti tujo sodno odločbo ali njen overjen prepis in
predložiti potrdilo pristojnega tujega sodišča oziroma drugega organa o
pravnomočnosti te odločbe po pravu države, v kateri je bila izdana.
(2) Če tuja sodna odločba ali njen overjen prepis nista
sestavljena v jeziku, ki je pri sodišču v uradni rabi, mora stranka, ki zahteva
priznanje, predložiti tudi overjen prevod tuje sodne odločbe v jezik, ki je pri
sodišču v uradni rabi.
96. člen
(1) Sodišče Republike Slovenije zavrne priznanje tuje sodne
odločbe, če na ugovor osebe, zoper katero je bila izdana, ugotovi, da ta zaradi
nepravilnosti v postopku ni mogla sodelovati v postopku.
(2) Zlasti se šteje, da oseba, zoper katero je bila izdana
tuja sodna odločba, ni mogla sodelovati v postopku, če ji vabilo, tožba ali
sklep, na podlagi katerega se je začel postopek, niso bili osebno vročeni
oziroma osebna vročitev ni bila niti poskušena, razen če se je na kakršenkoli
način spustila v obravnavanje glavne stvari v postopku na prvi stopnji.
97. člen
(1) Tuja sodna odločba se ne prizna, če je za zadevo, za
katero gre, izključno pristojno sodišče ali drug organ Republike Slovenije.
(2) Če zahteva priznanje tuje sodne odločbe, ki je bila
izdana v sporu iz zakonske zveze, toženec, ali če to zahteva tožnik in toženec
ne nasprotuje, izključna pristojnost sodišča Republike Slovenije ni ovira za
njeno priznanje.
98. člen
(1) Sodišče na ugovor osebe, zoper katero je bila izdana,
zavrne priznanje tuje sodne odločbe, če je pristojnost tujega sodišča temeljila
izključno na eni od naslednjih okoliščin:
1)    
državljanstvu tožnika;
2)    
premoženju toženca v državi izdaje odločbe;
3)    
osebni vročitvi tožbe oziroma drugega akta, s katerim se je začel
postopek, tožencu.
(2) Sodišče na ugovor osebe, zoper katero je bila izdana,
zavrne priznanje tuje sodne odločbe tudi v primeru, če sodišče, ki je odločbo
izdalo, ni upoštevalo sporazuma o pristojnosti sodišč Republike Slovenije.
99. člen
(1) Tuja sodna odločba se ne prizna, če je sodišče ali drug
organ Republike Slovenije v isti zadevi izdal pravnomočno odločbo ali če je
bila v Republiki Sloveniji priznana kakšna druga tuja sodna odločba, ki je bila
izdana v isti zadevi.
(2) Sodišče počaka s priznanjem tuje sodne odločbe, če pred
sodiščem Republike Slovenije teče prej začeta pravda v isti pravni zadevi in
med istima strankama, dokler ni ta pravda pravnomočno končana.
100. člen
Tuja sodna odločba se ne prizna, če bi bil učinek njenega
priznanja v nasprotju z javnim redom Republike Slovenije.
101. člen
(1) Tuja sodna odločba se ne prizna, če ni vzajemnosti.
(2) Neobstoj vzajemnosti ni ovira za priznanje tuje sodne
odločbe, izdane v zakonskem sporu in v sporu zaradi ugotovitve in izpodbijanja
očetovstva ali materinstva, in ne takrat, ko priznanje ali izvršitev tuje sodne
odločbe zahteva slovenski državljan.
(3) Obstoj vzajemnosti se glede priznanja tuje sodne odločbe
domneva do dokaza o nasprotnem; če pa nastane dvom o vzajemnosti, da pojasnilo
ministrstvo, pristojno za pravosodje.
102. člen
(1) Tuja sodna odločba, ki se nanaša na osebno stanje
(status) državljana države, v kateri je bila izdana, se prizna v Republiki
Sloveniji brez preizkusa po 97., 100. in 101. členu tega zakona.
(2) Če pristojni organ Republike Slovenije meni, da se odločba
tujega sodišča nanaša na osebno stanje (status) slovenskega državljana, je
potreben za takšno odločbo, da bi bila priznana, preizkus po določbah 95. do
101. člena tega zakona.
103. člen
(1) Za izvršitev tuje sodne odločbe se uporabljajo določbe
95. do 101. člena tega zakona.
(2) Vložnik zahteve za izvršitev tuje sodne odločbe mora
poleg potrdila iz 95. člena tega zakona predložiti tudi potrdilo o njeni
izvršljivosti po pravu države, v kateri je bila izdana.
2. Priznanje in izvršitev tujih arbitražnih odločb
(prenehal
veljati)
104. člen
(1) Tuja arbitražna odločba je arbitražna odločba, ki ni bila
izdana v Republiki Sloveniji.
(2) Tuja arbitražna odločba ima pripadnost države, v kateri
je bila izdana.
(3) Tuja arbitražna odločba je tudi arbitražna odločba, ki je
bila izdana v Republiki Sloveniji, pri kateri je bilo glede postopka
uporabljeno pravo tuje države, če to ni v nasprotju s prisilnimi predpisi
Republike Slovenije.
(4) Tuja arbitražna odločba iz tretjega odstavka tega člena
ima pripadnost države, katere pravo je bilo uporabljeno glede postopka.
105. člen
(1) Tuja arbitražna odločba se prizna in izvrši, če stranka,
ki zahteva priznanje in izvršitev, priloži zahtevi, ki jo vloži pri sodišču:
1)    
izvirno arbitražno odločbo ali njen overjen prepis;
2)    
izvirno pogodbo o arbitraži ali njen overjen prepis.
(2) Če tuja arbitražna odločba ali pogodba o arbitraži
oziroma njen overjen prepis nista sestavljena v jeziku, ki je v uradni uporabi
pri sodišču, pred katerim se začne postopek za priznanje in izvršitev te
odločbe, mora stranka, ki zahteva priznanje in izvršitev odločbe, priložiti
prevod v tem jeziku, ki ga opravi za to pooblaščena oseba.
106. člen
(1) Priznanje in izvršitev tuje arbitražne odločbe se zavrne,
če sodišče ugotovi:
1)    
da po pravu Republike Slovenije o sporni zadevi ne more razsojati arbitraža;
2)    
da bi bil učinek priznanja ali izvršitve odločbe v nasprotju z javnim
redom Republike Slovenije;
3)    
da ni podana vzajemnost;
4)    
da pogodba o arbitraži ni bila sklenjena v pisni obliki oziroma z
izmenjavo pisem, telegramov ali teleprinterskih sporočil;
5)    
da katera od strank ni bila sposobna za sklenitev arbitražnega dogovora
po pravu, ki se uporablja za presojo njene sposobnosti;
6)    
da pogodba o arbitraži ni veljavna po pravu države, ki sta ga izbrali
stranki, če stranki tega nista storili pa po pravu države, v kateri je bila
izdana arbitražna odločba;
7)    
da stranka, zoper katero se zahteva priznanje in izvršitev odločbe, ni
bila pravilno obveščena o imenovanju arbitrov ali o arbitražnem postopku, ali
ji je bilo zaradi kakega drugega vzroka onemogočeno, da uveljavlja svoje
pravice v postopku;
8)    
da sestava arbitražnega sodišča ali arbitražni postopek nista bila v
skladu s pogodbo o arbitraži;
9)    
da je arbitražno sodišče prekoračilo svoja pooblastila, določena s
pogodbo o arbitraži; 
10)  
da odločba še ni postala dokončna in izvršljiva za stranke ali da je to
odločbo odpravil ali njeno izvršitev ustavil pristojni organ države, v kateri
je bila izdana, ali organ države, po pravu katere je bila izdana;
11)  
da je izrek arbitražne odločbe nerazumljiv ali sam s seboj v nasprotju.
(2) Če so v tuji arbitražni odločbi deli, ki se nanašajo na
obravnavana vprašanja in se lahko ločijo od delov, v katerih je sodišče
prekoračilo svoja pooblastila, se lahko deli odločbe, v katerih sodišče ni
prekoračilo svojih pooblastil, priznajo in izvršijo.
107. člen
Če se je začel postopek za odpravo ali ustavitev izvršitve
tuje arbitražne odločbe pred pristojnim organom iz 10. točke 106. člena tega
zakona, lahko sodišče odloži odločanje o zahtevi za priznanje iz izvršitev te
odločbe, na zahtevo upnika oziroma dolžnika pa lahko postavi za svojo odločitev
o odložitvi pogoj, da mora dolžnik položiti ustrezno varščino.
3. Postopek za priznanje in izvršitev tujih sodnih in
arbitražnih odločb
(delno
prenehal veljati)
108. člen
(delno
prenehal veljati)
(1) Postopek za priznanje tuje sodne ali arbitražne odločbe
se začne na predlog.
(2) Priznanje tuje sodne odločbe v zadevah, ki se nanašajo na
osebno stanje (status), je upravičen zahtevati vsakdo, ki ima za to pravni
interes.
(3) O priznanju tuje sodne ali arbitražne odločbe odloča
sodnik posameznik okrožnega sodišča.
(4) Za priznanje tuje sodne ali arbitražne odločbe je
krajevno pristojno vsako stvarno pristojno sodišče.
(5) Za izvršitev tuje sodne ali arbitražne odločbe je krajevno
pristojno okrajno sodišče, na območju katerega je treba opraviti izvršbo.
(6) Če o priznanju tuje sodne ali arbitražne odločbe ni bil
izdan poseben sklep, lahko vsako sodišče odloča o priznanju te odločbe kot o
predhodnem vprašanju, vendar z učinkom le za ta postopek.
109. člen
(delno
prenehal veljati)
(1) V postopku priznanja tuje sodne ali arbitražne odločbe se
sodišče omeji na preizkus, ali so podani pogoji iz določb 94. do 107. člena
tega zakona.
(2) Če sodišče ugotovi, da ni ovir za priznanje, izda sklep o
priznanju tuje odločbe.
(3) Sklep o priznanju vroči sodišče nasprotni stranki oziroma
drugim udeležencem postopka, v katerem je bila tuja sodna odločba izdana, ter
jih pouči, da lahko proti njemu vložijo ugovor v roku petnajstih dni od dneva
vročitve sklepa.
(4) O ugovoru odloča sodišče, ki je izdalo sklep o priznanju,
v senatu treh sodnikov. Če je odločitev o ugovoru odvisna od spornih dejstev,
odloči sodišče po opravljenem naroku.
(5) Proti sklepu, s katerim sodišče predlog za priznanje
zavrne, in proti sklepu, s katerim sodišče odloči o ugovoru, je dovoljena
pritožba na Vrhovno sodišče.
(6) Ne glede na določbo tretjega odstavka tega člena sodišče
sklepa o priznanju tuje sodne odločbe o razvezi zakonske zveze ne vroči
nasprotni stranki, če je oseba, ki zahteva priznanje, državljan Republike
Slovenije, nasprotna stranka pa nima stalnega oziroma začasnega prebivališča v
Republiki Sloveniji.
110. člen
(delno
prenehal veljati)
O stroških postopka odloči sodišče po pravilih, ki bi se
uporabljala v primeru, če bi o zadevi odločalo sodišče ali drug organ Republike
Slovenije.
111. člen
(delno
prenehal veljati)
Če ni v tem poglavju posebnih določb, se v postopku priznanja
tujih sodnih in tujih arbitražnih odločb smiselno uporabljajo določbe zakona o
nepravdnem postopku.
Peto poglavje
POSEBNE DOLOČBE
112. člen
(1) Državljani Republike Slovenije smejo v tujini skleniti
zakonsko zvezo pred konzulatom Republike Slovenije, če temu ne nasprotuje
država, v kateri je konzulat, ali če je tako določeno z mednarodno pogodbo.
(2) Minister, pristojen za zunanje zadeve, določi, v katerih
predstavništvih Republike Slovenije v tujini se smejo sklepati zakonske zveze
med državljani Republike Slovenije.
113. člen
Zadeve skrbništva za državljane Republike Slovenije, ki so v
tujini, opravlja konzulat Republike Slovenije, če temu ne nasprotuje država, v
kateri je konzulat, ali če je to predvideno z mednarodno pogodbo.
114. člen
Državljanu Republike Slovenije lahko v tujini sestavi oporoko
po določbah, ki veljajo za sodno oporoko, konzulat Republike Slovenije.
115. člen
(1) Konzulati Republike Slovenije lahko potrjujejo podpise,
rokopise in prepise v skladu z mednarodnimi pogodbami in predpisi držav
sprejema.
(2) Minister, pristojen za zunanje zadeve, natančneje uredi
opravljanje zadev iz prvega odstavka tega člena.
116. člen
(1) Potrdila o predpisih, ki veljajo ali so veljali v
Sloveniji, izdaja za njihovo uporabo pred organi tuje države minister,
pristojen za pravosodje.
(2) V potrdilu iz prvega odstavka tega člena se navede naslov
predpisa, datum začetka veljavnosti predpisa oziroma datum prenehanja njegove
veljavnosti in dobesedno besedilo ustreznih njegovih določb.
117. člen
Naloge konzulata Republike Slovenije po tem zakonu lahko
opravlja tudi misija Republike Slovenije, če v kraju, kjer ima sedež, ni
konzulata, ter na tistih delih ozemlja sprejemne države, za katere ni
konzulata.

Zakon o mednarodnem zasebnem pravu in postopku
– ZMZPP (Uradni list RS, št. 56/99) vsebuje naslednji končni določbi:
»Šesto poglavje
KONČNI DOLOČBI
118. člen
Z dnem, ko začne veljati ta zakon, se preneha uporabljati
zakon o ureditvi kolizije zakonov s predpisi drugih držav v določenih razmerjih
(Uradni list SFRJ, št. 43/82 in 72/82).
119. člen
Ta zakon začne veljati petnajsti dan po objavi v Uradnem
listu Republike Slovenije.«.

Zakon o arbitraži – ZArbit (Uradni list RS,
št. 45/08) vsebuje naslednjo končno določbo:
»52. člen
(začetek veljavnosti)
Ta zakon začne veljati tri mesece po objavi v Uradnem listu
Republike Slovenije.«.