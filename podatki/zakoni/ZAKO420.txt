1. člen
Pomilostitev za kazniva dejanja, določena v
zakonih Republike Slovenije, daje v skladu s tem zakonom predsednik republike.
Predsednik republike daje pomilostitev tudi
za kazniva dejanja, določena s kazenskimi zakoni drugih držav, če je storilec
državljan Republike Slovenije in če je tako določeno v mednarodnih pogodbah.
Predsednik republike ne more pomilostiti
obsojenca, ki prestaja kazen zapora v Republiki Sloveniji po sodbi Mednarodnega
kazenskega sodišča.
2. člen
S pomilostitvijo po tem zakonu se po imenu
določeni osebi:
1.     
odpusti kazenski pregon ali popolnoma ali delno odpusti izvršitev kazni,
izrečena kazen spremeni v milejšo ali v pogojno obsodbo ali izbriše obsodba;
2.     
odpravi ali skrajša trajanje pravnih posledic obsodbe, določenih v
zakonih Republike Slovenije.
3. člen
S pomilostitvijo se lahko kazenska sankcija
spremeni le v okviru, kot ga določa splošni del Kazenskega zakonika Republike
Slovenije.
4. člen
Postopek za pomilostitev se začne na prošnjo
ali po uradni dolžnosti.
Postopek za pomilostitev z odpustitvijo
kazenskega pregona se začne le po uradni dolžnosti.
5. člen
Postopek za pomilostitev po uradni
dolžnosti začne minister, pristojen za pravosodje.
6. člen
Prošnjo za pomilostitev lahko vloži
obsojenec, obsojenčev zakonec ali oseba, s katero živi v zunajzakonski
skupnosti, krvni sorodnik obsojenca v ravni črti, brat, sestra, posvojitelj,
posvojenec, rejnik ali skrbnik.
7. člen
Prošnja za pomilostitev se vloži pri
sodišču, ki je izreklo sodbo na prvi stopnji.
Če je prošnja za pomilostitev vložena pri
kakem drugem organu, jo mora ta brez odlašanja poslati pristojnemu sodišču.
Obsojenec, ki prestaja kazen zapora, pošlje
prošnjo za pomilostitev pristojnemu sodišču po upravniku zavoda za prestajanje
kazni zapora.
8. člen
Prošnje za pomilostitev ni mogoče vložiti
pred pravnomočnostjo sodbe.
Prošnja za pomilostitev se lahko ponovi po
preteku šestih mesecev od dneva, ko je bilo odločeno o prejšnji pomilostitvi,
oziroma po preteku enega leta, če je bila izrečena kazen zapora nad pet let in
mora obsojenec prestati še nad pet let zapora.
9. člen
Predsednik senata oziroma sodnik posameznik
zavrže s sklepom prošnjo za pomilostitev:
-       
če jo je vložila oseba, ki nima te pravice;
-       
če je vložena pred potekom roka iz drugega odstavka prejšnjega člena;
-       
če je vložena pred pravnomočnostjo sodbe;
-       
če pomilostitev po zakonu ni dopustna.
Zoper sklep iz prejšnjega odstavka je
dovoljena pritožba. Glede pritožbe se smiselno uporabljajo določbe zakona o
kazenskem postopku o pritožbi zoper sklep.
10. člen
Predsednik senata oziroma sodnik posameznik
s sklepom ustavi pomilostitveni postopek, če prosilec umakne prošnjo za
pomilostitev ali če obsojenec v času, ko teče pomilostitveni postopek, umre.
11. člen
Sodišče v postopku za pomilostitev zahteva
od pristojnih državnih organov, organov lokalnih skupnosti, organizacij in
skupnosti podatke o obsojenčevih socialnih in premoženjskih razmerah, o
njegovem življenju pred nastopom prestajanja kazni, o obnašanju med
prestajanjem kazni in o drugih okoliščinah, pomembnih pri odločanju o
pomilostitvi.
Če se prosilec sklicuje na določena dejstva
ali okoliščine, ki utegnejo biti pomembne za odločitev o pomilostitvi, jih
sodišče preveri.
12. člen
Prošnjo za pomilostitev pošlje sodišče
skupaj s svojim obrazloženim mnenjem ministrstvu, pristojnemu za pravosodje.
Mnenje iz prejšnjega odstavka da sodišče v
enaki sestavi, kot je odločalo pri sojenju na prvi stopnji.
13. člen
Mnenje o upravičenosti pomilostitve da tudi
pristojni državni tožilec.
14. člen
V postopku za pomilostitev po uradni
dolžnosti mnenje sodišča in pristojnega državnega tožilca o upravičenosti
pomilostitve ni potrebno.
15. člen
Ministrstvo, pristojno za pravosodje, lahko
zahteva od državnih organov, organov lokalnih skupnosti, organizacij in
skupnosti podatke, potrebne za odločitev o pomilostitvi.
16. člen
Ministrstvo, pristojno za pravosodje,
predloži predsedniku republike poročilo o navedbah prosilca, zbranih podatkih
in mnenjih s predlogom ministra o pomilostitvi.
17. člen
Pomilostitveni postopek mora biti hiter.

Zakon o pomilostitvi (Uradni list RS, št. 45/95)
vsebuje naslednji prehodni in končni določbi:
»18. člen
Minister, pristojen za pravosodje, izda
najkasneje v 30 dneh po uveljavitvi tega zakona navodilo o delu sodišč v zvezi
s pomilostitvenim postopkom.
Do uveljavitve navodila iz prejšnjega
odstavka se uporablja Navodilo o delu sodišč v zvezi s
pomilostitvenim postopkom (Uradni list SRS, št. 14/78).
19. člen
Prošnja za pomilostitev v zadevah,
pravnomočno končanih do 1. 1. 1995, se vloži pri okrajnem oziroma okrožnem sodišču,
na katerega je bil po zakonu prenesen arhiv temeljnega sodišča, ki je izreklo
sodbo na prvi stopnji.
V zadevah iz prejšnjega odstavka da sodišče
mnenje iz prvega odstavka 12. člena tega zakona v sestavi, v kateri bi odločalo
pri sojenju na prvi stopnji po uveljavitvi zakona o kazenskem postopku (Uradni
list RS, št. 63/94 in 70/94).
20. člen
Z dnem uveljavitve tega zakona preneha
veljati Zakon o pomilostitvi (Uradni list SRS, št.
12/77).
21. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembi in dopolnitvi Zakona o
pomilostitvi – ZPom-A (Uradni list RS, št. 86/04)
vsebuje naslednjo končno določbo:
»3. člen
Ta zakon začne veljati petnajsti dan po
objavi v Uradnem listu Republike Slovenije.«.