I. SPLOŠNE DOLOČBE
1. člen
(vsebina zakona)
Ta zakon ureja vlogo, položaj, pooblastilo, dejavnosti,
lastništvo in organiziranost specializirane banke, s pooblastilom za izvajanje
spodbujevalnih in razvojnih nalog in storitev na področjih mednarodne trgovine,
gospodarskega in razvojnega sodelovanja, podjetniških, inovacijsko –
raziskovalnih in izobraževalnih dejavnosti, ekologije in energetike ter
izgradnje infrastrukture in na drugih področjih, pomembnih za razvoj Republike
Slovenije.
2. člen
(pooblastilo po tem zakonu)
SID-Slovenska izvozna in razvojna banka, d.d. Ljubljana (v
nadaljnjem besedilu: SID banka) je pooblaščena specializirana slovenska
spodbujevalna izvozna in razvojna banka za opravljanje dejavnosti po tem
zakonu.
3. člen
(pooblastilo po Zakonu o zavarovanju in financiranju
mednarodnih gospodarskih poslov)
Republika Slovenija s tem zakonom pooblašča SID banko za
opravljanje vseh poslov po Zakonu o zavarovanju in financiranju mednarodnih
gospodarskih poslov (Uradni list RS, št. 2/04; v nadaljnjem besedilu: ZZFMGP).
4. člen
(edini delničar in kapital)
(1) Zaradi zagotavljanja izvajanja nalog in uresničevanja
ciljev po tem zakonu je Republika Slovenija edini delničar SID banke.
(2) Najnižji znesek osnovnega kapitala SID banke je 300
milijonov eurov.
(3) Bilančnega dobička SID banke ni dovoljeno uporabiti za
razdelitev delničarjem in se odvede v druge rezerve iz dobička.
5. člen
(temeljna načela delovanja SID banke)
(1) Skladno z nalogami SID banke mora biti izvajanje poslov
in vseh dejavnosti SID banke usklajeno s pravnim redom Republike Slovenije in
Evropske unije (v nadaljnjem besedilu: EU), ter predvsem:
-       
z načeli uravnoteženega in trajnostnega razvoja,
-       
z dolgoročnimi razvojnimi usmeritvami Republike Slovenije in EU,
-       
z ekonomsko upravičenostjo posameznih projektov in investicij ali
naložb,
-       
z neposredno ali posredno finančno vrednostjo storitev banke za
uporabnike teh storitev in
-       
z načeli nekonkurenčnosti, nediskriminatornosti in preglednosti
poslovanja.
6. člen
(uravnoteženi in trajnostni razvoj)
Načela uravnoteženega in trajnostnega razvoja, ki se nanašajo
na ekonomski, okoljski in socialni razvoj in ki pri zadovoljevanju potreb
sedanje generacije omogočajo enake možnosti zadovoljevanja potreb prihodnjih,
upoštevajo predvsem celovit in dolgoročen ter etičen pogled pri izvajanju
spodbujevalnih nalog finančnega značaja ter zahtevajo njihovo uporabo pri vseh
finančnih poslih, storitvah in dejavnostih, ki se opravljajo v skladu s tem
zakonom.
7. člen
(dolgoročne razvojne usmeritve Republike Slovenije in EU)
(1) Delovanje SID banke temelji na dolgoročnih razvojnih
dokumentih EU in Republike Slovenije. Razvojni dokumenti, ki se pri tem posebej
upoštevajo, so tisti instrumenti (strategije, resolucije, programi in drugi
dokumenti), ki se sprejmejo oziroma veljajo v posameznem zakonodajnem ali
proračunskem obdobju.
(2) Za izvajanje poslov in vseh dejavnosti SID banke, z
namenom zasledovanja dolgoročnih razvojnih usmeritev Republike Slovenije in EU,
zagotavlja Republika Slovenija dolgoročno stabilno poslovanje SID banke ter
ohranja delež v kapitalu tako, da lastniška struktura sledi namenu in nalogam
javnega pooblastila SID banke.
8. člen
(ekonomska upravičenost posameznih projektov in investicij
ali naložb)
Vsi posli, projekti, investicije, naložbe ali druge oblike in
načini finančnega delovanja SID banke so podvrženi presoji ekonomske, okoljske
in socialne kvalitete na osnovi dobre mednarodne prakse ter kriterijev in
temeljijo na predhodni oceni ekonomske in finančne upravičenosti ter učinkov za
razvoj Republike Slovenije.
9. člen
(finančna vrednost storitev banke za uporabnike teh
storitev)
SID banka vse storitve izvaja z namenom ustvarjanja
neposredne ali posredne dodane vrednosti za uporabnike teh storitev v skladu z
namenom in cilji posameznih poslov, projektov, investicij ali drugih oblik ter
prvenstveno ohranjanja ali povečanja kapitala brez zasledovanja cilja doseganja
maksimalnega dobička.
10. člen
(nekonkurenčnost, nediskriminatornost in preglednost)
SID banka pri svojem poslovanju po tem zakonu upošteva
vsebino in naloge podeljenega pooblastila iz drugega člena tega zakona, zato
pri izvajanju dejavnosti praviloma ne konkurira drugim finančnim institucijam
na trgu. Za dosego cilja nekonkurenčnosti finančnim institucijam na trgu SID banka
uporablja tudi načelo enakega dostopa oziroma nediskriminatornosti vseh
uporabnikov finančnih storitev SID banke ter preglednost ponujenih storitev,
poslovanja in rezultatov poslovanja. SID banka pri uporabi načel iz tega člena
sledi tudi dobri praksi uporabe teh načel v primerljivih institucijah v EU.
II. DEJAVNOSTI
11. člen
(področje izvajanja dejavnosti banke)
(1) SID banka pri izvajanju pooblastila iz 2. člena tega
zakona podpira ekonomske, strukturne, socialne in druge politike tako, da
opravlja predvsem finančne storitve na segmentih, kjer nastajajo oziroma so
ugotovljene tržne vrzeli, med katere sodijo tudi ciklične vrzeli, in sicer
zlasti na področjih:
a)    
mednarodnih gospodarskih poslov in mednarodnega gospodarskega
sodelovanja, zlasti z namenom spodbujanja dolgoročnih poslovnih transakcij, ki
udeležencem omogočajo vstop in poslovanje na tujih trgih, vključno s podporo
povezanim uvoznim transakcijam, pripravi na mednarodne gospodarske posle,
investicijam in spodbudam za trajnostno rast izvoza in internacionalizacijo
gospodarstva ter aktivnosti z namenom spodbujanja oziroma izvajanja poslov po
koncesijskih pogojih in spodbujanja skupnega nastopa na tretjih trgih z
domačimi, tujimi ali mednarodnimi subjekti;
b)    
gospodarstva, s posebnim poudarkom na malih in srednje velikih
podjetjih, podjetništvu in tveganemu kapitalu, predvsem z namenom financiranja
podjetniških projektov v vseh fazah razvoja, uvajanja novih finančno
zavarovalnih shem, ustvarjanja možnosti za ustanavljanje novih podjetij in
vključevanja v naloge in programe izvajalcev podjetniškega, inovativnega in
finančnega okolja;
c)    
raziskav in razvoja ter inovacij, zlasti z namenom spodbujanja
konkurenčnosti in razvoja v okviru raziskovalnih in razvojnih programov,
promocije inovativnosti in pospeševanja raziskovalne in razvojne dejavnosti ter
prenosa znanja in zagotavljanja različne podpore nosilcem projektov za razvoj
izdelkov, proizvodnih procesov in storitev;
d)    
izobraževanja, zlasti z namenom spodbujanja in izboljševanja nivoja
izobrazbe, znanj in upravljanja znanj ter spodbud potrebnim prekvalifikacijam
ter pridobivanja specifičnih znanj;
e)    
zaposlovanja, med drugim z namenom zagotavljanja spodbud podjetjem za
zaposlovanje oseb specializiranih kvalifikacij in znanj, potrebnih za njihovo
rast ali prekvalifikacijo posameznikov;
f)     
varovanja okolja in energetske učinkovitosti, zlasti z namenom
financiranja in spodbujanja ukrepov za varstvo narave, ustreznega ravnanja z
odpadki, ustrezne rabe naravnih dobrin, pospeševanja naložb v infrastrukturo
varstva okolja, izrabe obnovljivih virov energije in učinkovite rabe energije;
g)    
regionalnega razvoja, zlasti z namenom zagotavljanja skladnega razvoja
na državni, regionalni in lokalni ravni, zmanjševanja razlik v gospodarski
razvitosti in drugih aktivnostih, kjer se lahko povezuje z drugimi osebami, ki
so dejavne in namenjene doseganju javnih ciljev na področju regionalnega
razvoja in razvoja podeželja in pri tem uporabljajo različne kombinirane instrumente
finančnega inženiringa;
h)    
stanovanjskem, zlasti z namenom zagotavljanja ustrezne stanovanjske
oskrbe in spodbujanja stanovanjske gradnje, prenove in vzdrževanja stanovanj in
stanovanjskih hiš določenim kategorijam prebivalstva, skupaj z zagotavljanjem
okolja in pogojev, ki omogočajo ustrezne bivalne razmere;
i)      
gospodarske in javne infrastrukture, občinskega in pokrajinskega
razvoja, zlasti z namenom izboljšanja logistične, komunalne in druge
infrastrukture in poleg tega izvaja jamstvene, finančne in javno zasebno
partnerske sheme za izgradnjo te infrastrukture npr. za obnovo in razvoj ter
prenovo mest itd;
j)      
SID banka poleg izvajanja dela tehnično-operativnih del sodeluje pri
financiranju razvojnih projektov, ki se izvajajo v državah v razvoju.
(2) Pri izvajanju nalog iz prejšnjega odstavka SID banka
upošteva prakso, usmeritve in cilje spodbujevalne politike ter strategije razvoja
Republike Slovenije in EU.
(3) SID banka lahko opravlja dejavnosti po tem zakonu v zvezi
s sredstvi skladov EU in drugimi sredstvi evropskega proračuna ter v povezavi z
različnimi kombiniranimi instrumenti finančnega inženiringa.
(4) Glede na pomen svojega delovanja ima pri izvajanju svojih
dejavnosti SID banka kot pooblaščena institucija po tem zakonu pravico do
brezplačnega dostopa, vpogleda in neposrednega dnevnega elektronskega
pridobivanja podatkov, potrebnih za izvajanje tega člena in poslov v imenu in
za račun Republike Slovenije po ZZFMGP:
-       
posameznih in zbira finančnih podatkov, ki so jih pravne osebe in
samostojni podjetniki dolžni pošiljati pristojnim organizacijam,
-       
podatkov iz poslovnega in drugih registrov, ki jih vodijo Agencija za
javnopravne evidence in storitve, Statistični urad Republike Slovenije ali
sodišča,
-       
statističnih in drugih podatkov ministrstev in drugih državnih organov
ter Banke Slovenije, ki so potrebni za izvajanje dejavnosti SID banke in glede
katerih SID banka izkaže utemeljen interes.
(5) Podrobnejši nabor podatkov iz prejšnjega odstavka se
določi v predpisu Vlade Republike Slovenije na predlog ministrstva, pristojnega
za finance.
12. člen
(storitve in instrumenti za opravljanje dejavnosti)
(1) SID banka za izvajanje dejavnosti iz prejšnjega člena
opravlja vse storitve, ki se lahko opravljajo po zakonu, ki ureja bančništvo.
Poleg storitev po zakonu, ki ureja bančništvo lahko SID banka opravlja tudi
druge storitve (svetovanje, izobraževanje in druge), če so le-te namenjene za
podporo storitvam, ki jih SID banka opravlja za izvajanje dejavnosti iz
prejšnjega člena.
(2) SID banka lahko, na podlagi pogodb sklenjenih s
posameznimi ministrstvi in drugimi državnimi organi ali drugimi osebami,
posreduje različna razvojna sredstva in izvaja različne programe ukrepov
Republike Slovenije ter druge programe oziroma projekte skladne s pravili EU,
pri čemer lahko v različnih oblikah sodeluje tudi z različnimi evropskimi
finančnimi institucijami. Pri izvajanju storitev SID banka uporablja vse v
finančni zakonodaji razpoložljive finančne instrumente kot so na primer
krediti, garancije in druge oblike jamstva, odkupi terjatev, finančni zakup,
koncesijski krediti in drugi instrumenti mednarodnega razvojnega sodelovanja,
druge oblike financiranja, dodeljevanje nepovratnih sredstev, subvencije,
kapitalske naložbe in drugi načini prevzemanja tveganj.
(3) Za izvajanje storitev na področjih iz 11. člena tega
zakona ter za uporabljanje instrumentov iz prejšnjega odstavka tega člena, SID
banka najema kredite in izdaja dolžniške vrednostne papirje ter se zadolžuje
tudi v drugih oblikah.
III. ODGOVORNOST REPUBLIKE SLOVENIJE
13. člen
(odgovornost Republike Slovenije)
(1) Ne glede na določbe zakona, ki ureja gospodarske družbe,
o odgovornosti delničarjev za obveznosti delniške družbe, Republika Slovenija
kot edini delničar nepreklicno in neomejeno odgovarja za obveznosti SID banke
iz poslov, sklenjenih pri izvajanju dejavnosti iz 11. in 12. člena tega zakona.
(2) Če SID banka upniku na njegovo pisno zahtevo ne izpolni
svoje dospele obveznosti do tega upnika, mora to obveznost na zahtevo upnika
nemudoma izpolniti Republika Slovenija.
IV. POSLOVANJE IN IZVAJANJE POSLOV
14. člen
(poslovanje)
(1) SID banka izvaja posle v skladu s tem zakonom, zakonom,
ki ureja bančništvo, zakonom, ki ureja delovanje gospodarskih družb in drugimi
splošnimi predpisi.
(2) Zakon, ki ureja bančništvo, v celoti velja za poslovanje
SID banke, razen v delih, ki so navedeni v tretjem odstavku tega člena. Nadzor
nad izvajanjem zakona, ki ureja bančništvo pri opravljanju dejavnosti SID banke
po tem in drugih zakonih izvaja Banka Slovenije.
(3) Pri poslovanju SID banke veljajo naslednje izjeme od
uporabe zakona, ki ureja bančništvo:
-       
pri oceni velike izpostavljenosti se za osnovo ugotavljanja
izpostavljenosti namesto kapitala banke uporablja vsakokratno stanje virov
sredstev SID banke, za katera v skladu s 13. členom tega zakona odgovarja
Republika Slovenija,
-       
kapitalske zahteve znašajo v primeru SID banke polovico kapitalskih zahtev,
ki sicer veljajo za banke,
-       
SID banka ne potrebuje dovoljena za ustanovitev podružnice banke v
Republiki Sloveniji, državi članici Evropske unije ali tretji državi,
-       
za SID banko ne veljajo obveznosti glede izdelave načrta sanacije in
določbe o zajamčenih vlogah.
(4) Ministrstvo, pristojno za finance, je pristojno za
izvedbo postopka povezanega z izključitvijo SID banke iz ustreznih direktiv EU.
15. člen
(izvajanje poslov)
(1) SID banka izvaja posle neposredno ali posredno preko
drugih bank, finančnih ali drugih institucij ali skupaj z njimi (konzorcij) v
skladu z načelom nediskriminatornosti in nekonkurenčnosti.
(2) SID banka pri poslovanju spoštuje dobro mednarodno bančno
prakso in pravila o upravljanju s tveganji.
V. NADZOR NAD POSLOVANJEM SID BANKE IN POROČANJE
16. člen
(nadzor)
Nadzor nad poslovanjem SID banke v okviru svojih pristojnosti
izvajajo Banka Slovenije, Agencija za zavarovalni nadzor in ministrstvo,
pristojno za finance.
17. člen
(poročanje)
(1) SID banka enkrat letno, najkasneje do 31. maja, poroča
Vladi Republike Slovenije o izvrševanju danih pooblastil po temu zakonu v
preteklem letu.
(2) Vlada Republike Slovenije enkrat letno poroča Državnemu
zboru o izvajanju dejavnosti SID banke po tem zakonu.
VI. ORGANI SID BANKE
18. člen
(organi)
(1) Član uprave SID banke mora izpolnjevati pogoje, določene
z zakonom, ki ureja bančništvo.
(2) Člane uprave SID banke imenuje nadzorni svet med
kandidati, ki se prijavijo na javni razpis za člana uprave.
(3) Nadzorni svet SID banke ima sedem članov.
(4) Člane nadzornega sveta SID banke imenuje Vlada Republike
Slovenije, in sicer šest na predlog ministra, pristojnega za finance, in enega
na predlog ministra, pristojnega za gospodarstvo.

Zakon o Slovenski izvozni in razvojni banki –
ZSIRB (Uradni list RS,
št. 56/08) vsebuje naslednje prehodne in
končne določbe:
»VII. PREHODNE IN KONČNE DOLOČBE
19. člen
(postopki in sprejem
predpisov)
(1) Podzakonski akt iz petega odstavka 11. člena tega zakona
sprejme Vlada Republike Slovenije na predlog ministrstva, pristojnega za
finance, v treh mesecih od dneva objave tega zakona v Uradnem listu Republike
Slovenije.
(2) Povečanje kapitala SID banke na znesek iz drugega
odstavka 4. člena se izvede po izključitvi manjšinskih delničarjev, ob
upoštevanju postopkov in rokov iz zakona, ki ureja gospodarske družbe.
20. člen
(razveljavitev predpisov)
Z dnem uveljavitve tega zakona v Zakonu o zavarovanju in
financiranju mednarodnih gospodarskih poslov (Uradni list RS, št. 2/04)
prenehajo veljati:
-       
besedilo: »ki je izbrana v skladu z 11. členom tega zakona (v nadaljnjem
besedilu: pooblaščena institucija)« iz prvega odstavka 2. člena,
-       
11. člen,
-       
drugi odstavek 12. člena,
-       
prva alineja petega odstavka 14. člena in
-       
prvi stavek desetega odstavka 17. člena in enajsti odstavek 17. člena.
21. člen
(začetek veljavnosti
zakona)
Ta zakon začne veljati petnajsti dan po objavi v Uradnem
listu Republike Slovenije, uporablja pa se od dneva, ko Republika Slovenija
postane edini delničar SID banke.«.

Zakon o spremembah in dopolnitvah Zakona o
Slovenski izvozni in razvojni banki – ZSIRB-A (Uradni list RS, št. 20/09) vsebuje naslednji prehodni in
končno določbo:
»PREHODNI IN KONČNA DOLOČBA
7. člen
Povečanje osnovnega kapitala SID banke z novimi vložki v
višini, potrebni za uskladitev z drugim odstavkom 4. člena zakona, se izvede do
31. decembra 2009.
8. člen
(1) Vlada Republike Slovenije imenuje člane nadzornega sveta
SID banke v skladu s četrtim odstavkom 18. člena zakona v enem mesecu po
uveljavitvi tega zakona. 
(2) Osebe, ki imajo ob uveljavitvi tega zakona položaj člana
nadzornega sveta SID banke, opravljajo to funkcijo do imenovanja članov
nadzornega sveta SID banke po prejšnjem odstavku.
9. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o bančništvu – ZBan-2 (Uradni list RS,
št. 25/15) vsebuje naslednjo končno določbo:
»408. člen
(uveljavitev zakona)
Ta zakon začne veljati trideseti dan po objavi v Uradnem
listu Republike Slovenije.«.

Zakon o zagotovitvi dodatne likvidnosti
gospodarstvu za omilitev posledic epidemije COVID-19 – ZDLGPE (Uradni list RS,
št. 61/20) vsebuje naslednjo končno določbo:
»39. člen
(začetek veljavnosti)
(1) Ta zakon začne veljati naslednji dan po objavi v Uradnem
listu Republike Slovenije.
(2) Vlada Republike Slovenije lahko predlaga Državnemu zboru
Republike Slovenije spremembo, dopolnitev ali podaljšanje veljavnosti ukrepov
iz tega zakona v celoti ali v njegovih posamičnih delih v primeru sprememb ali
dopolnitev relevantnih določb Začasnega okvira ali če oceni, da to utemeljujejo
spremenjene razmere.«.