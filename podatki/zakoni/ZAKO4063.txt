(1) Ta zakon v skladu z Direktivo 2002/47/ES
Evropskega parlamenta in Sveta z dne 6. junija 2002 o dogovorih o finančnem
zavarovanju (UL L št. 168 z dne 27. 6. 2002, str. 43; v nadaljnjem besedilu:
Direktiva 2002/47/ES), zadnjič spremenjeno z Direktivo 2009/44/ES Evropskega
parlamenta in Sveta z dne 6. maja 2009 o spremembi Direktive 98/26/ES o
dokončnosti poravnave pri plačilih in sistemih poravnave vrednostih papirjev in
Direktive 2002/47/ES o dogovorih o finančnem zavarovanju glede povezanih
sistemov in bančnih posojil (UL L št. 146 z dne 10. 6. 2009, str. 37), določa
posebna pravila, ki veljajo za finančna zavarovanja terjatev, sklenjena med
določenimi subjekti na finančnih trgih. 
(2) Ta zakon določa tudi posebna pravila in
pogoje za uveljavitev notarske hipoteke kot vrste stvarnopravnega zavarovanja
terjatev med določenimi subjekti na finančnih trgih. 
(3) Glede
razmerij, ki jih ta zakon ne ureja, veljajo pravila, določena z drugimi zakoni.
2. člen
(1) Subjekti iz prvega odstavka 1. člena
tega zakona so:
1.     
Osebe javnega prava držav članic Evropske unije (v nadaljnjem besedilu:
države članice), zadolžene za upravljanje javnega dolga in osebe javnega prava
držav članic, ki so upravičene voditi račune za stranke;
2.     
Centralne banke držav članic, Evropska centralna banka, Mednarodni
denarni sklad, Evropska investicijska banka, Banka za mednarodne poravnave,
multilateralne banke za razvoj v smislu 20. točke pododdelka 4.2. dela 1
Priloge VI Direktive 2006/48/ES Evropskega parlamenta in Sveta z dne 14. junija
2006 o začetku opravljanja in opravljanju dejavnosti kreditnih institucij (UL L
177 z dne 30. 6. 2006, str. 1; v nadaljnjem besedilu: Direktiva 2006/48/ES); 
3.     
Naslednje nadzorovane finančne organizacije:
- 
Kreditne institucije v smislu (1) točke 4. člena Direktive 2006/48/ES,
vključno z institucijami, opredeljenimi v 2. členu te direktive; 
- 
Investicijska podjetja v smislu (1) točke prvega odstavka 4. člena
Direktive 2004/39/ES Evropskega parlamenta in Sveta z dne 21. aprila 2004 o
trgih finančnih instrumentov in o spremembah direktiv Sveta 85/611/EGS, 93/6/EGS
in Direktive 2000/12/ES Evropskega parlamenta in Sveta ter o razveljavitvi
Direktive Sveta 93/22/EGS (UL L 145 z dne 30. 4. 2004, str. 1);
- 
Finančne institucije v smislu (5) točke 4. člena Direktive 2006/48/ES; 
- 
Zavarovalnice v smislu člena 1(a) Direktive 92/49/EGS z dne 18. junija
1992 o spremembah Direktiv 73/239/EGS in 88/357/EGS in o uskladitvi zakonov in
drugih predpisov o neposrednem zavarovanju razen življenjskega zavarovanja (UL
L št. 228 z dne 11. 8. 1992, z vsemi spremembami – Tretja direktiva o
premoženjskem zavarovanju) in zavarovalnice, ki opravljajo posle življenjskih
zavarovanj v smislu člena 1(a) Direktive 2002/83 ES Evropskega Parlamenta in
Sveta z dne 5. novembra 2002 o življenjskem zavarovanju (UL L št. 345, z dne
19. 12. 2002, z vsemi spremembami);
- 
Družbe za vzajemna vlaganja v prenosljive vrednostne papirje v smislu
člena 1(2) Direktive 85/611/EGS z dne 20. decembra 1985 o usklajevanju zakonov,
podzakonskih aktov in administrativnih določb, ki se nanašajo na podjetja za
vzajemno investiranje v prenosljive vrednostne papirje (UL L št. 375 z dne 31.
12. 1985, z vsemi spremembami);
- 
Družbe za upravljanje v smislu člena 1a(2) Direktive 85/611/EGS z dne
20. decembra 1985 o usklajevanju zakonov, podzakonskih aktov in
administrativnih določb, ki se nanašajo na podjetja za vzajemno investiranje v
prenosljive vrednostne papirje (UL L št. 375 z dne 31. 12. 1985, z vsemi
spremembami);
4.     
Klirinške družbe, izvajalci plačilnega prometa, izvajalci poravnav v
plačilnem prometu v smislu člena 2(c), (d) in (e) Direktive 98/26/ES Evropskega
Parlamenta in Sveta z dne 19. maja 1998 o dokončnosti poravnave pri plačilih in
sistemih poravnave vrednostnih papirjev (UL L št. 166 z dne 11. 6. 1998, z
vsemi spremembami).
(2) V pravnem redu Republike Slovenije se
za subjekte iz prejšnjega odstavka štejejo:
1.     
Država;
2.     
Banka Slovenije;
3.     
Kreditne institucije;
4.     
Zavarovalnice;
5.     
Investicijski skladi;
6.     
Družbe za upravljanje investicijskih skladov;
7.     
Klirinško-depotna družba;
8.     
Zavod za zdravstveno zavarovanje Slovenije, Zavod za pokojninsko in
invalidsko zavarovanje, Slovenska odškodninska družba, Kapitalska družba,
Slovenska izvozna in razvojna banka, druge gospodarske družbe in skladi,
katerih ustanovitelj je Republika Slovenija; 
9.     
Druge nadzorovane finančne organizacije, nad katerimi opravlja nadzor
pristojni nadzorni organ v skladu z zakoni, oziroma drugimi predpisi, ki
urejajo opravljanje bančnih storitev ter drugih finančnih storitev.
(3) Za subjekte iz prvega odstavka 1. člena
tega zakona se štejejo tudi druge pravne osebe, ki izpolnjujejo merila,
določena v zakonu, ki ureja gospodarske družbe, v skladu s katerimi se določena
pravna oseba uvršča med velike srednje ali majhne družbe, kadar sklepajo posle
finančnega zavarovanja z osebami, navedenimi v prvem in drugem odstavku ter 2.
točki četrtega odstavka tega člena. 
(4) Subjekti iz drugega odstavka 1. člena
tega zakona so: 
1.     
subjekt iz 1. in 2. točke ter prve alineje 3. točke prvega odstavka tega
člena, 
2.     
družba za upravljanje terjatev bank in namenska družba, ki je
ustanovljena za opravljanje dejavnosti na podlagi zakona, ki ureja ukrepe za
krepitev stabilnosti bank. 
(5) Za subjekte iz drugega odstavka 1.
člena tega zakona se štejejo tudi gospodarske družbe, ki se po zakonu, ki ureja
gospodarske družbe, uvrščajo med majhne, srednje ali velike gospodarske družbe,
če imajo položaj zastavitelja glede notarske hipoteke, katere imetnik je oseba
iz prejšnjega odstavka tega člena. 
3. člen
Posamezni izrazi, uporabljeni v tem zakonu,
imajo za potrebe tega zakona naslednji pomen: 
1.     
Finančno zavarovanje je prenos finančnega instrumenta, gotovine ali
bančnega posojila v zavarovanje ali zastavna pravica na finančnem instrumentu,
gotovini ali bančnem posojilu; 
1.a  Notarska
hipoteka je zastavna pravica na nepremičnini (v nadaljnjem besedilu: zastavljena
nepremičnina), ustanovljena z neposredno izvršljivim notarskim zapisom, v
skladu z zakonom, ki ureja stvarnopravna razmerja, kot hipoteka ali maksimalna
hipoteka; 
2.     
Finančni instrumenti so delnice in drugi vrednostni papirji, obveznice
in drugi dolžniški vrednostni papirji, namenjeni trgovanju na kapitalskem trgu;
serijski vrednostni papirji, ki jih izda posamezen izdajatelj delnic ali
obveznic, in ki dajejo imetniku oblikovalno upravičenje do odkupa, prodaje ali
zamenjave teh vrednostnih papirjev za druge vrednostne papirje izdajatelja, in
z uresničitvijo katerega je med imetnikom in izdajateljem sklenjena pogodba o
odkupu, prodaji ali zamenjavi teh vrednostnih papirjev (razen plačilnih
instrumentov), vključno s prenosljivimi kuponi vzajemnih skladov, instrumenti
denarnega trga, dolžniškimi vrednostnimi papirji, ki jih izdaja Banka Slovenije
in vse ostale pravice in upravičenja v zvezi z zgoraj omenjenimi finančnimi
instrumenti; 
3.     
Gotovina pomeni denar, nakazan na račun v katerikoli valuti, ali podobne
zahtevke za izplačilo denarja, kot so depoziti na denarnem trgu; 
4.     
Bančno posojilo pomeni denarne terjatve, ki izhajajo iz pogodbe, v
kateri kreditna institucija iz 2. člena tega zakona odobri denarna sredstva v
obliki posojila. Bančna posojila, kjer je dolžnik potrošnik, v smislu (a) točke
3. člena Direktive 2008/48/ES Evropskega parlamenta in Sveta z dne 23. aprila
2008 o potrošniških kreditnih pogodbah in razveljavitvi Direktive Sveta
87/102/EGS (UL L 133 z dne 22. 5. 2008, str. 66), razen ko je uporabnik zavarovanja
ali dajalec zavarovanja takšnih bančnih posojil ena od oseb navedenih 2. točki
prvega odstavka 2. člena tega zakona, ne morejo biti predmet finančnega
zavarovanja po tem zakonu; 
5.     
Prenos gotovine, finančnega instrumenta ali bančnega posojila v zavarovanje
je finančno zavarovanje, pri katerem pravica na finančnem instrumentu, gotovina
ali bančno posojilo v času trajanja zavarovanja preide iz dajalca finančnega
zavarovanja na prejemnika finančnega zavarovanja; 
6.     
Zastavna pravica na finančnem instrumentu, gotovini ali bančnem posojilu
je finančno zavarovanje, pri katerem pravica na finančnem instrumentu, gotovina
ali bančno posojilo v času trajanja zavarovanja ostane dajalcu finančnega
zavarovanja, prejemnik zavarovanja pa pridobi zastavno pravico; 
7.     
Pogodba o finančnem zavarovanju je dogovor, s katerim se dajalec
finančnega zavarovanja zaveže ustanoviti zastavno pravico na finančnem
instrumentu, gotovini ali bančnem posojilu ali pa prenesti svojo pravico na
finančnem instrumentu, gotovino ali bančno posojilo v zavarovanje v korist
prejemnika zavarovanja; 
8.     
Zagotovitev finančnega zavarovanja pomeni opravo tistih dejanj, ki so
potrebna za ustanovitev zastavne pravice na finančnem instrumentu, gotovini ali
bančnem posojilu ali za prenos finančnega instrumenta, gotovine ali bančnega
posojila v zavarovanje v korist prejemnika finančnega zavarovanja; 
9.     
Nadomestni predmet pomeni v primeru zavarovanj, katerih predmet je
gotovina, plačilo iste vsote denarja v isti valuti, v primeru zavarovanj,
katerih predmet so finančni instrumenti, pa zagotovitev finančnih instrumentov
istega izdajatelja ali dolžnika, iste emisije ali razreda, enake nominalne
vrednosti, v katerih so inkorporirane enake pravice. Če so s pogodbo o
finančnem zavarovanju določene druge premoženjske pravice, ki se morajo ob
nastopu določenih okoliščin zagotoviti namesto v zavarovanje danih finančnih
instrumentov, se tudi zagotovitev teh premoženjskih pravic šteje za nadomestni
predmet; 
10.  
Pogoji za izvršitev finančnega zavarovanja nastanejo z neizpolnitvijo
pogodbe ali drugim podobnim dogodkom, dogovorjenim med strankama ali določenim
z zakonom, z nastopom katerega pridobi prejemnik finančnega zavarovanja pravico
do poplačila s prodajo ali prilastitvijo finančnega instrumenta ali bančnega
posojila ali zaradi katerega nastopijo posledice pogodbeno dogovorjenega pobota
zaradi predčasnega prenehanja (close-outnetting); 
11.  
Zavarovanje izpolnitve obveznosti je zavarovanje, dano na podlagi
pogodbe o finančnem zavarovanju in se lahko v skladu s tem zakonom nanaša na sedanje,
bodoče, pogojne, nepogojne, zapadle ali odložene obveznosti, ne glede na to,
ali izvirajo iz enega ali več pogodbenih razmerij, obveznosti tretjih oseb,
obveznosti, ki so določene ali določljive po vrsti in pa občasne obveznosti, ki
zapadejo v določenih časovnih presledkih; 
12.  
Dogovor o pobotu zaradi predčasnega prenehanja pomeni, da se z nastankom
pogojev za izvršitev zavarovanja štejejo vse nedospele zavarovane terjatve za
dospele, da se nedenarne terjatve spremenijo v denarne terjatve in da se lahko
med seboj pobotajo po njihovi trenutni vrednosti (close-out netting); 
13.  
Neprostovoljna likvidacija je likvidacija, za katero ni podlage v
vnaprejšnjem dogovoru ali kasnejšem sklepu strank. 
4. člen
Finančno zavarovanje se lahko uporablja za
zavarovanje terjatev, ki se glasijo na plačilo denarja ali na prenos finančnega
instrumenta.
5. člen
(1) Če je v tem zakonu določeno, da lahko
prejemnik zavarovanja proda finančni instrument ali bančno posojilo, ga mora prodati na primeren način kot dober strokovnjak glede na
razmere na finančnem trgu.
(2) Če je v tem zakonu določeno, da lahko
prejemnik zavarovanja pridobi pravico na finančnem instrumentu ali
bančno posojilo ali da pobotno izjavo, se šteje, da imajo
finančni instrumenti ali bančno posojilo najmanj vrednost,
kot bi bila dosežena s prodajo iz prejšnjega odstavka.
6. člen
(1) Za veljavnost pogodbe o finančnem
zavarovanju se ne zahteva nobena oblika, razen pisnega dokaza o zagotovitvi
finančnega zavarovanja in sklenitvi pogodbe o finančnem zavarovanju.
(2) Za pisni dokaz iz prejšnjega odstavka
se šteje vsak zapis, nosilec podatkov ali drug predmet, primeren za dokaz
zagotovitve finančnega zavarovanja oziroma sklenitve pogodbe o finančnem
zavarovanju.
7. člen
(1) Dajalec finančnega zavarovanja izpolni
svojo obveznost zagotoviti finančno zavarovanje tako, da gotovino ali finančni
instrument prenese ali izroči v posest prejemnika finančnega zavarovanja ali
njegovega zastopnika ali tako, da v registru, v katerem se vodijo finančni
instrumenti, zagotovi vpis pravice prejemnika zavarovanja na finančnem
instrumentu. 
(2) Dajalec finančnega zavarovanja izpolni
svojo obveznost zagotovitve finančnega zavarovanja s sklenitvijo sporazuma o
prenosu bančnega posojila v zavarovanje ali s sklenitvijo sporazuma o
ustanovitvi zastavne pravice na bančnem posojilu. 
(3) Za zagotovitev finančnega zavarovanja z
zastavno pravico na bančnem posojilu iz 6. točke 3. člena tega zakona
obvestitev dolžnika bančnega posojila ni potrebna, vendar nasproti njemu to
začne učinkovati šele z obvestilom dajalca finančnega zavarovanja. 
(4) Vključitev bančnega posojila na seznam
terjatev ali v register zadostuje za identifikacijo bančnega posojila in v
razmerju do tretjih oseb velja, da je terjatev, ki se daje kot finančno
zavarovanje, zagotovljena. 
(5) Dolžnik iz bančnega posojila, ki je
uporabljeno za zavarovanje terjatev Banke Slovenije, druge centralne banke
države članice ali Evropske centralne banke v zvezi z izvajanjem njihovih nalog
na podlagi predpisov, v zvezi z obveznostjo iz tega bančnega posojila, ne more
uveljavljati pobota s svojimi terjatvami, ki jih ima do upnika tega bančnega
posojila, potem ko je dolžnik obveščen o ustanovitvi finančnega zavarovanja. 
(6) Določbe prejšnjega odstavka se smiselno
uporabljajo tudi za poroka, ki jamči za bančno posojilo, dano v zavarovanje
Banki Slovenije, drugi centralni banki države članice ali Evropski centralni
banki v zvezi z opravljanjem njihovih nalog na podlagi predpisov. 
7.a člen
(1) Finančno zavarovanje iz 6. točke 3. člena tega zakona se lahko zagotovi tudi kot zastavna
pravica za zavarovanje ene ali več terjatev, ki izvirajo iz določenega pravnega
razmerja in katerih višina oziroma dospelost v trenutku ustanovitve zastavne
pravice ni določena, tako da se določi najvišji znesek, do katerega za
zavarovane terjatve jamči zastavljena gotovina, bančno posojilo ali finančni instrument (v nadaljnjem besedilu: maksimalna zastavna
pravica). Če pri maksimalni zastavni pravici na gotovini, bančnem posojilu ali
finančnem instrumentu ni določen najvišji znesek do katerega jamčijo, se šteje,
da premoženje v celoti jamči za zavarovane terjatve. 
(2) Finančno zavarovanje z maksimalno
zastavno pravico se lahko ustanovi le na gotovini, bančnih posojilih ali
finančnih instrumentih, ki se vodijo v registru. 
(3) Za maksimalno zastavno pravico se
smiselno uporabljajo določbe Stvarnopravnega zakonika (Uradni list RS, št.
87/02) o maksimalni hipoteki, če ni s tem zakonom drugače določeno. 
8. člen
(1) V primeru zagotovitve finančnega
zavarovanja iz 6. točke 3. člena tega zakona, lahko
prejemnik finančnega zavarovanja, če ni s pogodbo o finančnem zavarovanju dogovorjeno
drugače, takoj, ko se izpolnijo pogoji za izvršitev zavarovanja, na primeren
način izvensodno proda zastavljene finančne instrumente ali bančno
posojilo, ne da bi mu bilo potrebno o prodaji prej obvestiti
dajalca zavarovanja, počakati s prodajo določen čas, opraviti javno dražbo ali
pridobiti dovoljenje za prodajo.
(2) Če je tako določeno s pogodbo o
finančnem zavarovanju in če pogodba vsebuje elemente za določitev vrednosti
finančnega instrumenta ali bančnega posojila, lahko
prejemnik zavarovanja pridobi pravico na zastavljenem finančnem instrumentu
ali bančnem posojilu, ko se izpolnijo pogoji za izvršitev
zavarovanja. V tem primeru se šteje, da je prejemnik pridobil pravico po
vrednosti, ki je dogovorjena s pogodbo.
9. člen
(1) V primeru zagotovitve finančnega
zavarovanja iz 6. točke 3. člena tega zakona, ima
prejemnik finančnega zavarovanja pravico, da v času trajanja finančnega
zavarovanja razpolaga z zastavljenimi finančnimi instrumenti oziroma gotovino,
če ga je dajalec finančnega zavarovanja v pogodbi o finančnem zavarovanju ali
kadarkoli po njeni sklenitvi za to izrecno pooblastil.
(2) Če prejemnik finančnega zavarovanja
razpolaga z zastavljenimi finančnimi instrumenti oziroma gotovino, je dolžan
najkasneje na pogodbeno določen dan dospelosti zavarovane terjatve zagotoviti
nadomestni predmet, ki stopi na mesto zastavljenega finančnega instrumenta
oziroma gotovine. Nadomestni predmet ima enak pravni položaj kot finančni
instrument, ki je bil zastavljen in se enako obravnava.
(3) Če je tako določeno s pogodbo o
finančnem zavarovanju, lahko prejemnik finančnega zavarovanja namesto
zagotovitve nadomestnega predmeta pobota svojo obveznost do vrnitve nadomestnega
predmeta dajalcu zavarovanja z dospelo zavarovano terjatvijo.
(4) Če pogoj za izvršitev zavarovanja
nastane pred dnem, ko je prejemnik finančnega zavarovanja dolžan zagotoviti
nadomestni predmet, lahko prejemnik zavarovanja opravi pobotanje zaradi predčasnega
prenehanja.
10. člen
(1) V primeru finančnega zavarovanja iz 5. točke 3. člena tega zakona, lahko prejemnik finančnega zavarovanja,
če ni s pogodbo o finančnem zavarovanju dogovorjeno drugače, v času trajanja
finančnega zavarovanja razpolaga s finančnim instrumentom ali gotovino.
(2) Če ni s pogodbo o finančnem zavarovanju
dogovorjeno drugače, lahko prejemnik finančnega zavarovanja takoj, ko se
izpolnijo pogoji za izvršitev zavarovanja, obdrži v zavarovanje preneseno
gotovino, finančni instrument ali terjatve in upravičenja, ki izvirajo iz
bančnega posojila, proda finančni instrument ali bančno posojilo, ali opravi
pobotanje z zavarovano terjatvijo. Presežek vrednosti mora prenesti na dajalca
finančnega zavarovanja. 
(3) Če ni s pogodbo o finančnem zavarovanju
dogovorjeno drugače, mora prejemnik finančnega zavarovanja, ki v času trajanja
zavarovanja razpolaga z finančnimi instrumenti ali
gotovino, najkasneje na dan dospelosti zavarovane terjatve zagotoviti
nadomestni predmet.
(4) Če pogoj za izvršitev zavarovanja
nastane pred dnevom, ko je prejemnik finančnega zavarovanja dolžan zagotoviti
nadomestno zavarovanje, lahko prejemnik zavarovanja opravi pobotanje zaradi
predčasnega prenehanja.
11. člen
(1) Pogodba o finančnem zavarovanju in na
njeni podlagi pridobljene pravice, vključno s pravicami do izvršitve
zavarovanja, ostanejo v veljavi tudi potem, ko se začne in traja proti
prejemniku ali dajalcu finančnega zavarovanja postopek prisilne poravnave,
stečaja ali neprostovoljne likvidacije.
(2) Pravice, pridobljene na podlagi pogodbe
o finančnem zavarovanju, ostanejo v veljavi tudi glede obresti, ki do dneva
začetka postopka prisilne poravnave, stečaja ali neprostovoljne likvidacije še
niso dospele.
12. člen
Dogovor o pobotu zaradi predčasnega
prenehanja ostane v veljavi tudi v primeru sodnega in drugega rubeža ali kadar je
proti dajalcu ali prejemniku finančnega zavarovanja začet ali je v teku
postopek prisilne poravnave, stečaja ali neprostovoljne likvidacije, ali kadar
prejemnik finančnega zavarovanja odstopi, obremeni ali drugače razpolaga z
zavarovano terjatvijo.
13. člen
(1) Pogodba o finančnem zavarovanju oziroma
zagotovitev finančnega zavarovanja ni brez pravnega učinka, nična ali
izpodbojna le zaradi tega, ker je bila sklenjena v določenem obdobju pred
trenutkom vložitve predloga za začetek postopka prisilne poravnave oziroma pred
trenutkom izdaje sklepa o začetku stečajnega postopka ali postopka
neprostovoljne likvidacije.
(2) Pogodba o finančnem zavarovanju oziroma
zagotovitev finančnega zavarovanja, ki je bila sklenjena oziroma opravljena na
dan vložitve predloga za začetek postopka prisilne poravnave oziroma na dan
začetka stečajnega postopka ali postopka neprostovoljne likvidacije, vendar po
trenutku vložitve predloga za začetek postopka prisilne poravnave oziroma po
izdaji sklepa o začetku stečajnega postopka ali postopka neprostovoljne
likvidacije, ni brez pravnega učinka, nična ali izpodbojna, če prejemnik
zavarovanja dokaže, da ob sklenitvi pogodbe o finančnem zavarovanju oziroma ob
zagotovitvi finančnega zavarovanja ni vedel in ni mogel vedeti za uvedbo
oziroma začetek tega postopka.
(3) Stečajno sodišče mora na predlogu za
začetek postopka prisilne poravnave oziroma v sklepu, s katerim je začelo
stečajni postopek ali postopek neprostovoljne likvidacije, navesti tudi dan,
uro in minuto vložitve predloga oziroma izdaje sklepa ter to objaviti v oklicu
o začetku tega postopka.
14. člen
(1) Kadar pogodba o finančnem zavarovanju
določa zavezo, da se ustanovi finančno zavarovanje oziroma zagotovi dodatno
finančno zavarovanje v primerih, ko se zmanjša vrednost finančnega zavarovanja
oziroma povečajo zavarovane terjatve, ali vsebuje pogodbeno določilo o pravici
do zamenjave finančnega zavarovanja, taka pogodbena ureditev kot tudi sama
zagotovitev finančnega zavarovanja oziroma dodatnega finančnega zavarovanja ali
zamenjava finančnega zavarovanja ni brez pravnega učinka, izpodbojna ali nična
le zaradi tega, ker: 
1.     
je bila opravljena pred trenutkom vložitve predloga za začetek postopka
prisilne poravnave oziroma pred trenutkom začetkom stečajnega postopka ali
postopka neprostovoljne likvidacije, ali 
2.     
je terjatev, na katero se nanaša finančno zavarovanje, nastala pred
trenutkom zagotovitve finančnega zavarovanja ali dodatnega finančnega
zavarovanja oziroma pred trenutkom zamenjave finančnega zavarovanja. 
(2) Če ni v 11., 12., 13. in 14. členu tega
zakona izrecno določeno drugače, se glede pravnih učinkov, ničnosti in
izpodbojnosti pogodb o finančnih zavarovanjih ter zagotovitvi finančnega
zavarovanja uporabljajo določbe zakona, ki ureja stečajni postopek. 
15. člen
Če je finančno zavarovanje zagotovljeno z
vpisom prenosa v zavarovanje ali zastavne pravice v register, v katerem se
vodijo finančni instrumenti, se za vprašanja pravne narave takega finančnega
zavarovanja, vprašanja učinkovanja takega finančnega zavarovanja, vprašanja
morebitnih zahtev po obličnosti v zvezi s sklepanjem dogovorov o takšnih
finančnih zavarovanjih in realizacijo takih finančnih zavarovanj uporablja
pravo države registra, v katerem so vpisani finančni instrumenti, ki so bili
preneseni v zavarovanje oziroma na katerih je bila ustanovljena zastavna
pravica. 
15.a člen
(1) Če terjatev, zavarovana z notarsko
hipoteko (v nadaljnjem besedilu: zavarovana terjatev), ob dospelosti ni
plačana, lahko imetnik te hipoteke (v nadaljnjem besedilu: hipotekarni upnik)
uveljavi pravico do prednostnega poplačila zavarovane terjatve iz vrednosti
zastavljene nepremičnine (v nadaljnjem besedilu: prednostna poplačilna pravica)
tako, da opravi postopek za prodajo zastavljene nepremičnine v skladu s tem
zakonom in doseže poplačilo zavarovane terjatve: 
1.     
iz prejete kupnine, če je postopek prodaje uspešen, ali 
2.     
tako, da prevzame lastninsko pravico na zastavljeni nepremičnini, če
postopek prodaje ni uspešen. 
(2) Pravna dejanja v postopku prodaje
zastavljene nepremičnine zaradi uveljavitve prednostne poplačilne pravice
hipotekarnega upnika (v nadaljnjem besedilu: notarska prodaja) mora v imenu
hipotekarnega upnika opraviti notar s sedežem v Republiki Sloveniji, če ni za
posamezno dejanje določeno, da ga mora opraviti hipotekarni upnik sam. 
(3) Hipotekarni upnik lahko zahteva, da v
njegovem imenu izvede notarsko prodajo vsak notar (v nadaljnjem besedilu:
zahteva za notarsko prodajo), ne glede na to, kateri notar je sestavil notarski
zapis pravnega posla o ustanovitvi notarske hipoteke ali sporazum o neposredni
izvršljivosti zavarovane terjatve. 
(4) Notarska prodaja je dovoljena, če so
glede notarske hipoteke oziroma zavarovane terjatve v času, od katerega
učinkuje zaznamba notarske prodaje iz 15.e člena tega zakona, izpolnjeni
naslednji pogoji: 
1.     
notarska hipoteka je vknjižena v zemljiški knjigi in pri njej
zaznamovana neposredna izvršljivost notarskega zapisa v skladu z zakonom, ki
ureja zemljiško knjigo, 
2.     
zavarovana terjatev, glede katere je zaznamovana neposredna izvršljivost
iz prejšnje točke, obstaja, je dospela in ni bila plačana, 
3.     
hipotekarni upnik je oseba iz četrtega odstavka 2. člena tega zakona, 
4.     
dolžnik zavarovane terjatve in vknjiženi lastnik zastavljene nepremičnine
(v nadaljnjem besedilu: zastavitelj) sta osebi iz četrtega ali petega odstavka
2. člena tega zakona, 
5.     
notarska hipoteka je najzgodnejša po času začetka njenega učinkovanja
glede na morebitne druge hipoteke ali zemljiške dolgove, vknjižene ali predznamovane
glede zastavljene nepremičnine. 
(5) Ne glede na prejšnji odstavek notarska
prodaja ni dovoljena: 
1.     
če je lastninska pravica na zastavljeni nepremičnini, ki naj bi bila
predmet te prodaje, omejena z naslednjimi vpisi v zemljiški knjigi, ki učinkujejo
pred trenutkom, od katerega učinkuje vknjižba notarske hipoteke: 
- 
predznambo lastninske pravice, 
- 
zaznambo spora o pridobitvi lastninske pravice, 
- 
zaznambo vrstnega reda za prenos lastninske pravice, 
- 
zaznambo izrednega pravnega sredstva glede vknjižbe prenosa lastninske
pravice ali 
2.     
če je glede zastavljene nepremičnine pred časom, od katerega učinkuje
zaznamba notarske prodaje iz 15.e člena tega zakona, vložen predlog za vknjižbo
prenosa lastninske pravice, o katerem še ni pravnomočno odločeno. 
(6) V postopku notarske prodaje se šteje,
da je pogoj iz 2. točke četrtega odstavka tega člena izpolnjen, če hipotekarni
upnik s pisno izjavo potrdi, da zavarovana terjatev obstaja, je dospela in ni
bila plačana. Ta izjava mora vsebovati naslednje podatke o zavarovani terjatvi:
1.     
višino neplačane glavnice, 
2.     
višino morebitnih pogodbenih obresti, obračunanih do dospelosti te
terjatve, 
3.     
čas dospelosti in višino zamudnih obresti, obračunanih za čas od
dospelosti terjatve do dneva izjave, 
4.     
skupni znesek zavarovane terjatve kot vsota neplačane glavnice in
obračunanih obresti iz 2. in 3. točke tega odstavka.
15.b člen
(1) Notarsko prodajo lahko zahteva
hipotekarni upnik, v korist katerega je vknjižena notarska hipoteka. 
(2) Notarsko prodajo lahko zahteva tudi
upnik, na katerega se je s prenosom zavarovane terjatve prenesla notarska
hipoteka in ta prenos še ni vknjižen v zemljiški knjigi, če ga izkaže z
listino, ki je po zakonu, ki ureja zemljiško knjigo, podlaga za vknjižbo
prenosa hipoteke v njegovo korist. 
(3) Zahteva za notarsko prodajo mora
vsebovati: 
1.     
naslednje podatke o hipotekarnem upniku, dolžniku in zastavitelju, če ni
hkrati glavni dolžnik: 
- 
če je pravna oseba s sedežem v Republiki Sloveniji: firmo, poslovni
naslov in matično številko, 
- 
če je pravna oseba s sedežem zunaj Republike Slovenije: firmo in
poslovni naslov in državo sedeža, 
- 
če je hipotekarni upnik pravna oseba s sedežem zunaj Republike Slovenije
tudi: naslov v Republiki Sloveniji, na katerega se pošiljajo obvestila v
postopku notarske prodaje; 
2.     
naslednje podatke o notarski hipoteki, glede katere hipotekarni upnik z
zahtevo uveljavlja prednostno poplačilno pravico: 
- 
identifikacijski znak izvedene pravice, s katerim je ta hipoteka vpisana
v zemljiški knjigi (v nadaljnjem besedilu: ID hipoteke), 
- 
opravilno številko notarskega zapisa o ustanovitvi hipoteke in ime
notarja, ki ga je sestavil; 
3.     
naslednje podatke o zastavljeni nepremičnini, prodaja katere je predmet
zahteve: 
- 
identifikacijski znak, s katerim je ta nepremičnina vpisana v zemljiški
knjigi (v nadaljnjem besedilu: identifikacijski znak nepremičnine), 
- 
opis dejanskih značilnosti nepremičnine; 
4.     
naslednje podatke o zavarovani terjatvi: 
- 
podatke iz šestega odstavka 15.a člena tega zakona, 
- 
če soglasje o neposredni izvršljivosti terjatve ni vsebovano že v
notarskem zapisu o ustanovitvi hipoteke, tudi opravilno številko notarskega
zapisa o tem soglasju in ime notarja, ki ga je sestavil; 
5.     
vrednost nepremičnine, ocenjeno v skladu s 15.c členom tega zakona (v
nadaljnjem besedilu: ocenjena vrednost), in izhodiščno ceno iz tretjega
odstavka 15.g člena tega zakona; 
6.     
naslednje podatke o pogojih za ogled nepremičnine iz 3. točke tega
odstavka in dokumentacije o tej nepremičnini: 
- 
čas, v katerem bo tistim, ki se zanimajo za nakup nepremičnine (v
nadaljnjem besedilu: interesent), omogočeno, da opravijo ogled nepremičnine, 
- 
mesto, na katerem bo interesentom omogočen pregled dokumentacije o
nepremičnini, 
- 
osebno ime in telefonsko številko kontaktne osebe hipotekarnega upnika,
ki bo interesentom dala podrobnejše informacije o nepremičnini in dokumentaciji
glede nepremičnine, 
- 
druge pogoje, ki jih je določil hipotekarni upnik v skladu s 15.č členom
tega zakona. 
(4) Zahtevi za notarsko prodajo mora
hipotekarni upnik priložiti: 
1.     
izjavo iz šestega odstavka 15.a člena tega zakona, na kateri je notarsko
overjen podpis zakonitega zastopnika hipotekarnega upnika, 
2.     
cenitev zastavljene nepremičnine iz 15.c člena tega zakona, 
3.     
če notarskega zapisa iz druge alineje 2. točke ali druge alineje 4.
točke prejšnjega odstavka ni sestavil notar, pri katerem je vložena zahteva za
notarsko prodajo, tudi odpravek tega notarskega zapisa, 
4.     
če je hipotekarni upnik pravna oseba s sedežem zunaj Republike
Slovenije, tudi potrdilo pristojnega organa države njegovega sedeža, da ima
položaj osebe iz 1. ali 2. točke prvega odstavka 2. člena tega zakona, 
5.     
če je dolžnik ali zastavitelj pravna oseba s sedežem zunaj Republike
Slovenije, tudi potrdilo, s katerim pristojni organ države njegovega sedeža
potrjuje, da je v ustreznem registru ali evidenci te države vpisan s firmo in
poslovnim naslovom, navedenim v zahtevi za notarsko prodajo, in da ima položaj
osebe iz 1. ali 2. točke prvega odstavka ali iz petega odstavka 2. člena tega
zakona. 
(5) Hipotekarni upnik mora ob vložitvi
zahteve za notarsko prodajo v dobro notarjevega denarnega računa, prek katerega
notar sprejema vplačila in opravlja izplačila na podlagi notarske hrambe (v
nadaljnjem besedilu: fiduciarni račun notarja) plačati predujem za kritje
stroškov notarske prodaje v višini 4 odstotkov izhodiščne cene.
15.c člen
(1) Vrednost zastavljene nepremičnine, ki
je predmet notarske prodaje, mora oceniti oseba, ki ima dovoljenje za
opravljanje nalog pooblaščenega ocenjevalca vrednosti nepremičnin v skladu z
zakonom, ki ureja revidiranje (v nadaljnjem besedilu: pooblaščeni ocenjevalec).
(2) Pooblaščeni ocenjevalec mora oceniti
vrednost zastavljene nepremičnine na podlagi vrednosti pri prisilni prodaji v
skladu z mednarodnimi standardi ocenjevanja vrednosti in ob upoštevanju
izvedenih pravic in pravnih dejstev, ki bodo po izvedeni notarski prodaji
omejevale lastninsko pravico kupca na nepremičnini. 
(3) Če je za uporabo zastavljene
nepremičnine po predpisih o gradnji potrebno uporabno dovoljenje in tako
dovoljenje ni bilo pridobljeno, mora ocenjevalec pri oceni vrednosti
zastavljene nepremičnine ustrezno upoštevati tudi to.
15.č člen
(1) Hipotekarni upnik mora v obdobju
trajanja postopka notarske prodaje nepremičnin vsakemu interesentu zagotoviti
možnosti za ogled nepremičnine in pregled vse dokumentacije o nepremičnini, s
katero razpolaga, vključno s cenitvijo nepremičnine iz 15.c člena tega zakona,
v skladu z drugim do petim odstavkom tega člena. 
(2) Hipotekarni upnik mora omogočiti ogled
nepremičnine in pregled vse dokumentacije o nepremičnini najmanj vsak delovni
dan od 10. do 18. ure. 
(3) Hipotekarni upnik mora določiti vsaj
eno kontaktno osebo, ki bo interesentom dajala podrobnejše informacije o
nepremičnini in dokumentaciji glede nepremičnine, in zagotoviti, da je ta oseba
interesentom telefonsko dosegljiva najmanj vsak delovni dan od 10. do 18. ure. 
(4) Hipotekarni upnik lahko določi, da mora
interesent o nameravanem ogledu ali pregledu dokumentacije predhodno obvestiti
kontaktno osebo. V tem primeru mora zagotoviti, da kontaktna oseba organizira
ogled oziroma pregled dokumentacije najpozneje v dveh delovnih dneh po prejemu
obvestila. 
(5) Hipotekarni upnik mora omogočiti
pregled dokumentacije o nepremičnini na mestu, ki je na območju Republike
Slovenije.
15.d člen
(1) Če vsebina zahteve za notarsko prodajo
ni v skladu s tretjim odstavkom 15.b člena tega zakona, če ji niso priložene
vse listine iz četrtega odstavka 15.b člena tega zakona ali če hipotekarni
upnik ni vplačal predujma v skladu s petim odstavkom 15.b člena tega zakona (v
nadaljnjem besedilu: nepopolna zahteva), mora notar v petih delovnih dneh po
njenem prejemu hipotekarnega upnika pozvati, da jo v 15 dneh ustrezno popravi
oziroma dopolni. 
(2) Če hipotekarni upnik v 15 dneh po
prejemu notarjevega poziva iz prejšnjega odstavka nepopolne zahteve za notarsko
prodajo ne popravi oziroma dopolni, se šteje, da je umaknil zahtevo za notarsko
prodajo, in notar ustavi notarsko prodajo. O tem mora notar v petih delovnih
dneh po poteku roka za dopolnitev sestaviti notarski zapisnik in odpravek tega
zapisnika poslati hipotekarnemu upniku. 
(3) Notar mora v petih delovnih dneh po
prejemu popolne zahteve za notarsko prodajo: 
1.     
v zemljiški knjigi preveriti: 
- 
ali sta izpolnjena pogoja dovoljenosti notarske prodaje iz 1. in 5.
točke četrtega odstavka 15.a člena tega zakona, 
- 
ali obstajajo ovire iz petega odstavka 15.a člena tega zakona in 
- 
ali je pri kateri od hipotek ali zemljiških dolgov, ki omejujejo
lastninsko pravico na nepremičnini, ki je predmet prodaje, zaznamovana izvršba;
2.     
po stanju poslovnega in sodnega registra preveriti, ali imata dolžnik in
zastavitelj, če sta domači pravni osebi, položaj osebe iz četrtega ali petega
odstavka 2. člena tega zakona; 
3.     
preveriti preostale pogoje dovoljenosti notarske prodaje na podlagi
listin, priloženih zahtevi za notarsko prodajo; 
4.     
pri pristojnem organu vložiti zahtevo za izdajo potrdila o namenski rabi
za zastavljeno nepremičnino, ki je predmet zahteve za notarsko prodajo. 
(4) Če niso izpolnjeni pogoji dovoljenosti
notarske prodaje iz četrtega odstavka 15.a člena tega zakona ali če obstaja
ovira za notarsko prodajo iz petega odstavka 15.a člena tega zakona, notar
zavrne zahtevo za notarsko prodajo. O tem mora notar v roku iz prejšnjega
odstavka sestaviti notarski zapisnik in odpravek tega zapisnika poslati
hipotekarnemu upniku. 
(5) Če so izpolnjeni pogoji dovoljenosti
notarske prodaje iz četrtega odstavka 15.a člena tega zakona in če ni ovire za
notarsko prodajo iz petega odstavka 15.a člena tega zakona, notar začne
notarsko prodajo (v nadaljnjem besedilu: začetek notarske prodaje). 
(6) O začetku notarske prodaje mora notar v
roku iz tretjega odstavka tega člena sestaviti notarski zapisnik (v nadaljnjem
besedilu: zapisnik o začetku notarske prodaje) in odpravek tega zapisnika
poslati hipotekarnemu upniku. Zapisnik o začetku notarske prodaje mora poleg
podatkov, ki jih mora po zakonu, ki ureja notariat, vsebovati vsak notarski
zapisnik, vsebovati tudi: 
1.     
identifikacijski znak nepremičnine, ki je predmet notarske prodaje, 
2.     
ID hipoteke, za uveljavitev katere je začeta notarska prodaja, in 
3.     
podatke o zavarovani terjatvi iz šestega odstavka 15.a člena tega
zakona.
15.e člen
(1) Začetek notarske prodaje se zaznamuje v
zemljiški knjigi (v nadaljnjem besedilu: zaznamba notarske prodaje) na podlagi
zapisnika o začetku notarske prodaje. 
(2) Notar mora v roku iz tretjega odstavka
15.d člena tega zakona vložiti obvestilo za vpis zaznambe notarske prodaje in
mu priložiti zapisnik o začetku notarske prodaje. 
(3) Zaznamba notarske prodaje se vpiše pri
hipoteki, za uveljavitev katere je začeta notarska prodaja. 
(4) V zaznambi notarske prodaje se navedeta
osebno ime notarja, ki vodi to prodajo, in opravilna številka zadeve, pod
katero jo vodi. 
(5) Zaznamba notarske prodaje se izbriše na
podlagi notarskega zapisnika o ustavitvi notarske prodaje. 
(6) Če notar ustavi notarsko prodajo, mora
vložiti obvestilo za izbris zaznambe notarske prodaje in mu priložiti zapisnik
o ustavitvi notarske prodaje.
15.f člen
(1) Notar mora v roku iz tretjega odstavka
15.d člena tega zakona o začetku notarske prodaje obvestiti dolžnika zavarovane
terjatve in zastavitelja, če ta ni hkrati glavni dolžnik, in ju opozoriti: 
1.     
da bo opravljena notarska prodaja zastavljene nepremičnine pod pogoji,
navedenimi v vabilu k dajanju ponudb, ki je priloženo obvestilu, in 
2.     
da bo notarska prodaja ustavljena samo, če je znesek v višini zavarovane
terjatve, povečan za že nastale stroške notarske prodaje, plačan z nakazilom v
dobro fiduciarnega računa notarja, preden je v postopku notarske prodaje
sklenjena prodajna pogodba z najugodnejšim ponudnikom v skladu s 15.n členom
tega zakona ali sprejet enostranski pravni posel o prevzemu nepremičnine v
skladu s 15.s členom tega zakona. 
(2) Obvestilu iz prejšnjega odstavka mora
notar priložiti: 
1.     
odpravek zapisnika o začetku notarske prodaje in 
2.     
besedilo vabila k dajanju ponudb iz 15.i člena tega zakona. 
(3) Šteje se, da je dolžnik ali zastavitelj
obveščen o notarski prodaji v skladu s tem členom, če mu notar obvestilo iz
prvega odstavka tega člena s prilogami iz prejšnjega odstavka tega člena pošlje
s priporočeno pošiljko: 
1.     
če je dolžnik ali zastavitelj pravna oseba s sedežem Republiki
Sloveniji, na poslovni naslov, vpisan v sodnem registru, 
2.     
če je dolžnik ali zastavitelj pravna oseba s sedežem zunaj Republike
Slovenije, na poslovni naslov, naveden v potrdilu iz 5. točke četrtega odstavka
15.b člena tega zakona. 
(4) Šteje se, da je hipotekarni upnik
odstopil od notarske prodaje, če dolžnik ali zastavitelj, ki ni hkrati glavni
dolžnik, preden je v postopku notarske prodaje sklenjena prodajna pogodba z
najugodnejšim ponudnikom v skladu s 15.n členom tega zakona ali sprejet
enostranski pravni posel o prevzemu nepremičnine v skladu s 15.s členom tega
zakona, v dobro fiduciarnega računa notarja plača znesek v višini zavarovane
terjatve, povečan za že nastale stroške notarske prodaje. 
(5) V primeru iz prejšnjega odstavka notar
ustavi notarsko prodajo. O tem notar sestavi notarski zapisnik. 
(6) Notar mora o ustavitvi notarske prodaje
v treh dneh po prejemu plačila obvestiti hipotekarnega upnika, dolžnika
zavarovane terjatve in zastavitelja, če ta ni hkrati glavni dolžnik, in: 
1.     
če prejme plačilo iz četrtega odstavka tega člena, preden je poslal obvestilo
o izidu zbiranja ponudb iz drugega odstavka 15.j člena tega zakona, vse
ponudnike, 
2.     
če to plačilo prejme pozneje, ponudnika, ki mu je uspelo v postopku
zbiranja ponudb.
15.g člen
(1) Notarska prodaja se opravi na podlagi
zavezujočega zbiranja ponudb. 
(2) Zavezujoče zbiranje ponudb iz
prejšnjega odstavka (v nadaljnjem besedilu: zbiranje ponudb) je javno vabilo k
dajanju ponudb, s katerim se hipotekarni upnik kot prodajalec zaveže, da bo
sklenil pogodbo o prodaji nepremičnine: 
1.     
s tistim ponudnikom, ki bo ponudil najvišjo ceno, vendar ne nižje od
izhodiščne cene, 
2.     
če bo več ponudnikov ponudilo enako najvišjo ceno, s tistim od njih, ki
bo ponudil najkrajši rok plačila, 
3.     
če bo več ponudnikov ponudilo enako najvišjo ceno in enak rok plačila,
pa s tistim od njih, čigar ponudbo bo notar prejel najprej. 
(3) Izhodiščna cena pri notarski prodaji
mora biti enaka 70 odstotkom ocenjene vrednosti nepremičnine.
15.h člen
(1) Varščina je denarni znesek, s plačilom
katerega ponudnik pri zbiranju ponudb utrdi svojo obveznost skleniti prodajno
pogodbo, če mu bo uspelo v postopku zbiranja ponudb. 
(2) Varščina pri notarski prodaji mora biti
enaka: 
1.     
če izhodiščna cena ni višja od 200.000 eurov: 10 odstotkom izhodiščne
cene, 
2.     
v drugih primerih: 5 odstotkom izhodiščne cene. 
(3) Postopka zbiranja ponudb se lahko
udeleži samo ponudnik, ki do poteka roka za oddajo ponudb plača varščino. 
(4) Varščina se plača v dobro fiduciarnega
računa notarja. 
(5) Če ponudniku ne uspe v postopku
zbiranja ponudb ali če je notarska prodaja ustavljena po petem odstavku 15.f
člena tega zakona, mu mora notar vrniti znesek plačane varščine v treh delovnih
dneh po poteku roka za obvestitev ponudnikov o izidu zbiranja ponudb. 
(6) Če ponudniku uspe v postopku zbiranja
ponudb in sklene prodajno pogodbo v skladu s tem zakonom, ponudnikovo plačilo
varščine velja za plačilo are v znamenje sklenitve te prodajne pogodbe in se
všteje v kupnino.
15.i člen
(1) Če notar začne notarsko prodajo, v
imenu hipotekarnega upnika opravi zbiranje ponudb na podlagi javnega vabila k
dajanju ponudb iz drugega odstavka 15.g člena tega zakona (v nadaljnjem
besedilu: vabilo k dajanju ponudb). 
(2) Vabilo k dajanju ponudb mora vsebovati:
1.     
naslednje podatke o nepremičnini, ki je predmet prodaje: 
- 
identifikacijski znak nepremičnine, 
- 
morebitne izvedene pravice in pravna dejstva, ki bodo omejevala
lastninsko pravico kupca, po izvedeni notarski prodaji, 
- 
opis dejanskih značilnosti nepremičnine, 
- 
podatke o namenu rabe nepremičnine in morebitnih prostorskih ukrepih, ki
veljajo na območju, na katerem leži nepremičnina, iz potrdila o namenski rabi, 
- 
v primeru iz tretjega odstavka 15.c člena tega zakona tudi podatek, da
je za uporabo nepremičnine po predpisih o gradnji potrebno uporabno dovoljenje
in tako dovoljenje ni bilo pridobljeno; 
2.     
izhodiščno ceno; 
3.     
glede varščine: 
- 
znesek varščine, 
- 
številko fiduciarnega računa notarja, v dobro katerega mora ponudnik ta
znesek plačati, in 
- 
pouk o pogoju iz tretjega odstavka 15.h člena tega zakona; 
4.     
druge pogoje prodaje v skladu s četrtim odstavkom 15.a člena in 15.j do
15.n členom tega zakona; 
5.     
rok za oddajo ponudb, poslovni naslov notarja, na katerega ponudnik
pošlje ali odda ponudbo, in opozorilo, da velja za pravočasno samo ponudba, ki
jo notar prejme do konca zadnjega dne, ko poteče rok za oddajo ponudb; 
6.     
podatke o pogojih za ogled nepremičnine in dokumentacije o nepremičnini
iz 6. točke tretjega odstavka 15.b člena tega zakona; 
7.     
podatke, ki jih mora ponudba vsebovati v skladu s petim odstavkom tega
člena; 
8.     
rok, do katerega bodo ponudniki obveščeni o izidu javnega zbiranja
ponudb; 
9.     
čas sklenitve prodajne pogodbe s ponudnikom, ki mu bo uspelo v postopku
zbiranja ponudb, in poslovni naslov notarja, pred katerim bo prodajna pogodba
sklenjena. 
(3) Vabilo k dajanju ponudb mora biti
objavljeno najpozneje: 
1.     
dva meseca pred potekom roka za oddajo ponudb, če je izhodiščna cena
višja od 100.000 eurov; 
2.     
en mesec pred potekom roka za oddajo ponudb v drugih primerih. 
(4) Notar mora vabilo k dajanju ponudb
objaviti: 
1.     
na javnem spletnem portalu Agencije Republike Slovenije za javnopravne
evidence in storitve, in 
2.     
tudi v dveh časopisih, ki izhajata dnevno na celotnem območju Republike
Slovenije, če je izhodiščna cena višja od 100.000 eurov. 
(5) Ponudba mora vsebovati: 
1.     
naslednje podatke o ponudniku: 
- 
če je ponudnik pravna oseba s sedežem v Republiki Sloveniji: firmo,
poslovni naslov in matično številko, 
- 
če je ponudnik pravna oseba s sedežem zunaj Republike Slovenije: firmo
in poslovni naslov, državo sedeža in davčno številko ter naslov v Republiki
Sloveniji, na katerega se pošiljajo obvestila v postopku notarske prodaje, 
- 
če je ponudnik fizična oseba s prebivališčem v Republiki Sloveniji:
osebno ime, naslov prebivališča in enotno matično številko občana, 
- 
če je ponudnik fizična oseba s prebivališčem zunaj Republike Slovenije:
osebno ime, naslov in državo prebivališča ter naslov v Republiki Sloveniji, na
katerega se pošiljajo obvestila v postopku notarske prodaje, 
2.     
ponujeno ceno, ki ne sme biti nižja od izhodiščne cene, 
3.     
ponujeni rok plačila, ki ne sme biti daljši od dveh mesecev.
15.j člen
(1) O odpiranju ponudb notar sestavi
notarski zapisnik, ki mora vsebovati: 
1.     
vsaki ponudbi: 
- 
podatke iz petega odstavka 15.i člena tega zakona, 
- 
čas prejema ponudbe in 
- 
podatke o plačilu varščine; 
2.     
ugotovitev, kateremu ponudniku je uspelo v postopku zbiranja ponudb. 
(2) Notar mora hipotekarnega upnika in
ponudnike obvestiti o izidu zbiranja ponudb v roku, določenem v vabilu k
dajanju ponudb, ki ne sme biti pozneje kot pet delovnih dni po poteku roka za
oddajo ponudb in ne prej kot tri delovne dni pred časom, določenim za sklenitev
prodajne pogodbe v vabilu k dajanju ponudb. 
(3) Notar mora hipotekarnemu upniku in
ponudniku, ki mu je uspelo v postopku zbiranja ponudb, z obvestilom iz
prejšnjega odstavka: 
1.     
poslati besedilo pogodbe o prodaji zastavljene nepremičnine za ceno in z
rokom njenega plačila, kot ju je ponudil ponudnik v postopku zbiranja ponudb,
ter pod drugimi pogoji prodaje v skladu s tem zakonom, in 
2.     
ju opozoriti, da se morata zaradi sklenitve prodajne pogodbe v obliki notarskega
zapisa zglasiti pri njem ob času, določenem za sklenitev pogodbe v vabilu k
dajanju ponudb. 
(4) Če se ponudnik, ki mu je uspelo v
postopku zbiranja ponudb, ob času, določenem za sklenitev pogodbe v vabilu k
dajanju ponudb, ne zglasi pri notarju zaradi sklenitve pogodbe ali če odkloni
sklenitev pogodbe, mora hipotekarnemu upniku plačati pogodbeno kazen za
neizpolnitev obveznosti skleniti prodajno pogodbo v znesku, ki je enak znesku
varščine. 
(5) V primeru iz prejšnjega odstavka
plačilo varščine velja za plačilo pogodbene kazni.
15.k člen
(1) Za prodajno pogodbo, ki jo skleneta
hipotekarni upnik kot prodajalec in ponudnik, ki mu je uspelo v postopku
zbiranja ponudb, se uporabljajo pravila, določena v 15.l do 15.n členu tega
zakona. 
(2) Uporabe pravil iz prejšnjega odstavka s
pogodbo ni dopustno izključiti.
15.l člen
(1) Rok za plačilo kupnine ne sme biti
daljši od dveh mesecev. 
(2) Rok za plačilo kupnine teče: 
1.     
če je pogodba sklenjena pod odložnim pogojem, od uresničitve tega
pogoja, 
2.     
v drugih primerih od sklenitve pogodbe. 
(3) Kupnino mora kupec plačati v dobro
fiduciarnega računa notarja. 
(4) Če zamuda kupca s plačilom kupnine
traja več kot 15 dni, lahko hipotekarni upnik odstopi od prodajne pogodbe, ne
da bi moral kupcu dati dodatni rok za plačilo kupnine. 
(5) Izjavo o odstopu od pogodbe iz
prejšnjega odstavka hipotekarni upnik izroči notarju. Notar mora izjavo poslati
s priporočeno pošiljko na naslov, ki ga je kupec navedel v svoji ponudbi.
Izjava začne učinkovati z dnem, ko jo notar odda.
15.m člen
Hipotekarni upnik in notar nista odgovorna
za stvarne napake nepremičnine, ki je predmet notarske prodaje.
15.n člen
(1) Pogodba o prodaji nepremičnine, ki jo v
postopku notarske prodaje skleneta hipotekarni upnik kot prodajalec in
ponudnik, ki mu je uspelo v postopku zbiranja ponudb (v nadaljnjem besedilu:
prodajna pogodba), mora biti sklenjena v obliki notarskega zapisa. 
(2) V notarskem zapisu prodajne pogodbe
notar potrdi, da je bila pogodba sklenjena v postopku notarske prodaje
nepremičnine, izvedenem v skladu s tem zakonom. 
(3) Če je predmet prodajne pogodbe
nepremičnina, za prodajo katere je glede na namen njene rabe, naveden v
potrdilu o namenski rabi, potrebno dovoljenje, soglasje ali odobritev
pristojnega organa: 
1.     
mora biti prodajna pogodba sklenjena pod odložnim pogojem, da bo to
dovoljenje, soglasje ali odobritev dana, in pod razveznim pogojem, ki se
uresniči, če pristojni organ zavrne zahtevo za to dovoljenje, soglasje ali
odobritev; 
2.     
mora notar v petih delovnih dneh po sklenitvi prodajne pogodbe pri
pristojnem organu vložiti zahtevo za to dovoljenje, soglasje ali odobritev. 
(4) Če je hipotekarni upnik kot prodajalec
zavezan za plačilo prometnega davka od prodaje nepremičnine, mora notar: 
1.     
v petih delovnih dneh pri pristojnem organu priglasiti odmero prometnega
davka in 
2.     
v roku, določenem v odmerni odločbi, za račun prodajalca plačati
prometni davek v breme predujma iz petega odstavka 15.b člena tega zakona. 
(5) Rok iz 1. točke prejšnjega odstavka
teče: 
1.     
če je pogodba sklenjena pod odložnim pogojem, od uresničitve tega
pogoja, 
2.     
v drugih primerih od sklenitve pogodbe.
15.o člen
(1) Ko kupec plača kupnino v dobro
fiduciarnega računa notarja, prenehajo naslednje pravice in pravna dejstva, ki
so omejevala lastninsko pravico na nepremičnini, ki je predmet notarske
prodaje: 
1.     
hipoteka in zemljiški dolg, 
2.     
pravica do prepovedi odtujitve in obremenitve ter 
3.     
tista osebna služnost, stvarno breme in stavbna pravica, ki je bila
pridobljena po trenutku, od katerega je učinkovala notarska hipoteka, zaradi
uveljavitve katere je bila izvedena notarska prodaja. 
(2) Notar mora v petih delovnih dneh po
prejemu kupnine sestaviti notarski zapisnik o prenosu lastninske pravice na
kupca, ki mora vsebovati: 
1.     
ugotovitev notarja, da je bila plačana kupnina in da so izpolnjeni
pogoji za prenos lastninske pravice na kupca, 
2.     
podatke o kupcu, ki jih mora po zakonu, ki ureja zemljiško knjigo,
vsebovati listina, ki je podlaga za vpis pravice v korist določene osebe, 
3.     
podatke o zastavitelju kot osebi, proti kateri učinkuje prenos
lastninske pravice, 
4.     
identifikacijski znak nepremičnine, 
5.     
ID hipoteke in ID zaznambe neposredne izvršljivosti pri tej hipoteki. 
(3) Notar mora zapisniku o prenosu
lastninske pravice na kupca priložiti prodajno pogodbo. 
(4) Zapisnik o prenosu lastninske pravice
na kupca je listina, ki je podlaga za vknjižbo lastninske pravice na
nepremičnini v korist kupca. 
(5) Notar mora v roku iz drugega odstavka
tega člena v zemljiškoknjižnem postopku vložiti obvestilo za vknjižbo
lastninske pravice v korist kupca v vrstnem redu učinkovanja notarske hipoteke.
Za to obvestilo se smiselno uporabljajo predpisi o obvestilu izvršilnega
sodišča za vknjižbo lastninske pravice v vrstnem redu učinkovanja zaznambe
izvršbe. Pri smiselni uporabi se zaznamba izvršbe šteje kot zaznamba neposredne
izvršljivosti. 
(6) Če zemljiškoknjižno sodišče na podlagi
zapisnika o prenosu lastninske pravice na kupca dovoli vknjižbo lastninske
pravice v korist kupca, hkrati po uradni dolžnosti dovoli tudi izbris
naslednjih vpisov ne glede na to, od katerega trenutka učinkujejo: 
1.     
vseh zaznamb izvršbe na nepremičnini in morebitne zaznambe stečaja, 
2.     
vseh vknjiženih oziroma predznamovanih hipotek oziroma vknjiženega
zemljiškega dolga, 
3.     
vseh vknjiženih oziroma predznamovanih pravic prepovedi odtujitve in
obremenitve in zaznamb prepovedi odtujitve in obremenitve, 
4.     
vseh vknjiženih predkupnih in odkupnih pravic. 
(7) Če zemljiškoknjižno sodišče na podlagi
zapisnika o prenosu lastninske pravice na kupca dovoli vknjižbo lastninske
pravice v korist kupca, hkrati po uradni dolžnosti dovoli tudi izbris
naslednjih vpisov, če učinkujejo po trenutku, od katerega učinkuje notarska
hipoteka, zaradi uveljavitve katere je bila izvedena notarska prodaja: 
1.     
vseh predznamovanih lastninskih pravic, 
2.     
vseh vknjiženih oziroma predznamovanih osebnih služnosti, stvarnih
bremen ali stavbnih pravic, 
3.     
vseh zaznamb vrstnega reda za pridobitev lastninske pravice oziroma
drugih stvarnih pravic, razen stvarne služnosti, 
4.     
vseh zaznamb spora o pridobitvi pravice, 
5.     
vseh zaznamb izrednega pravnega sredstva. 
(8) Vpisi iz 1. točke petega odstavka 15.a
člena tega zakona so ovira za dovolitev vpisov na podlagi zapisnika o prenosu
lastninske pravice na kupca. 
(9) O plačilu kupnine mora notar v roku iz
drugega odstavka tega člena obvestiti hipotekarnega upnika. V obvestilu ga mora
opozoriti na rok za priglasitev obračuna zavarovane terjatve in stroškov iz 1.
točke petega odstavka 15.p člena tega zakona.
15.p člen
(1) Stroški notarske prodaje so notarski
stroški in drugi stroški hipotekarnega upnika. 
(2) Notarski stroški so: 
1.     
nadomestila za notarjeva opravila v postopku notarske prodaje, 
2.     
stroški za objave iz četrtega odstavka 15.i člena tega zakona, 
3.     
stroški poštnin za obvestila, ki jih mora poslati notar v postopku
notarske prodaje, 
4.     
morebitne takse in druge pristojbine, ki jih mora plačati notar za
pridobitev izpisov in potrdil v postopku notarske prodaje, 
5.     
morebitni prometni davek, ki ga plača notar po četrtem odstavku 15.n
člena tega zakona. 
(3) Notarske stroške mora notarju plačati
hipotekarni upnik. Notar ima pravico kriti te stroške v breme predujma iz
petega odstavka 15.b člena tega zakona (v nadaljnjem besedilu: predujem). Če
predujem ne zadošča za njihovo kritje, pa tudi v breme kupnine. 
(4) Drugi stroški hipotekarnega upnika so: 
1.     
nadomestilo, ki ga hipotekarni upnik plača za cenitev iz 15.c člena tega
zakona; 
2.     
nadomestila, ki jih hipotekarni upnik plača izvajalcem, ki jih pooblasti
za pridobivanje dokumentacije o nepremičnini ali za izpolnitev svojih
obveznosti iz 15.č člena tega zakona; 
3.     
takse in druge pristojbine, ki jih plača hipotekarni upnik za pridobitev
dokumentacije o nepremičnini ali izpisov in potrdil, ki jih mora predložiti v
postopku notarske prodaje. 
(5) Hipotekarni upnik mora v petih delovnih
dneh po prejemu obvestila iz devetega odstavka 15.o člena tega zakona notarju: 
1.     
priglasiti stroške iz prejšnjega odstavka in jih izkazati z ustreznimi
računi za te storitve, 
2.     
predložiti izjavo o skupnem znesku zavarovane terjatve po stanju na dan
plačila kupnine, na kateri je notarsko overjen podpis zakonitega zastopnika
hipotekarnega upnika. 
(6) Za izjavo iz 2. točke prejšnjega
odstavka se smiselno uporablja šesti odstavek 15.a člena tega zakona. 
(7) Notar mora v petih delovnih dneh od
poteka roka iz petega odstavka tega člena sestaviti obračun notarske prodaje v
obliki notarskega zapisnika in ga poslati hipotekarnemu upniku, dolžniku in
zastavitelju, če ta ni hkrati dolžnik. 
(8) Obračun notarske prodaje mora
vsebovati: 
1.     
glede notarskih stroškov: 
- 
skupni znesek notarskih stroškov in razčlenitev posameznih stroškov, 
- 
znesek predujma, porabljenega za kritje stroškov, 
- 
znesek kupnine, porabljen za kritje teh stroškov; 
2.     
če je znesek predujma višji od skupnega zneska notarskih stroškov:
znesek neporabljenega predujma; 
3.     
skupni znesek drugih stroškov hipotekarnega upnika in razčlenitev
posameznih stroškov; 
4.     
skupni znesek stroškov notarske prodaje kot seštevek skupnega zneska
notarskih stroškov in drugih stroškov hipotekarnega upnika; 
5.     
skupni znesek zavarovane terjatve po stanju na dan plačila kupnine; 
6.     
vsoto zneskov iz 4. in 5. točke tega odstavka; 
7.     
skupni znesek kupnine. 
(9) Notar mora v treh delovnih dneh po
poteku roka iz sedmega odstavka tega člena hipotekarnemu upniku nakazati: 
1.     
če je skupni znesek kupnine enak ali manjši od vsote zneskov iz 4. in 5.
točke prejšnjega odstavka: celotni znesek kupnine, zmanjšan za morebitni znesek
notarskih stroškov, ki jih je pokril v breme kupnine po tretjem odstavku tega
člena; 
2.     
če je skupni znesek kupnine večji od vsote zneskov iz 4. in 5. točke
prejšnjega odstavka: znesek v višini vsote teh zneskov. 
(10) Hkrati z nakazilom iz prejšnjega
odstavka mora notar hipotekarnemu upniku nakazati tudi morebitni znesek
neporabljenega predujma. 
(11) Če je skupni znesek kupnine večji od
vsote zneskov iz 4. in 5. točke osmega odstavka tega člena, mora notar v roku
iz devetega odstavka tega člena razliko do polnega zneska kupnine nakazati: 
1.     
če je bila lastninska pravica na nepremičnini omejena s poznejšo
hipoteko ali zemljiškim pismom: 
- 
v primeru iz prvega odstavka 15.š člena tega zakona: v sodni depozit
izvršilnega sodišča, 
- 
če je bil nad zastaviteljem začet stečajni postopek: v dobro njegovega
denarnega računa, 
- 
v drugih primerih: v sodni depozit v korist imetnika te hipoteke ali
zemljiškega pisma, 
2.     
če lastninska pravica na nepremičnini ni bila omejena s poznejšo
hipoteko ali zemljiškim pismom: v dobro denarnega računa zastavitelja.
15.r člen
(1) Pravila, določena v tem členu, se
uporabljajo, če je lastninska pravica na nepremičnini, ki je predmet notarske
prodaje, omejena: 
1.     
z zakonito predkupno pravico ali 
2.     
s pogodbeno predkupno pravico, ki je vpisana v zemljiško knjigo in ki
učinkuje pred trenutkom, od katerega učinkuje notarska hipoteka, zaradi
uveljavitve katere se izvaja notarska prodaja. 
(2) Prodajna pogodba s ponudnikom, ki mu je
uspelo na javni dražbi, mora biti sklenjena pod odložnim pogojem, da predkupni
upravičenec ne bo uveljavil predkupne pravice, in pod razveznim pogojem, ki se
uresniči, če predkupni upravičenec uveljavi to pravico. 
(3) Predkupni upravičenec lahko uveljavi
predkupno pravico za ceno, ki je enaka: 
1.     
če je bil postopek zbiranja ponudb uspešen: ceni, za katero je
hipotekarni upnik sklenil prodajno pogodbo s ponudnikom, ki mu je uspelo v
postopku zbiranja ponudb, ali 
2.     
če postopek zbiranja ponudb ni bil uspešen: izhodiščni ceni, po kateri
bo hipotekarni upnik prevzel nepremičnino. 
(4) Notar mora: 
1.     
obvestiti predkupnega upravičenca o ceni, za katero lahko uresniči
predkupno pravico, 
2.     
ga pozvati, da se ob času, ki ga določi in ne sme biti krajši kot 15 dni
po prejemu poziva, zglasi pri njem zaradi sklenitve prodajne pogodbe s
hipotekarnim upnikom za ceno iz 1. točke tega odstavka, in da do takrat v dobro
fiduciarnega računa notarja plača celotno kupnino, in 
3.     
ga opozoriti, da bo predkupna pravica prenehala, če je ne uveljavi tako,
kot je navedeno v pozivu. 
(5) Če se po zakonu, ki ureja posamezno
zakonito predkupno pravico, obvestilo predkupnim upravičencem objavi z oklicem
pri pristojnem organu, se ne uporablja 1. točka prejšnjega odstavka, in mora
notar poziv in opozorilo iz 2. in 3. točke prejšnjega odstavka poslati
predkupnemu upravičencu, ki se je odzval na ta oklic in ob upoštevanju
prednostnega vrstnega reda za uveljavitev te zakonite predkupne pravice. 
(6) Predkupni upravičenec lahko uveljavi
predkupno pravico samo tako: 
1.     
da ob času, navedenem v pozivu iz prejšnjega odstavka, s hipotekarnim
upnikom v obliki notarskega zapisa sklene prodajno pogodbo za ceno iz tretjega
odstavka tega člena, in 
2.     
da do poteka tega časa v dobro fiduciarnega računa notarja plača celotno
kupnino. 
(7) Ne glede na splošna pravila, ki bi se
uporabljala za uveljavitev predkupne pravice, če nepremičnina ne bi bila
prodana ali prevzeta v postopku notarske prodaje, lahko predkupni upravičenec
po začetku notarske prodaje uveljavi predkupno pravico samo tako, kot je
določeno v prejšnjem odstavku.
15.s člen
(1) Pravila, določena v tem členu, se
uporabljajo: 
1.     
če postopek zbiranja ponudb ni bil uspešen, in 
2.     
če: 
- 
lastninska pravica na nepremičnini, ki je predmet notarske prodaje, ni
omejena z nobeno predkupno pravico iz prvega odstavka 15.r člena tega zakona,
ali 
- 
je omejena s tako predkupno pravico, vendar je upravičenec ni uveljavil.
(2) Hipotekarni upnik uresniči pravno
možnost prevzeti lastninsko pravico na nepremičnini iz 2. točke prvega odstavka
15.a člena tega zakona za izhodiščno ceno z enostranskim pravnim poslom o
prevzemu lastninske pravice. 
(3) Enostranski pravni posel o prevzemu
lastninske pravice mora biti izjavljen v obliki notarskega zapisa. 
(4) Če je izhodiščna cena višja od zneska
zavarovane terjatve, povečanega za stroške notarske prodaje, mora hipotekarni
upnik v dobro fiduciarnega računa notarja plačati razliko v 15 dneh od sestave
notarskega zapisa iz prejšnjega odstavka. Z plačano razliko ravna notar v skladu
z enajstim odstavkom 15.p člena tega zakona. 
(5) Za prenos lastninske pravice na
hipotekarnega upnika se smiselno uporablja 15.o člen tega zakona. 
(6) Če postopek zbiranja ponudb ni bil
uspešen in hipotekarni upnik ne uresniči pravne možnosti prevzema lastninske
pravice na nepremičnini, notarske stroške plača hipotekarni upnik. O plačilu
notarskih stroškov in doplačilu razlike, če predujem ne zadošča, obvesti notar
hipotekarnega upnika.
15.š člen
(1) Če je lastninska pravica na
nepremičnini, ki je predmet notarske prodaje, omejena s hipoteko ali zemljiškim
dolgom, pri katerem je ob začetku postopka notarske prodaje zaznamovana
izvršba, mora notar v roku iz tretjega odstavka 15.d člena tega zakona o
začetku notarske prodaje obvestiti sodišče, ki vodi to izvršbo (v nadaljnjem
obvestilu: izvršilno sodišče). Obvestilu mora priložiti zapisnik o začetku
notarske prodaje. 
(2) Izvršilno sodišče mora v petih delovnih
dneh po prejemu obvestila iz prejšnjega odstavka: 
1.     
če je bila v izvršilnem postopku nepremičnina, ki je predmet notarske
prodaje, že domaknjena kupcu, o tem obvestiti notarja, in obvestilu priložiti
sklep o domiku; 
2.     
v drugih primerih prekiniti izvršilni postopek glede izvršbe na to
nepremičnino. 
(3) V primeru iz 1. točke prejšnjega
odstavka notar prekine notarsko prodajo. 
(4) V primeru iz 1. točke drugega odstavka
tega člena mora izvršilno sodišče obvestiti notarja o morebitni razveljavitvi
sklepa o domiku in o pravnomočnosti sklepa o izročitvi nepremičnine kupcu.
Obvestilu mora priložiti sklep o razveljavitvi sklepa o domiku oziroma sklep o
izročitvi nepremičnine kupcu s potrdilom o pravnomočnosti. Notar mora v petih
delovnih dneh po prejemu tega obvestila: 
1.     
če je bil sklep o domiku razveljavljen: nadaljevati notarsko prodajo, 
2.     
če je postal sklep o izročitvi nepremičnine pravnomočen: ustaviti
notarsko prodajo. 
(5) Če je v primeru iz 2. točke drugega
odstavka tega člena notarska prodaja ustavljena, mora notar o tem obvestiti
izvršilno sodišče in obvestilu priložiti zapisnik o ustavitvi notarske prodaje.
(6) Izvršilno sodišče na podlagi
notarjevega obvestila iz prejšnjega odstavka nadaljuje prekinjeni izvršilni
postopek. 
(7) Če je bila lastninska pravica na
nepremičnini prenesena na kupca po 15.o členu tega zakona ali če je hipotekarni
upnik prevzel lastninsko pravico na nepremičnini po 15.s členu tega zakona,
mora notar o tem obvestiti izvršilno sodišče. Obvestilu mora priložiti obračun
notarske prodaje iz 15.p člena tega zakona. 
(8) Izvršilno sodišče na podlagi
notarjevega obvestila iz prejšnjega odstavka ustavi izvršbo na nepremičnino. V
primeru iz enajstega odstavka 15.p člena tega zakona in v primeru iz četrtega
odstavka 15.s člena tega zakona izvršilno sodišče razliko do polnega zneska
kupnine oziroma plačano razliko, ki jo je notar položil v sodni depozit,
razdeli po pravilih o razdelitvi zneska, dobljenega s prodajo nepremičnine v
izvršilnem postopku.
15.t člen
(1) Če je bil nad zastaviteljem pred
začetkom notarske prodaje začet stečajni postopek, mora notar o začetku
notarske prodaje obvestiti upravitelja, imenovanega v tem postopku (v
nadaljevanju: upravitelj). Obvestilu mora priložiti zapisnik o začetku notarske
prodaje. 
(2) Upravitelj mora na podlagi obvestila iz
prejšnjega odstavka: 
1.     
če je bila v stečajnem postopku že sklenjena pogodba o prodaji
nepremičnine, o tem obvestiti notarja, 
2.     
v drugih primerih prekiniti prodajo nepremičnine v stečajnem postopku. 
(3) V primeru iz 1. točke prejšnjega
odstavka notar prekine notarsko prodajo. 
(4) V primeru iz 1. točke drugega odstavka
tega člena mora upravitelj obvestiti notarja o morebitni razvezi pogodbe o
prodaji nepremičnine v stečajnem postopku in o pravnomočnosti sklepa o
izročitvi nepremičnine kupcu. Obvestilu mora priložiti sklep o razveljavitvi
sklepa o domiku oziroma sklep o izročitvi nepremičnine kupcu s potrdilom o
pravnomočnosti. Notar mora v petih delovnih dneh po prejemu tega obvestila: 
1.     
če je bila pogodba o prodaji nepremičnine v stečajnem postopku
razvezana: nadaljevati notarsko prodajo, 
2.     
če je postal sklep o izročitvi nepremičnine pravnomočen: ustaviti
notarsko prodajo. 
(5) Če je v primeru iz 2. točke drugega
odstavka tega člena notarska prodaja ustavljena, mora notar o tem obvestiti
upravitelja in obvestilu priložiti zapisnik o ustavitvi notarske prodaje. 
(6) Upravitelj na podlagi obvestila iz
prejšnjega odstavka nadaljuje prodajo v stečajnem postopku. 
(7) Če je bila lastninska pravica na
nepremičnini prenesena na kupca po 15.o členu tega zakona ali če je hipotekarni
upnik prevzel lastninsko pravico na nepremičnini po 15.s členu tega zakona,
mora notar o tem obvestiti upravitelja. Obvestilu mora priložiti obračun
notarske prodaje iz 15.p člena tega zakona. 
(8) V primeru iz enajstega odstavka 15.p
člena tega zakona in v primeru iz četrtega odstavka 15.s člena tega zakona se
razlika do polnega zneska kupnine oziroma plačana razlika, ki jo je nakazal
notar v dobro računa zastavitelja kot stečajnega dolžnika, razdeli po pravilih,
ki bi se uporabljala za razdelitev kupnine, dosežene s prodajo nepremičnine v
stečajnem postopku. 

Zakon o finančnih zavarovanjih – ZFZ (Uradni
list RS, št. 47/04) vsebuje naslednjo prehodno in
končni določbi:
»16. člen
(1) Določbe tega zakona se ne uporabljajo
za razmerja, ki so nastala pred dnem uveljavitve tega zakona.
(2) Stvarne pravice, pridobljene pred dnem
uveljavitve tega zakona, ostanejo v veljavi z vsebino, kot so bile ustanovljene.
(3) Postopki, ki so bili začeti pred dnem
uveljavitve tega zakona, se nadaljujejo in dokončajo po določilih predpisov, ki
so veljali pred dnem uveljavitve tega zakona.
17. člen
Minister, pristojen za pravosodje, ob
uveljavitvi tega zakona, skladno s tretjim odstavkom 1. člena Direktive
2002/47/ES, obvesti Komisijo o veljavi tega zakona za subjekte iz tretjega
odstavka 2. člena tega zakona.
18. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembi in dopolnitvah Zakona o
finančnih zavarovanjih – ZFZ-A (Uradni list RS, št. 68/06) vsebuje naslednjo končno določbo:
»5. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
finančnih zavarovanjih – ZFZ-B (Uradni list RS, št. 33/11) vsebuje naslednjo prehodno in
končno določbo:
»PREHODNA IN KONČNA DOLOČBA
9. člen
(1) Določbe tega zakona se ne uporabljajo
za razmerja, ki so nastala pred dnem uveljavitve tega zakona. 
(2) Stvarne pravice, pridobljene pred dnem
uveljavitve tega zakona, ostanejo v veljavi z vsebino, kot so bile
ustanovljene. 
(3) Postopki, ki so bili začeti pred dnem
uveljavitve tega zakona, se nadaljujejo in dokončajo po določbah predpisov, ki
so veljali pred dnem uveljavitve tega zakona.
10. člen
Ta zakon začne veljati 30. junija 2011.«.

Zakon o spremembah in dopolnitvah Zakona o
finančnih zavarovanjih – ZFZ-C (Uradni list RS, št. 82/13) vsebuje naslednjo prehodno in
končno določbo:
»PREHODNA IN KONČNA DOLOČBA
9. člen
Določbi petega in šestega odstavka 7. člena
zakona se ne uporabljata za razmerja, ki so nastala pred dnem uveljavitve tega
zakona.
10. člen
Ta zakon začne veljati naslednji dan po
objavi v Uradnem listu Republike Slovenije, uporabljati pa se začne trideseti
dan po objavi.«.