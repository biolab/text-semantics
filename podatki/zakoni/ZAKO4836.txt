I. SPLOŠNE DOLOČBE
1. člen
(vsebina zakona)
(1) Ta zakon določa v skladu s 26.a členom Direktive
2001/18/ES Evropskega parlamenta in Sveta z dne 12. marca 2001 o namernem
sproščanju gensko spremenjenih organizmov v okolje in razveljavitvi Direktive
Sveta 90/220/EGS (UL L št. 106 z dne 17. 4. 2001, str. 1), zadnjič spremenjene
z Direktivo 2008/27/ES Evropskega parlamenta in Sveta z dne 11. marca 2008 o
spremembi Direktive 2001/18/ES o namernem sproščanju gensko spremenjenih
organizmov v okolje, glede Komisiji podeljenih izvedbenih pooblastil (UL L št.
81 z dne 20. 3. 2008, str. 45), in ob upoštevanju Priporočila Komisije z dne
23. julija 2003 o smernicah za pripravo nacionalnih strategij in najboljših
praks za zagotovitev soobstoja gensko spremenjenih posevkov s konvencionalnim
in ekološkim kmetijstvom (UL L št. 189 z dne 29. 7. 2003, str. 36) ukrepe za
zagotavljanje soobstoja in preprečevanje nenamerne prisotnosti gensko
spremenjenih organizmov v gensko nespremenjenih kmetijskih rastlinah oziroma
pridelkih, postopek prijave pridelave gensko spremenjenih rastlin, obveznosti
pridelovalcev gensko spremenjenih rastlin, način vzpostavitve območij za
pridelavo gensko spremenjenih rastlin in območij brez gensko spremenjenih rastlin,
strokovno usposabljanje pridelovalcev za ravnanje z gensko spremenjenimi
rastlinami, vzpostavitev in vodenje registra pridelovalcev gensko spremenjenih
rastlin ter evidence območij za pridelavo gensko spremenjenih rastlin in
evidence območij brez gensko spremenjenih rastlin, postopke za uveljavljanje
odškodnine za škodo, nastalo zaradi prisotnosti gensko spremenjenih organizmov
v rastlinah in pridelkih, plačilo prispevka za pridelavo gensko spremenjenih
rastlin, spremljanje prisotnosti gensko spremenjenih organizmov, ki so
dovoljeni za pridelavo, v kmetijskih rastlinah in pridelkih na kmetijskih
gospodarstvih, inšpekcijski nadzor in sankcije. 
(2) Ta zakon se sprejema ob upoštevanju postopka informiranja
v skladu z Direktivo 98/34/ES Evropskega parlamenta in Sveta z dne 22. junija
1998 o določitvi postopka za zbiranje informacij na področju tehničnih
standardov in tehničnih predpisov o storitvah informacijske družbe (UL L št.
204 z dne 21. 7. 1998, str. 37), zadnjič spremenjeno z Direktivo Sveta 2006/97/ES
z dne 20. novembra 2006 o prilagoditvi nekaterih direktiv na področju prostega
pretoka blaga zaradi pristopa Bolgarije in Romunije (UL L št. 363 z dne 20. 12.
2006, str. 81).
2. člen
(uporaba zakona)
Določbe tega zakona se uporabljajo za gensko spremenjene
kmetijske rastline (v nadaljnjem besedilu: GSR), ki imajo dovoljenje za dajanje
na trg za namen pridelave v skladu s predpisi, ki urejajo gensko spremenjene
organizme na prostem ali v zaščitenem prostoru.
3. člen
(pomen izrazov)
Izrazi, uporabljeni v tem zakonu, imajo naslednji pomen: 
1.     
GSR so kmetijske rastline, ki so gensko spremenjeni organizmi (v
nadaljnjem besedilu: GSO) v skladu s predpisi, ki urejajo ravnanje z GSO; 
2.     
vrsta GSR je gensko spremenjena rastlina določene vrste kmetijskih
rastlin; 
3.     
posebni identifikator za GSO je oznaka za identifikacijo posameznega
GSO, ki se dodeli v skladu z Uredbo Komisije (ES) št. 65/2004 z dne 14.
januarja 2004 o vzpostavitvi sistema za razvijanje in dodeljevanje posebnih
identifikatorjev za gensko spremenjene organizme (UL L št. 10 z dne 16. 1.
2004, str. 5); 
4.     
soobstoj je pridelava kmetijskih rastlin na določenem območju pod pogoji
in na način, ki omogočajo izbiro med pridelavo GSR ter konvencionalnim,
ekološkim ali drugim načinom pridelave; 
5.     
pridelovalec ali pridelovalka GSR (v nadaljnjem besedilu: pridelovalec
GSR) je fizična ali pravna oseba, ki je nosilec ali nosilka kmetijskega
gospodarstva (v nadaljnjem besedilu: nosilec kmetijskega gospodarstva) v skladu
z zakonom, ki ureja kmetijstvo, in prideluje GSR na zemljiščih v uporabi tega
kmetijskega gospodarstva; 
6.     
prispevek za pridelavo GSR je denarni znesek, ki ga vsako leto za
pridelavo GSR plača pridelovalec GSR; 
7.     
kmetijsko gospodarstvo je organizacijsko in poslovno zaokrožena
gospodarska celota, ki se ukvarja s kmetijsko dejavnostjo in se vodi v registru
kmetijskih gospodarstev (v nadaljnjem besedilu: RKG) v skladu z zakonom, ki
ureja kmetijstvo; 
8.     
zemljišča v uporabi kmetijskega gospodarstva so kmetijska zemljišča, ki
so v skladu z zakonom, ki ureja kmetijstvo, vpisana v RKG pri tem kmetijskem
gospodarstvu (v nadaljnjem besedilu: zemljišča, vpisana v RKG); 
9.     
druga zemljišča so površine, na katerih se lahko pridelujejo kmetijske
rastline in ki niso vpisana v RKG v skladu z zakonom, ki ureja kmetijstvo; 
10.  
pridelava GSR na prostem je pridelava GSR brez uporabe kakršnekoli
zaščite ali pridelava pod zaščitno folijo (vključno s premičnimi tuneli) ali
pridelava z uporabo drugih prekrivnih materialov na zemljiščih, vpisanih v RKG
pri določenem kmetijskem gospodarstvu; 
11.  
pridelava GSR v zaščitenem prostoru je pridelava GSR na zemljišču,
vpisanem v RKG pri določenem kmetijskem gospodarstvu, ki ima v skladu s
predpisi, ki urejajo evidenco dejanske rabe kmetijskih in gozdnih zemljišč,
vrsto dejanske rabe »Rastlinjak«; 
12.  
grafična enota rabe zemljišča kmetijskega gospodarstva (v nadaljnjem
besedilu: GERK) je v skladu z zakonom, ki ureja kmetijstvo, osnovna enota
identifikacijskega sistema za vpis zemljišč v uporabi kmetijskega gospodarstva
v RKG; 
13.  
GERK-PID je neponovljiva identifikacijska oznaka GERK.
4. člen
(pridelovalec GSR, pridelava GSR)
(1) GSR lahko prideluje pridelovalec GSR, ki je ministrstvu,
pristojnemu za kmetijstvo (v nadaljnjem besedilu: ministrstvo) prijavil
pridelavo GSR na prostem ali v zaščitenem prostoru na zemljiščih, vpisanih v
RKG pri tem kmetijskem gospodarstvu, ki je plačal predpisani prispevek za
pridelavo GSR v skladu s 23. členom tega zakona in ga je ministrstvo vpisalo v
register pridelovalcev GSR v skladu s tem zakonom. Na zemljiščih, vpisanih v
RKG, ki ležijo na območjih, varovanih ali zavarovanih na podlagi predpisov s
področja ohranjanja narave, se GSR pridelujejo tako, da ta pridelava ne vpliva
negativno na varstvene cilje, ki so za ta območja določeni s predpisi, ki
urejajo ohranjanje narave. 
(2) Pridelovalec GSR mora biti strokovno usposobljen za ravnanje
z GSR in mora izpolnjevati obveznosti pridelovalca GSR iz 9. oziroma 13. člena
tega zakona. 
(3) Šteje se, da je pridelovalec GSR strokovno usposobljen za
ravnanje z GSR, če ima sam veljavno potrdilo o strokovni usposobljenosti iz 16.
člena tega zakona ali če zagotovi fizično osebo, ki ima veljavno potrdilo o
strokovni usposobljenosti iz 16. člena tega zakona in je na kmetijskem
gospodarstvu pridelovalca GSR odgovorna za pridelavo GSR.
5. člen
(splošne informacije o možnosti pridelave GSR)
(1) Ministrstvo mora nosilcu kmetijskega gospodarstva, ki
namerava pridelovati GSR, na njegovo zahtevo posredovati splošne informacije o
možnosti pridelave vrste GSR, o višini prispevka za pridelavo GSR, o
obveznostih pridelovalca GSR, o ukrepih za zagotavljanje soobstoja, ki jih je
treba izvesti v skladu s tem zakonom, in o izvajalcih strokovnega usposabljanja
za ravnanje z GSR. 
(2) V splošni informaciji lahko nosilec kmetijskega
gospodarstva pridobi tudi informacijo o območjih za pridelavo GSR in območjih
brez GSR, vzpostavljenih v skladu s tem zakonom.
6. člen
(varovalni, zadrževalni in pribežališčni pas ter ukrepi v
naslednjih letih po spravilu pridelka GSR)
(1) Za zagotavljanje soobstoja in preprečevanje nenamerne
prisotnosti GSO v kmetijskih rastlinah oziroma pridelkih, ki niso GSR, se
posevku GSR določijo varovalni, zadrževalni oziroma pribežališčni pas, v
katerih se izvajajo ukrepi, določeni v drugem, tretjem oziroma četrtem odstavku
tega člena. 
(2) Varovalni pas je pas, ki ločuje posevek GSR od posevkov,
ki niso GSR. V tem pasu se ne pridelujejo kmetijske rastline, ki so iste ali
sorodne vrste kakor GSR in se lahko križajo z GSR. Širina varovalnega pasu se
določi glede na vrsto kmetijskih rastlin, ki ji pripadajo GSR, glede na način
pridelave (na prostem ali v zaščitenem prostoru) ter glede na lokalne, naravne,
geografske in druge posebnosti, ki bi lahko vplivale na nenamerno prisotnost
GSO v drugih kmetijskih rastlinah ali v njihovem pridelku, ob upoštevanju
dovoljenih pragov Skupnosti za naključno ali nenamerno prisotnost GSO v
proizvodih. Širina varovalnega pasu se zmanjša, če se okoli posevka GSR
vzpostavi zadrževalni ali pribežališčni pas. 
(3) Zadrževalni pas je rob ob posevku GSR, ki zaradi višine
ali drugih lastnosti predstavlja oviro pri prenosu cvetnega prahu GSR na druge
rastline, ki niso gensko spremenjene. Zadrževalni pas so lahko tudi rastline
iste vrste kot so GSR, le da so gensko nespremenjene, njihov pridelek pa se
vključi v pridelek GSR ali označi v skladu s predpisi Skupnosti, ki urejajo
sledljivost in označevanje GSO ter določajo prage naključne ali nenamerne
prisotnosti GSO v proizvodih. 
(4) Če se na prostem pridelujejo GSR, ki so gensko
spremenjene tako, da so odporne proti insektom (v nadaljnjem besedilu: proti
insektom odporne GSR), je treba za preprečitev razvoja odpornih insektov
urediti tudi pribežališčni pas. Pribežališčni pas je površina, na kateri mora
pridelovalec GSR pridelovati gensko nespremenjene kmetijske rastline iste
vrste, kakor so GSR. Velikost pribežališčnega pasu se določi glede na posamezno
rastlinsko vrsto in vrsto GSO. Pridelek iz pribežališčnega pasu se vključi v
pridelek GSR ali označi v skladu s predpisi Skupnosti, ki urejajo sledljivost
in označevanje GSO ter določajo prage naključne ali nenamerne prisotnosti GSO v
proizvodih. 
(5) Zaradi preprečevanja nenamerne prisotnosti GSO v drugih
kmetijskih rastlinah oziroma pridelkih se v določenem obdobju po spravilu
pridelka določenih vrst GSR na površini, na kateri je bil posevek GSR izvaja: 
-       
uničevanje samosevnih rastlin, zraslih iz materiala GSR, ki je ostal na
teh površinah, oziroma 
-       
obvezno vrstenje kmetijskih rastlin. 
(6) Pristojni inšpektor ali inšpektorica (v nadaljnjem
besedilu: pristojni inšpektor) najmanj enkrat v rastni dobi, vendar pred
cvetenjem GSR, pregleda zemljišča, na katerih se po podatkih iz registra
pridelovalcev GSR v tej rastni dobi pridelujejo GSR na podlagi prijave
pridelave GSR iz 7. člena tega zakona, in preverja, ali se na zemljiščih, ki
ležijo v varovalnem, zadrževalnem oziroma pribežališčnem pasu, izvajajo ukrepi
iz tega člena. 
(7) Vlada za posamezno vrsto GSR določi sorodne vrste
kmetijskih rastlin, širino varovalnega pasu in najmanjšo širino zadrževalnega
ali pribežališčnega pasu, ki se upošteva pri zmanjšanju širine varovalnega pasu
v skladu z drugim odstavkom tega člena, način ureditve pribežališčnega pasu iz
četrtega odstavka tega člena, vrste GSR, pri katerih je treba izvajati ukrepe
iz petega odstavka tega člena, in obdobje trajanja teh ukrepov.
II. PRIJAVA PRIDELAVE GSR IN VPIS V REGISTER PRIDELOVALCEV
GSR
7. člen
(prijava pridelave GSR)
(1) Nosilec kmetijskega gospodarstva, ki namerava pridelovati
GSR, mora na ministrstvo za namene preverjanja izpolnjevanja obveznosti
pridelovalca GSR ter odločanja po tem zakonu prijaviti pridelavo GSR najmanj 60
dni pred predvidenim začetkom pridelovanja posamezne vrste GSR v posameznem
letu pridelave. 
(2) Nosilec kmetijskega gospodarstva, ki namerava pridelovati
GSR, v prijavi pridelave GSR navede podatke o: 
-       
nosilcu kmetijskega gospodarstva (firma ali osebno ime in sedež ali
naslov; matična številka poslovnega subjekta ali enotna matična številka
občana); 
-       
kmetijskem gospodarstvu (identifikacijska številka kmetijskega
gospodarstva, ki mu je dodeljena v skladu z zakonom, ki ureja kmetijstvo, v
nadaljnjem besedilu: KMG-MID); 
-       
zemljiščih, vpisanih v RKG pri njegovem kmetijskem gospodarstvu, na
katerih bo prideloval GSR (GERK-PID oziroma del GERK, na katerem bo posevek
GSR); 
-       
GSR, ki jih namerava pridelovati (vrsta kmetijskih rastlin, sorta in
posebni identifikator za GSO); 
-       
način pridelave GSR (na prostem ali v zaščitenem prostoru); 
-       
ukrepih, ki jih bo izvedel za zagotavljanje soobstoja v skladu s 6.
členom tega zakona, in o zemljiščih, na katerih bodo ti ukrepi izvedeni (za
zemljišča, vpisana v RKG: GERK-PID; za druga zemljišča: katastrska občina in
številka parcele); 
-       
obdobju pridelovanja GSR, ki je pri večletnih GSR lahko največ 10 let
oziroma do datuma veljavnosti dovoljenja za dajanje določenega GSO na trg; 
-       
osebi, ki je strokovno usposobljena za ravnanje z GSR in bo na tem
kmetijskem gospodarstvu odgovorna za pridelavo GSR (osebno ime in naslov;
enotna matična številka občana, številka in datum veljavnega potrdila o
strokovni usposobljenosti). 
(3) Prijavi pridelave GSR mora priložiti izjavo, da bo izpolnjeval
obveznosti pridelovalca GSR iz 9. člena tega zakona, v primeru iz tretjega
odstavka 9. člena tega zakona pa tudi pisni dogovor o skupnem izvajanju ukrepov
za zagotavljanje soobstoja na zemljiščih, vpisanih v RKG pri drugem kmetijskem
gospodarstvu, in drugih zemljiščih, ki niso v njegovi lasti. 
(4) Minister ali ministrica, pristojna za kmetijstvo (v
nadaljnjem besedilu: minister), predpiše način vložitve prijave pridelave GSR.
8. člen
(vpis pridelovalca GSR v register pridelovalcev GSR)
(1) Ministrstvo vpiše pridelovalca GSR v register
pridelovalcev GSR iz prvega odstavka 18. člena tega zakona (v nadaljnjem
besedilu: register pridelovalcev GSR) tako, da v register pridelovalcev GSR
vpiše podatke iz prijave pridelave GSR iz prejšnjega člena. Ob vpisu v register
pridelovalcev GSR se pridelovalcu GSR izda izpis iz registra pridelovalcev GSR.
(2) Ne glede na določbo prejšnjega odstavka ministrstvo
zavrne vpis v register pridelovalcev GSR, če: 
-       
se prijava pridelave GSR nanaša na GSR, ki nimajo dovoljenja za dajanje
na trg za pridelavo v skladu s predpisi, ki urejajo GSO, 
-       
je iz prijave pridelave GSR razvidno, da sorta GSR določene vrste ne
izpolnjuje pogojev za pridelavo in trženje v skladu s predpisi, ki urejajo
trženje semenskega materiala kmetijskih rastlin, 
-       
je prijava pridelave GSR v nasprotju z določbami 4. člena tega zakona, 
-       
pridelovalec GSR ni plačal predpisanega prispevka za pridelavo GSR v
skladu s 23. členom tega zakona, 
-       
so ukrepi, navedeni v prijavi pridelave GSR, v nasprotju s 6. členom
tega zakona, 
-       
oseba, ki jo je pridelovalec GSR navedel v prijavi kot osebo, ki je
strokovno usposobljena za ravnanje z GSR in bo na tem kmetijskem gospodarstvu
odgovorna za pridelavo GSR, nima veljavnega potrdila o strokovni
usposobljenosti iz 16. člena tega zakona, 
-       
je nosilec kmetijskega gospodarstva, ki je vložil prijavo pridelave GSR,
vključen v oblike kmetovanja, pri katerih uporaba GSO ni dovoljena, 
-       
je bilo pri izvajanju inšpekcijskega nadzora na podlagi tega zakona
ugotovljeno, da nosilec kmetijskega gospodarstva, ki je vložil prijavo
pridelave GSR, v preteklem letu ni izpolnjeval obveznosti pridelovalca GSR iz
9. člena tega zakona,
-       
se prijava pridelave GSR nanaša na GSR, za katere je sprejeta geografska
izključitev v skladu z zakonom, ki ureja omejevanje ali prepoved pridelave
GS-rastlin; če se geografska izključitev nanaša le na del ozemlja Republike
Slovenije, ministrstvo zavrne vpis v register pridelovalcev GSR le za pridelavo
na tem delu ozemlja,
-       
se prijava pridelave GSR nanaša na GSR, za katere je vlada v skladu z
zakonom, ki ureja omejevanje ali prepoved pridelave GS-rastlin, poslala
Evropski komisiji osnutek predpisa o prepovedi pridelave GS-rastlin oziroma
sprejela predpis o prepovedi pridelave GS-rastlin; če se prepoved pridelave
nanaša le na del ozemlja Republike Slovenije, ministrstvo zavrne vpis v
register pridelovalcev GSR le za pridelavo na tem delu ozemlja.
(3) Pridelovalec GSR, ki je vpisan v register pridelovalcev
GSR v skladu s tem členom, mora ministrstvu priglasiti vsako spremembo podatkov,
ki se vodijo v tem registru, najpozneje v 30 dneh od dneva nastale spremembe. 
(4) Pridelovalca večletnih GSR ministrstvo izpiše iz registra
pridelovalcev GSR pred potekom obdobja pridelave iz sedme alineje drugega
odstavka prejšnjega člena: 
-       
po uradni dolžnosti ali na predlog pristojnega inšpektorja, če se
ugotovi, da je kršil obveznosti pridelovalca GSR iz 9. člena tega zakona, ali
prenehal izpolnjevati pogoje glede strokovne usposobljenosti za ravnanje z GSR
iz 4. člena tega zakona, 
-       
po uradni dolžnosti, če se v primeru pridelave večletnih rastlin
ugotovi, da predpisani prispevek za pridelavo GSR v tekočem letu ni bil plačan
v skladu s 23. členom tega zakona, 
-       
na podlagi obvestila pridelovalca GSR, da teh GSR ne bo več prideloval.
9. člen
(obveznosti pridelovalca GSR)
(1) Pridelovalec GSR mora pridelovati GSR tako, kakor je
navedel v prijavi pridelave GSR, na podlagi katere ga je ministrstvo vpisalo v
register pridelovalcev GSR. 
(2) Pri pridelavi mora zagotoviti, da bodo izvedeni vsi
ukrepi iz 6. člena tega zakona, ki jih je navedel v prijavi pridelave GSR. 
(3) Če se bodo posamezni ukrepi iz 6. člena tega zakona
izvajali na zemljiščih, ki niso vpisana v RKG pri njegovem kmetijskem
gospodarstvu, ali na drugih zemljiščih, ki niso v njegovi lasti, se mora
pridelovalec GSR o izvajanju ukrepov na teh zemljiščih pisno dogovoriti z
nosilci kmetijskih gospodarstev, pri katerih so ta zemljišča vpisana v RKG,
oziroma z lastniki ali lastnicami (v nadaljnjem besedilu: lastnik) drugih
zemljišč. Iz pisnega dogovora o skupnem izvajanju ukrepov za zagotavljanje
soobstoja mora biti jasno razvidno, na katera zemljišča se dogovor nanaša
(navedeni morajo biti najmanj: nosilec kmetijskega gospodarstva, pri katerem je
zemljišče vpisano v RKG, ali lastnik drugega zemljišča; GERK-PID ali katastrska
občina in številka parcele) in kateri od ukrepov, navedenih v 6. členu tega
zakona, bodo na posameznem zemljišču izvedeni. Pisni dogovor velja za v
dogovoru določeno obdobje pridelave GSR, tudi če se je zemljišče, na katero se
nanaša, v tem obdobju vpisalo v RKG k drugemu nosilcu kmetijskega gospodarstva
ali če se je spremenil lastnik drugega zemljišča. 
(4) Za pridelavo se mora uporabiti semenski material GSR, ki
izpolnjuje zahteve za trženje v skladu s predpisi, ki urejajo semenski material
kmetijskih rastlin. Pridelovalec GSR mora zagotoviti, da je semenski material
GSR pred in med setvijo ali saditvijo fizično ločen od drugega semenskega
materiala. Če semenskega materiala GSR ne uporabi v celoti, lahko neuporabljen
semenski material GSR shrani ločeno od drugega semenskega materiala ali ga
originalno zaprtega in označenega vrne distributerju, pri katerem ga je
nabavil, v skladu s splošnimi pogoji trgovanja. Neuporabljenega semenskega
materiala GSR ne sme uporabiti za drug namen ali ga zavreči, ne da bi ga pred
tem obdelal na način, da ni več uporaben za setev ali saditev oziroma, da ni
več sposoben za nadaljnjo reprodukcijo. 
(5) Pridelovalec GSR mora zagotoviti, da so GSR in njihov
pridelek med spravilom, transportom, skladiščenjem oziroma predelavo fizično
ločeni od gensko nespremenjenih rastlin in njihovega pridelka. GSR in njihov
pridelek mora označiti v skladu s predpisi Skupnosti, ki urejajo sledljivost in
označevanje GSO ter določajo prage naključne ali nenamerne prisotnosti GSO v
proizvodih. 
(6) Pridelovalec GSR mora zagotoviti tudi, da se za njihovo
pridelavo, spravilo, transport, skladiščenje oziroma predelavo uporabljajo
drugi stroji, naprave, oprema in transportna ter druga sredstva, kakor se
uporabljajo za gensko nespremenjene kmetijske rastline, oziroma da se po
uporabi za GSR obvezno temeljito očistijo morebitnih ostankov gensko
spremenjenega semena ali GSR oziroma njihovega pridelka. 
(7) Pridelovalec GSR mora izpolnjevanje obveznosti iz
prejšnjega odstavka zagotoviti tudi, če se opravilo (npr. setev, spravilo)
izvede s stroji, napravami, opremo in transportnimi ter drugimi sredstvi, ki
niso v njegovi lasti ali uporabi, oziroma če to zanj izvede druga oseba. 
(8) Pridelovalec GSR mora voditi evidenco o pridelavi GSR v
določeni rastni dobi, ki vsebuje načrt pridelave z označenim varovalnim,
zadrževalnim oziroma pribežališčnim pasom in podatke o: 
-       
semenskem materialu, ki ga je uporabil za pridelavo GSR (vrsta, sorta in
posebni identifikator za GSO, količina nabavljenega in uporabljenega semenskega
materiala), ter o njegovem poreklu (distributer, pri katerem je semenski
material nabavil), 
-       
neuporabljenem semenskem materialu (količina, morebitna shranitev,
vračilo distributerju, način uničenja), 
-       
dejanski površini zemljišča, na katerem prideluje GSR, 
-       
datumu setve, saditve oziroma presajanja GSR, 
-       
opravilih, ki so bila izvedena s stroji, napravami, opremo,
transportnimi oziroma drugimi sredstvi, ki niso v njegovi lasti oziroma uporabi
(vrsta in datum opravila, lastništvo strojev in opreme), 
-       
posebnostih pri pridelavi GSR med rastjo, 
-       
datumu spravila pridelka in količini pridelka, 
-       
načinu skladiščenja, uporabi ali odsvojitvi pridelka GSR. 
(9) Pridelovalec GSR mora podatke iz evidence iz prejšnjega
odstavka, dokazila o nabavi semenskega materiala GSR in uradne etikete, s
katerimi je bil označen semenski material GSR, hraniti najmanj 5 let od leta, v
katerem so evidence nastale oziroma v katerem je pridobil dokazila, in za GSR,
ki so večletne kmetijske rastline, najmanj 5 let od leta, ko jih je prenehal
pridelovati.
III. OBMOČJA ZA PRIDELAVO GSR
10. člen
(dogovor o območju za pridelavo GSR)
(1) Nosilci kmetijskih gospodarstev, ki želijo pridelovati
GSR in imajo na določenem pridelovalnem območju v uporabi zemljišča, vpisana v
RKG pri svojih kmetijskih gospodarstvih, lahko predlagajo sklenitev dogovora,
da se bodo določeno obdobje, ki ni daljše od 5 let, na tem območju pridelovale
GSR (v nadaljnjem besedilu: dogovor o območju za pridelavo GSR). 
(2) Dogovor o območju za pridelavo GSR morajo v pisni obliki
skleniti nosilci vseh kmetijskih gospodarstev, ki imajo na tem območju v
uporabi zemljišča, vpisana v RKG, in lastniki drugih zemljišč na tem območju (v
nadaljnjem besedilu: podpisniki dogovora o območju za pridelavo GSR). 
(3) Dogovor o območju za pridelavo GSR mora vsebovati: 
-       
seznam vseh podpisnikov oziroma podpisnic (v nadaljnjem besedilu
podpisniki) dogovora o območju za pridelavo GSR (firma in sedež ali osebno ime
in naslov; KMG-MID ali pri lastnikih drugih zemljišč: matična številka
poslovnega subjekta ali enotna matična številka občana); pri tistih
podpisnikih, ki so pridelovalci GSR; se navedejo tudi podatki o osebi, ki je
strokovno usposobljena za ravnanje z GSR (osebno ime in naslov, enotna matična
številka občana, številka in datum veljavnega potrdila o strokovni
usposobljenosti); 
-       
osebno ime in naslov skupnega predstavnika v postopku pridobitve odločbe
o območju za pridelavo GSR in za sporočanje letnega načrta pridelave GSR iz
prvega in tretjega odstavka 12. člena tega zakona; 
-       
grafično opredelitev območja za pridelavo GSR s seznamom vseh zemljišč,
vpisanih v RKG na tem območju (GERK-PID), in drugih zemljišč (katastrska občina
in številka parcele) na tem območju (po podpisnikih dogovora o območju za
pridelavo GSR); 
-       
vrste GSR, ki se bodo pridelovale na območju za pridelavo GSR (za vsako
vrsto GSR se navedeta vrsta kmetijskih rastlin in posebni identifikator za
GSO); 
-       
način pridelave GSR; 
-       
obdobje pridelovanja GSR; 
-       
izjavo, da bodo GSR pridelovali le pridelovalci GSR; 
-       
obvezo, da bodo podpisniki dogovora o območju za pridelavo GSR vsako
leto v skladu s prvim in tretjim odstavkom 12. člena tega zakona do
predpisanega roka sporočili ministrstvu letni načrt pridelave GSR; 
-       
obvezo, da bodo podpisniki dogovora o območju za pridelavo GSR, ki bodo
v skladu z letnim načrtom pridelave, v tekočem letu pridelovali GSR, plačali
predpisani prispevek za pridelavo GSR v skladu s 23. členom tega zakona; 
-       
obvezo, da bodo podpisniki dogovora o območju za pridelavo GSR
zagotavljali izvajanje ukrepov, določenih v letnem načrtu pridelave iz prvega
in tretjega odstavka 12. člena tega zakona, in izpolnjevali obveznosti iz 13.
člena tega zakona; 
-       
pogoje, pod katerimi lahko podpisnik dogovora odstopi od dogovora o
območju za pridelavo GSR. 
(4) Minister predpiše način predložitve dogovora.
11. člen
(odločitev o območju za pridelavo GSR)
(1) Podpisniki dogovora o območju za pridelavo GSR po skupnem
predstavniku predložijo dogovor iz prejšnjega člena ministrstvu najpozneje 90
dni pred predvidenim začetkom pridelovanja GSR na tem območju. Dogovoru morajo
priložiti načrt pridelave za prvo leto pridelovanja GSR v skladu s prvim in
tretjim odstavkom 12. člena tega zakona. 
(2) Če dogovor o območju za pridelavo GSR vsebuje vse zahteve
iz tretjega odstavka prejšnjega člena in je iz njega razvidno, da se s tem
območjem strinjajo vsi nosilci kmetijskih gospodarstev, ki imajo na njem
zemljišča, vpisana v RKG, oziroma lastniki drugih zemljišč na tem območju, in
če imajo osebe, v tem dogovoru navedene kot osebe, ki so pri posameznem
pridelovalcu GSR strokovno usposobljene za ravnanje z GSR, veljavna potrdila o
strokovni usposobljenosti iz prvega odstavka 16. člena tega zakona, ministrstvo
z odločbo v upravnem postopku ugotovi, da se to območje za obdobje, določeno z
dogovorom, šteje za območje za pridelavo GSR. 
(3) Ne glede na določbo prejšnjega odstavka ministrstvo z
odločbo ugotovi, da se območje ne more šteti za območje za pridelavo GSR, če: 
-       
je iz dogovora o območju za pridelavo GSR razvidno, da se bodo na njem
pridelovale GSR, ki nimajo dovoljenja za dajanje na trg za pridelavo v skladu s
predpisi, ki urejajo GSO, 
-       
je dogovor o območju za pridelavo GSR v nasprotju z določbami 4. člena
tega zakona, 
-       
so ukrepi, navedeni v načrtu pridelave, v nasprotju s četrtim oziroma
petim odstavkom 12. člena tega zakona, 
-       
je na območju za pridelavo GSR ali na delu tega območja že vzpostavljeno
območje brez GSR v skladu s 14. členom tega zakona. 
(4) Če pred iztekom obdobja, določenega z dogovorom o območju
za pridelavo GSR, podpisniki tega dogovora obvestijo ministrstvo, da odstopajo
od dogovora, ministrstvo izda odločbo, s katero ugotovi, da se to območje z
naslednjim koledarskim letom ne šteje več za območje za pridelavo GSR. 
(5) Podpisniki dogovora o območju za pridelavo GSR morajo
vsako spremembo dogovora iz tretjega odstavka prejšnjega člena sporočiti
ministrstvu najpozneje v 30 dneh po nastali spremembi. Ministrstvo na podlagi
sporočila o spremembi dogovora preveri, ali se to območje še lahko šteje za
območje za pridelavo GSR. Na podlagi ugotovljenih dejstev izda novo odločbo v
skladu z drugim ali tretjim odstavkom tega člena. 
(6) Podatke iz odločbe na podlagi drugega, tretjega, četrtega
in petega odstavka tega člena ministrstvo vpiše v evidenco območij za pridelavo
GSR iz drugega odstavka 18. člena tega zakona, razen podatkov o osebi, ki je
pri posameznem pridelovalcu GSR strokovno usposobljena za ravnanje z GSR, ki
jih vpiše v register pridelovalcev GSR iz prvega odstavka 18. člena tega
zakona.
12. člen
(sporočanje letnega načrta pridelave GSR, plačilo prispevka
za pridelavo GSR in vpis v register pridelovalcev GSR)
(1) Podpisniki dogovora o območju za pridelavo GSR morajo
vsako leto najpozneje en mesec pred predvidenim začetkom pridelave GSR po
skupnem predstavniku sporočiti ministrstvu letni načrt pridelave GSR s podatki
o zemljiščih, vpisanih v RKG, na katerih bodo na območju za pridelavo GSR v tem
letu pridelovali GSR določene vrste in gensko nespremenjene kmetijske rastline
iste vrste, kakor so GSR. 
(2) Podpisniki dogovora o območju za pridelavo GSR, ki so
pridelovalci GSR, morajo vsako leto do predpisanega roka plačati prispevek za
pridelavo GSR v skladu s 23. člena tega zakona, in sicer za površine, na
katerih bodo v skladu s priloženim načrtom pridelave v tekočem letu pridelovali
GSR. 
(3) V letnem načrtu pridelave GSR mora biti navedeno: 
-       
pri posameznem pridelovalcu GSR: osebno ime ali firma, naslov ali sedež
ter KMG-MID, podatki o zemljiščih, vpisanih v RKG, na katerih namerava
pridelovati GSR, in o zemljiščih, na katerih bo prideloval gensko nespremenjene
kmetijske rastline iste vrste, kakor so GSR (za zemljišča, vpisana v RKG:
GERK-PID, za druga zemljišča: katastrska občina in številka parcele; vrsta
kmetijskih rastlin, sorta in posebni identifikator za GSO), 
-       
pri drugih podpisnikih dogovora o območju za pridelavo GSR: osebno ime
ali firma, naslov ali sedež in KMG-MID, podatki o zemljiščih, na katerih
namerava pridelovati gensko nespremenjene kmetijske rastline iste vrste, kakor
so GSR (za zemljišča, vpisana v RKG: GERK-PID, za druga zemljišča: katastrska
občina in številka parcele; vrsta kmetijskih rastlin in sorta), 
-       
ukrepi za zagotavljanje soobstoja in za preprečevanje nenamerne
prisotnosti GSO v kmetijskih rastlinah oziroma pridelkih zunaj območja za
pridelavo GSR ter ukrepi za preprečevanje razvoja odpornih insektov pri pridelavi
GSR, ki so odporne proti insektom. 
(4) Kot ukrep za zagotavljanje soobstoja in za preprečevanje
nenamerne prisotnosti GSO v kmetijskih rastlinah oziroma pridelkih zunaj
območja za pridelavo GSR se na zunanjem robu območja za pridelavo GSR določita
varovalni oziroma zadrževalni pas. V varovalnem oziroma zadrževalnem pasu se
izvajajo ukrepi, določeni v drugem oziroma tretjem odstavku 6. člena tega
zakona. Širina varovalnega oziroma zadrževalnega pasu za posamezno vrsto GSR
mora biti v skladu s predpisom iz sedmega odstavka 6. člena tega zakona. 
(5) Kot ukrep za preprečevanje razvoja odpornih insektov se
morajo pri pridelavi GSR, ki so odporne proti njim, na območju za pridelavo GSR
pridelovati gensko nespremenjene kmetijske rastline iste vrste, kakor so GSR,
na najmanj 20 odstotkih skupne površine vseh zemljišč, na katerih se na tem
območju v določeni rastni dobi pridelujejo kmetijske rastline iste vrste, kakor
so GSR. 
(6) Pristojni inšpektor na vsakem območju, ki se vodi v
evidenci območij za pridelavo GSR iz drugega odstavka 18. člena tega zakona,
najmanj enkrat v rastni dobi naključno pregleda od 10 do 20 odstotkov zemljišč,
na katerih se pridelujejo GSR, in zemljišča z gensko nespremenjenimi
kmetijskimi rastlinami in pri tem preveri, ali se na zemljiščih, ki ležijo v
varovalnem, zadrževalnem oziroma pribežališčnem pasu, izvajajo ukrepi v skladu
s četrtim in petim odstavkom tega člena. 
(7) Podatke iz letnega načrta pridelave GSR iz prvega in
tretjega odstavka tega člena ministrstvo vpiše v register pridelovalcev GSR. Ob
vpisu v register se posameznemu pridelovalcu GSR izda izpis iz registra
pridelovalcev GSR. 
(8) Ne glede na določbo prejšnjega odstavka ministrstvo z
odločbo zavrne vpis posameznega pridelovalca v register pridelovalcev GSR, če
ugotovi, da: 
-       
je iz letnega načrta pridelave GSR razvidno, da sorta GSR določene vrste
ne izpolnjuje pogojev za pridelavo in trženje v skladu s predpisi, ki urejajo
trženje semenskega materiala kmetijskih rastlin, 
-       
so ukrepi, navedeni v letnem načrtu pridelave GSR, v nasprotju s četrtim
oziroma petim odstavkom tega člena, 
-       
je bilo pri izvajanju nadzora na podlagi tega zakona ugotovljeno
neizpolnjevanje obveznosti podpisnikov dogovora o območju za pridelavo GSR v
preteklem letu iz 13. člena tega zakona, 
-       
za tekoče leto pridelave GSR ni bil plačan predpisani prispevek za
pridelavo GSR iz 23. člena tega zakona, 
-       
je osebi, ki je pri določenem pridelovalcu GSR navedena kot strokovno
usposobljena oseba za ravnanje z GSR, potekla veljavnost potrdila o strokovni
usposobljenosti.
13. člen
(obveznosti podpisnikov dogovora o območju za pridelavo GSR)
(1) Podpisniki dogovora o območju za pridelavo GSR morajo na
območju, opredeljenem v tretji alineji tretjega odstavka 10. člena tega zakona,
pridelovati GSR in gensko nespremenjene kmetijske rastline iste vrste, kakor so
GSR, v skladu z dogovorom o območju za pridelavo GSR iz tretjega odstavka 10.
člena tega zakona in v skladu z letnim načrtom pridelave iz prvega in tretjega
odstavka prejšnjega člena. Pri pridelavi morajo zagotoviti, da bodo izvedeni
vsi ukrepi iz tretje alineje tretjega odstavka prejšnjega člena ter da bodo GSR
in gensko nespremenjene kmetijske rastline iste vrste, kakor so GSR, in njihov
pridelek označeni v skladu s predpisi Skupnosti, ki urejajo sledljivost in
označevanje GSO ter določajo prage naključne ali nenamerne prisotnosti GSO v proizvodih.
(2) Če podpisniki dogovora o območju za pridelavo GSR
pridelujejo gensko nespremenjene kmetijske rastline iste vrste, kakor so GSR,
na zemljiščih, ki ležijo zunaj območja iz tretje alineje tretjega odstavka 10.
člena tega zakona, morajo: 
-       
zagotoviti, da so te rastline in njihov pridelek med spravilom,
transportom in skladiščenjem fizično ločeni od kmetijskih rastlin ali pridelka,
pridelanih znotraj območja; za spravilo, transport, skladiščenje oziroma
predelavo kmetijskih rastlin, pridelanih zunaj območja, morajo uporabljati
druge stroje, naprave, opremo ter transportna in druga sredstva, kakor jih
uporabljajo za pridelavo znotraj območja, oziroma jih morajo po uporabi znotraj
območja obvezno temeljito očistiti ali 
-       
te rastline in njihov pridelek označiti v skladu s predpisi Skupnosti,
ki urejajo sledljivost in označevanje GSO ter določajo prage naključne ali
nenamerne prisotnosti GSO v proizvodih. 
(3) Poleg obveznosti iz prvega in drugega odstavka tega člena
morajo podpisniki dogovora o območju za pridelavo GSR, ki v določeni rastni
dobi pridelujejo GSR, izpolnjevati obveznosti pridelovalca GSR iz 9. člena tega
zakona. 
(4) Podpisniki dogovora o območju za pridelavo GSR, ki v
določeni rastni dobi ne pridelujejo GSR, morajo voditi evidenco o pridelavi
gensko nespremenjenih kmetijskih rastlin iste vrste, kakor so GSR, po
posameznem zemljišču, vpisanem v RKG na tem območju oziroma morebitnem drugem
zemljišču, če se na njem pridelujejo gensko nespremenjene rastline. Evidenca
mora vsebovati podatke o: 
-       
semenskem materialu, ki ga je podpisnik dogovora o območju za pridelavo
GSR uporabil za pridelavo (vrsta, sorta), o njegovem poreklu (distributer, pri
katerem je semenski material nabavil) in o datumu setve ali saditve, 
-       
dejanski površini zemljišča, na katerem se pridelujejo gensko
nespremenjene kmetijske rastline iste vrste, kakor so GSR, 
-       
datumu spravila pridelka in količini pridelka, 
-       
načinu skladiščenja, 
-       
načinu uporabe ali odsvojitve pridelka. 
(5) Podpisniki dogovora o območju za pridelavo GSR morajo podatke
iz evidence iz prejšnjega odstavka in dokazila, na podlagi katerih vodijo
evidence, hraniti najmanj 5 let od leta, v katerem so evidence nastale oziroma
v katerem so pridobili dokazila.
IV. OBMOČJA BREZ GSR
14. člen
(dogovor o območju brez GSR)
(1) Nosilci kmetijskih gospodarstev, ki imajo na določenem
pridelovalnem območju zemljišča, vpisana v RKG pri svojih kmetijskih
gospodarstvih, se lahko medsebojno dogovorijo, da na tem območju določeno
obdobje, ki ni daljše od 5 let, GSR ne bodo pridelovali. 
(2) Pisni dogovor o območju, na katerem se GSR ne pridelujejo
(v nadaljnjem besedilu: dogovor o območju brez GSR), morajo skleniti nosilci
vseh kmetijskih gospodarstev, ki imajo na tem območju zemljišča, vpisana v RKG
(v nadaljnjem besedilu: podpisniki dogovora o območju brez GSR). 
(3) Dogovor o območju brez GSR vsebuje: 
-       
seznam podpisnikov dogovora o območju brez GSR z naslednjimi podatki:
osebno ime ali firma, naslov ali sedež, KMG-MID; 
-       
grafična opredelitev območja brez GSR s seznamom vseh zemljišč, vpisanih
v RKG na tem območju, po podpisnikih dogovora (GERK-PID); 
-       
obdobje veljavnosti dogovora; 
-       
obvezo, da na območju iz druge alineje tega odstavka v obdobju
veljavnosti dogovora ne bodo pridelovali GSR. 
(4) Če ležijo na območju iz druge alineje prejšnjega odstavka
tudi druga zemljišča, je treba pisnemu dogovoru priložiti tudi soglasje
lastnikov teh zemljišč. Iz posameznega soglasja mora biti razvidno strinjanje
lastnika drugega zemljišča z dogovorom, da se območje iz druge alineje
prejšnjega odstavka šteje za območje brez GSR za obdobje veljavnosti dogovora
iz tretje alineje prejšnjega odstavka. 
(5) Če je iz dogovora in soglasij razvidno, da se z območjem
brez GSR iz druge alineje tretjega odstavka tega člena strinjajo vsi nosilci
kmetijskih gospodarstev, ki imajo zemljišča, vpisana v RKG na tem območju, in
vsi lastniki drugih zemljišč na tem območju, izda ministrstvo v upravnem
postopku odločbo, s katero ugotovi, da se za obdobje, določeno z dogovorom, to
območje šteje za območje brez GSR. Pisni dogovor velja za obdobje pridelave
GSR, določeno v dogovoru, tudi če se je zemljišče, na katero se nanaša dogovor,
med obdobjem pridelave GSR vpisalo v RKG k drugemu nosilcu kmetijskega
gospodarstva ali če se je spremenil lastnik drugih zemljišč. 
(6) Če podpisniki dogovora o območju brez GSR po skupnem
predstavniku obvestijo ministrstvo, da odstopajo od dogovora izda ministrstvo v
upravnem postopku odločbo, s katero ugotovi, da se to območje ne šteje več za
območje brez GSR. 
(7) Ministrstvo vpiše podatke iz odločbe iz petega ali
šestega odstavka tega člena v evidenco območij brez GSR iz tretjega odstavka
18. člena tega zakona. 
(8) Minister predpiše način vložitve dogovora.
V. STROKOVNO USPOSABLJANJE
15. člen
(izvajalci usposabljanja)
(1) Ministrstvo imenuje za izvajalce oziroma izvajalke
strokovnega usposabljanja (v nadaljnjem besedilu: izvajalec usposabljanja)
pridelovalcev GSR pravne ali fizične osebe, ki so registrirane za opravljanje
dejavnosti izobraževanja in izpolnjujejo pogoje glede strokovne, prostorske in
tehnične usposobljenosti. 
(2) Ministrstvo izbere izvajalce usposabljanja na podlagi
javnega razpisa. Po opravljenem javnem razpisu izda ministrstvo odločbo o
imenovanju izvajalca usposabljanja. 
(3) Javni razpis iz prejšnjega odstavka ni potreben za izvajalce
usposabljanja, ki so javni zavodi, ki delujejo na področju kmetijstva, ali
izobraževalne ustanove s področja kmetijstva. Te izvajalce usposabljanja
ministrstvo imenuje na podlagi vloge z odločbo v upravnem postopku, če
izpolnjujejo predpisane pogoje. 
(4) Če imenovani izvajalec usposabljanja iz drugega ali
tretjega odstavka tega člena preneha izpolnjevati predpisane pogoje,
ministrstvo z odločbo razveljavi imenovanje. 
(5) Minister predpiše pogoje, ki jih morajo glede strokovne,
prostorske in tehnične usposobljenosti izpolnjevati izvajalci usposabljanja.
16. člen
(izvedba usposabljanja)
(1) Strokovno usposabljanje za ravnanje z GSR izvede
izvajalec usposabljanja iz prejšnjega člena po programu, ki obsega tečaj in
pisno preverjanje znanja s področja ravnanja z GSO in zagotavljanja soobstoja
pridelave GSR. Po uspešno opravljenem preverjanju znanja izvajalec
usposabljanja izda udeležencem ali udeleženkam usposabljanja (v nadaljnjem
besedilu: udeleženci usposabljanja) potrdilo o strokovni usposobljenosti za
ravnanje z GSR, ki velja 5 let. 
(2) Osebi, ki je pridobila potrdilo o strokovni
usposobljenosti za ravnanje z GSR v skladu s prejšnjim odstavkom, se to
potrdilo podaljša za 5 let, če se pred potekom njegove veljavnosti udeleži
enodnevnega obnovitvenega tečaja o vsebinah iz prejšnjega odstavka. V kolikor
se oseba tega tečaja pred potekom veljavnosti potrdila ne udeleži, mora ponovno
opraviti tečaj in pisno preverjanje znanja iz prejšnjega odstavka. 
(3) Izvajalci usposabljanja morajo voditi evidence o osebah,
ki so opravile preverjanje znanja oziroma obnovitveni tečaj (osebno ime in
naslov; enotna matična številka občana) in ministrstvu sporočati podatke o teh
osebah, in o izdanih oziroma podaljšanih potrdilih (številka in datum
veljavnega potrdila) o strokovni usposobljenosti. 
(4) Stroške tečaja in preverjanja znanja iz prvega odstavka
tega člena ter stroške obnovitvenega tečaja iz drugega odstavka tega člena
krijejo udeleženci usposabljanja sami. 
(5) Minister predpiše podrobnejšo vsebino in program strokovnega
usposabljanja, način opravljanja preverjanja znanja, vsebino in program
obnovitvenega tečaja ter način sporočanja podatkov o osebah, ki so opravile
preverjanje znanja oziroma obnovitveni tečaj. Minister določi tudi najvišjo
višino stroškov tečaja in preverjanja znanja ter obnovitvenega tečaja.
VI. REGISTER IN EVIDENCE
17. člen
(vzpostavitev registra in evidenc)
Za spremljanje stanja na področju pridelave GSR in omogočanja
izvajanja monitoringa iz 26. člena tega zakona ter za odločanje po tem zakonu
ministrstvo vzpostavi, upravlja in vodi register pridelovalcev GSR, evidenco
območij za pridelavo GSR in evidenco območij brez GSR.
18. člen
(vsebina registra in evidenc)
(1) V registru pridelovalcev GSR se vodijo ali povzamejo
naslednji osebni in drugi podatki: 
-       
o pridelovalcu GSR (firma ali osebno ime ter sedež ali naslov; matična
številka poslovnega subjekta ali enotna matična številka občana; KMG-MID
kmetijskega gospodarstva, katerega nosilec je pridelovalec GSR); 
-       
o zemljiščih, vpisanih v RKG, na katerih se v določenem letu pridelujejo
GSR (GERK-PID oziroma del GERK-a, na kateri bo posevek GSR); 
-       
o GSR, ki se nameravajo pridelovati na posameznem zemljišču, vpisanem v
RKG (vrsta, sorta in posebni identifikator za GSO), in o načinu pridelave GSR; 
-       
o zemljiščih, ki ležijo v varovalnem, zadrževalnem oziroma
pribežališčnem pasu (za zemljišča, vpisana v RKG: GERK-PID, za druga zemljišča:
katastrska občina, številka parcele); 
-       
o obdobju pridelovanja GSR, pri večletnih GSR; 
-       
o osebi, ki je strokovno usposobljena za ravnanje z GSR (osebno ime in
naslov; enotna matična številka občana, številka in datum veljavnega potrdila o
strokovni usposobljenosti). 
(2) V evidenci območij za pridelavo GSR se vodijo ali
povzamejo naslednji osebni ali drugi podatki: 
-       
grafična opredelitev območja za pridelavo GSR s seznamom vseh zemljišč,
vpisanih v RKG na tem območju (GERK-PID), in drugih zemljišč (katastrska občina
in številka parcele ter površina), ki ležijo na tem območju; 
-       
vrste GSR, ki se bodo pridelovale na območju za pridelavo GSR (za vsako
vrsto GSR se navede vrsta kmetijskih rastlin in posebni identifikator za GSO); 
-       
obdobje pridelovanja GSR; 
-       
seznam vseh podpisnikov dogovora o območju za pridelavo GSR (firma in
sedež ali osebno ime in naslov, KMG-MID, matična številka poslovnega subjekta
ali enotna matična številka občana); 
-       
seznam pridelovalcev GSR; pri posameznem pridelovalcu GSR se navedejo
tudi podatki o osebi, ki je strokovno usposobljena za ravnanje z GSR (osebno
ime in naslov, enotna matična številka občana, številka in datum veljavnega
potrdila o strokovni usposobljenosti); 
-       
obdobje veljavnosti dogovora o območju za pridelavo GSR. 
(3) V evidenci območij brez GSR se vodijo ali povzamejo
podatki: 
-       
grafična opredelitev območja brez GSR s seznamom vseh zemljišč, vpisanih
v RKG na tem območju, (GERK-PID) in seznamom drugih zemljišč (katastrska
občina, številka parcele in površina); 
-       
seznam podpisnikov dogovora (osebno ime ali firma, naslov ali sedež,
KMG-MID); 
-       
obdobje veljavnosti dogovora o območju brez GSR.
19. člen
(vodenje in vzdrževanje registra in evidenc)
(1) Register pridelovalcev GSR, evidenca območij za pridelavo
GSR in evidenca območij brez GSR vodi ministrstvo, pristojno za kmetijstvo, v
elektronski obliki. Podatki v registru in evidencah iz prejšnjega člena se
vodijo v računalniški obliki, pisno in grafično, z umestitvijo v prostor s
koordinatami točk v državnem sistemu. 
(2) Ministrstvo pri vzpostavitvi in vodenju podatkov v
registru in evidencah iz prejšnjega člena pridobiva in obdeluje naslednje
osebne in druge podatke: 
-       
o fizičnih in pravnih osebah iz evidence subjektov, vodene v skladu z
zakonom, ki ureja kmetijstvo, 
-       
o kmetijskih gospodarstvih in zemljiščih, vpisanih v RKG, iz registra
kmetijskih gospodarstev, vodenega v skladu z zakonom, ki ureja kmetijstvo, 
-       
o lastninskih in zakupnih pravicah na posameznih parcelah iz zemljiške
knjige, 
-       
o katastrskih občinah, parcelnih številkah, površinah, lastnikih,
upravljavcih in najemnikih iz zemljiškega katastra, 
-       
o poslovnih subjektih iz Poslovnega registra Slovenije, 
-       
o posebnih varstvenih, zavarovanih in ekološko pomembnih območjih iz
evidenc, ki jih vodi ministrstvo, pristojno za okolje, 
-       
o zemljiščih, ki so v lasti Republike Slovenije, in njihovih zakupnikih
iz zbirk podatkov Sklada kmetijskih zemljišč in gozdov Republike Slovenije, 
-       
iz drugih zbirk osebnih podatkov in zbirk podatkov, ki jih vodijo
državni organi, organi samoupravnih lokalnih skupnosti, nosilci javnih
pooblastil, pravne osebe javnega prava in druge osebe javnega prava, če to ni
prepovedano z drugim zakonom. 
(3) Upravljavci podatkov iz prejšnjega odstavka omogočijo
ministrstvu neposreden brezplačni dostop do podatkov ali jih brezplačno dajo na
voljo. 
(4) Podatke, ki jih ministrstvo vodi v registrih in evidenca
iz prejšnjega člena, oziroma podatke, ki jih pridobiva in obdeluje na podlagi
drugega odstavka tega člena, ki imajo naravo osebnih podatkov, obravnava
ministrstvo v skladu s predpisi, ki urejajo varstvo osebnih podatkov in
predpisi, ki urejajo zbirke podatkov, ki jih vodijo državni organi, javni
zavodi in agencije, koncesionarji ter drugi pooblaščeni organi. 
(5) Podatki iz registra pridelovalcev GSR se za posameznega
pridelovalca hranijo najmanj 10 let od zadnjega vnosa podatkov v register
pridelovalcev GSR. Podatki iz evidence območij za pridelavo GSR in evidence
območij brez GSR se hranijo najmanj 10 let od leta, ko se določeno območje ne
šteje več za območje za pridelavo GSR ali za območje brez GSR.
20. člen
(dostopnost podatkov iz registra in evidenc)
Podatki iz registra pridelovalcev GSR ter iz evidence območij
za pridelavo GSR in evidence območij brez GSR iz 18. člena tega zakona so javni
in objavljeni na spletni strani ministrstva, razen podatkov, ki se štejejo za
osebne podatke, in podatkov, ki so poslovna skrivnost.
VII. ODŠKODNINE
21. člen
(prijava škode)
(1) Če nosilec kmetijskega gospodarstva, ki prideluje
kmetijske rastline na konvencionalen, ekološki ali drug način brez uporabe GSO,
ugotovi prisotnost GSO v teh rastlinah ali v njihovem pridelku v višini, pri
kateri je treba pridelek označiti v skladu s predpisi Skupnosti, ki urejajo
sledljivost in označevanje GSO ter določajo prage naključne ali nenamerne
prisotnosti GSO v proizvodih, zaradi česar se zmanjša tržna vrednost ali
uporabnost teh rastlin ali njihovih pridelkov, lahko prijavi škodo pristojnemu
inšpektorju v osmih dneh od dneva, ko je bila ugotovljena prisotnost GSO. 
(2) Ne glede na določbe prejšnjega odstavka škode ne more
prijaviti nosilec kmetijskega gospodarstva, ki je: 
-       
prijavil pridelavo GSR in je vpisan v register pridelovalcev GSR iz 18.
člena tega zakona, 
-       
podpisnik dogovora o območju za pridelavo GSR iz drugega odstavka 10.
člena tega zakona. 
(3) Pristojni inšpektor na podlagi prijave iz prvega odstavka
tega člena pregleda podatke iz registra pridelovalcev GSR ter iz evidence
območij za pridelavo GSR in območij brez GSR, pregleda dokumentacijo pri
nosilcu kmetijskega gospodarstva, ki je škodo prijavil (v nadaljnjem besedilu:
prijavitelj škode), oziroma opravi pregled na kraju samem, da bi ugotovil
morebitno namerno prisotnost GSO v kmetijskih rastlinah ali njihovem pridelku.
Pri tem lahko na kraju samem opravi pregled posameznega zemljišča, na katerem
je prijavitelj ali prijaviteljica (v nadaljnjem besedilu: prijavitelj škode)
škode prideloval kmetijske rastline, v katerih je bila ugotovljena prisotnost
GSO (v nadaljnjem besedilu: prijavljeno zemljišče), in zemljišč, ki so v
širini, določeni za varovalni pas s predpisom iz sedmega odstavka 6. člena tega
zakona, če so se na njih pridelovale kmetijske rastline iste vrste. Po potrebi
odvzame vzorec za ugotovitev prisotnosti GSO v kmetijskih rastlinah oziroma
pridelku. O izvedenih pregledih in vzorčenju sestavi zapisnik, v katerem navede
pridelovalno površino, na kateri je škoda nastala, količino pridelka, v kateri je
ugotovljena prisotnost GSO, ter ugotovitve o namerni ali nenamerni prisotnosti
GSO v skladu z 22. členom tega zakona.
22. člen
(namerna in nenamerna prisotnost GSO)
(1) Za namerno prisotnost GSO v kmetijskih rastlinah ali
pridelkih se šteje, če pristojni inšpektor na podlagi pregleda iz tretjega
odstavka prejšnjega člena ugotovi, da: 
-       
je prijavitelj škode prideloval GSR, čeprav te pridelave ni prijavil in
ni vpisan v register pridelovalcev GSR iz 18. člena tega zakona; 
-       
prijavitelj škode v varovalnem pasu ni izvajal ukrepov iz 6. člena tega
zakona, v nasprotju z dogovorom iz tretjega odstavka 9. člena tega zakona; 
-       
je na zemljišču okoli prijavljenega zemljišča v širini varovalnega pasu,
iz 6. člena tega zakona, GSR pridelovala oseba, ki ni vpisana v register
pridelovalcev GSR iz 18. člena tega zakona; 
-       
je prisotnost GSO v kmetijskih rastlinah ali njihovem pridelku posledica
kršitve obveznosti pridelovalca GSR iz 9. člena tega zakona ali kršitve
obveznosti podpisnikov dogovora o območju za pridelavo GSR iz 13. člena tega
zakona. 
(2) Za škodo, ki nastane zaradi namerne prisotnosti GSO v
kmetijskih rastlinah ali pridelku, je odgovorna fizična ali pravna oseba, ki je
škodo povzročila. 
(3) Glede odgovornosti za škodo, ki nastane zaradi namerne
prisotnosti GSO v pridelkih, se uporabljajo določbe obligacijskega zakonika o
krivdni odškodninski odgovornosti, če ta zakon ne določa drugače. 
(4) Za nenamerno prisotnost GSO se šteje, če je iz
inšpekcijskega zapisnika o opravljenem pregledu iz tretjega odstavka prejšnjega
člena razvidno, da namerne prisotnosti GSO v kmetijskih rastlinah in njihovem
pridelku ni mogoče ugotoviti, ali če je prisotnost GSO posledica ekoloških
dejavnikov, kot so na primer žuželke in veter, ki so povzročili nepredvideni
prenos genov z GSR na druge kmetijske rastline iste ali sorodne vrste kakor
GSR. 
(5) Škoda, ki nastane zaradi nenamerne prisotnosti GSO v
kmetijskih rastlinah ali njihovem pridelku, se krije iz sredstev, zbranih iz
prispevkov za pridelavo GSR iz 23. člena tega zakona. 
(6) Prijavitelj škode lahko za škodo iz prejšnjega odstavka
vloži na ministrstvo zahtevo za izplačilo odškodnine v 90 dneh od prejema
inšpekcijskega zapisnika.
23. člen
(prispevek za pridelavo GSR)
(1) Prispevek za pridelavo GSR, ki ga plača pridelovalec GSR
vsako leto, do predpisanega roka, za površino na kateri bo v tem letu
prideloval GSR, se določi v eurih na hektar. Prispevki za pridelavo GSR se
vplačajo v proračun Republike Slovenije in so namenjeni za plačilo odškodnine v
primeru nenamerne prisotnosti GSR v drugih kmetijskih rastlinah in pridelkih. 
(2) Višino, metodologijo za izračun prispevka, roke in način
plačila prispevka za pridelavo GSR določi Vlada.
24. člen
(določitev odškodnine)
(1) Ministrstvo v upravnem postopku z odločbo določi za
kmetijske rastline in njihov pridelek, v katerem je ugotovljena nenamerna
prisotnost GSO, višino odškodnine na podlagi inšpekcijskega zapisnika in
dokazil, ki jih prijavitelj škode predloži skupaj z zahtevo za izplačilo
odškodnine in iz katerih mora biti razvidna pridelovalna površina in količina
pridelka kmetijske rastline, v kateri je ugotovljena nenamerna prisotnost GSO,
in izguba prihodka zaradi nižje vrednosti kmetijskih rastlin ali pridelka, ki
vsebujejo GSO. Višino odškodnine ugotovi posebna komisija, ki jo imenuje minister.
V postopku za ugotavljanje odškodnine za nenamerno prisotnost GSO se ne plača
upravna taksa. 
(2) Odškodnina iz prejšnjega odstavka se določi kot razlika
med tržno vrednostjo kmetijskih rastlin ali pridelka, ki vsebujejo GSO, in
povprečno tržno vrednostjo kmetijskih rastlin ali pridelka iste vrste, ki GSO
ne vsebujejo. 
(3) Zoper odločbo o višini odškodnine iz prvega odstavka tega
člena ni mogoča pritožba in tudi ni mogoč upravni spor. Prijavitelj škode, ki
se ne strinja z odločitvijo ministrstva, lahko v 90 dneh po vročitvi odločbe iz
prvega odstavka tega člena predlaga pristojnemu sodišču, da odmeri odškodnino. 
(4) Če ministrstvo odločbe iz prvega odstavka tega člena ne
izda v 60 dneh od vložitve zahteve za izplačilo odškodnine, lahko prijavitelj
škode predlaga pristojnemu sodišču, da odmeri odškodnino. 
(5) O zahtevah iz tretjega in četrtega odstavka tega člena
odloča sodišče v nepravdnem postopku. 
(6) Stroške dela komisije iz prvega odstavka tega člena
zagotavlja ministrstvo. 
(7) Vlada določi podrobnejše metode in merila za določitev
višine odškodnine iz drugega odstavka tega člena.
25. člen
(komisija)
Komisijo iz prejšnjega člena sestavljajo trije člani z
najmanj visoko strokovno izobrazbo s področja kmetijstva in dva člana z najmanj
visoko strokovno izobrazbo s področja ekonomije in imajo vsaj 10-letne delovne
izkušnje na področju rastlinske predelave oziroma agrarne ekonomike.
VIII. MONITORING
26. člen
(monitoring)
(1) V Republiki Sloveniji se izvaja spremljanje prisotnosti
GSO, ki so dovoljeni za pridelavo, v kmetijskih rastlinah in pridelkih na
kmetijskih gospodarstvih (v nadaljnjem besedilu: monitoring). 
(2) Nosilec monitoringa po tem zakonu je ministrstvo.
Ministrstvo izvaja monitoring na podlagi letnega programa monitoringa, ki ga
sprejme minister. 
(3) Laboratorij, ki želi opravljati posamezne laboratorijske
analize v okviru izvajanja monitoringa, mora za opravljanje dejavnosti vložiti
vlogo z dokazili o izpolnjevanju predpisanih pogojev na ministrstvo. 
(4) Izpolnjevanje predpisanih pogojev, dokazuje laboratorij z
akreditacijsko listino, ki je izdana v skladu s standardom SIST EN ISO/IEC
17025 oziroma laboratorij potrjen v skladu z ustreznim programom in z rednim
udeleževanjem programov preskušanja usposobljenosti, ki jih organizirajo in
usklajujejo nacionalno ali mednarodno priznani laboratoriji oziroma nacionalne
ali mednarodne organizacije. O vlogi za določitev laboratorija odloči minister
z odločbo. 
(5) Če laboratorij iz tega člena ne izpolnjuje več
predpisanih pogojev ali če ravna v nasprotju s predpisi, minister izda odločbo
o prenehanju nalog za potrebe monitoringa. 
(6) Sredstva za izvedbo monitoringa po letnem programu
zagotavlja ministrstvo.
IX. NADZOR NAD IZVAJANJEM DOLOČB TEGA ZAKONA
27. člen
(inšpekcijsko nadzorstvo)
(1) Nadzor nad izvajanjem tega zakona in predpisov, izdanih
na njegovi podlagi, opravljajo v skladu s svojimi pristojnostmi kmetijski
inšpektorji oziroma inšpektorice (v nadaljnjem besedilu kmetijski inšpektor)
Inšpektorata Republike Slovenije za kmetijstvo, gozdarstvo in hrano. 
(2) Ukrepe iz tega zakona in predpisov, izdanih na njegovi
podlagi odredi kmetijski inšpektor z odločbo izdano v upravnem postopku.
Pritožba zoper odločbo kmetijskega inšpektorja ne zadrži izvršitve. 
(3) V upravnih zadevah, o katerih odloča kmetijski inšpektor,
je ministrstvo drugostopni organ.
28. člen
(naloge in pooblastila kmetijskega inšpektorja)
Poleg pooblastil po drugih predpisih, ki urejajo inšpekcijsko
nadzorstvo lahko kmetijski inšpektor po tem zakonu in predpisih izdanih na njegovi
podlagi: 
1.     
dostopa do zemljišč, rastlin, pridelkov, objektov, strojev, naprav,
opreme ter transportnih in drugih sredstev, ki se uporabljajo za pridelavo,
spravilo, skladiščenje, transport oziroma predelavo kmetijskih rastlin oziroma
njihovega pridelka; 
2.     
opravlja inšpekcijske preglede zemljišč, rastlin, pridelkov, objektov,
strojev, naprav, opreme ter transportnih in drugih sredstev, ki se uporabljajo
za pridelavo, spravilo, skladiščenje, transport oziroma predelavo kmetijskih
rastlin oziroma njihovega pridelka kadarkoli in povsod tam, kjer se le-ti
pridelujejo, predelujejo in skladiščijo; 
3.     
pregleduje listine in podatke pravnih in fizičnih oseb v zvezi z gensko
spremenjenimi organizmi; 
4.     
preverja ali pridelovalci GSR in podpisniki dogovora o območju za pridelavo
GSR ali o območju brez pridelave GSR izpolnjujejo predpisane pogoje; 
5.     
preverja ali pridelovalci GSR in podpisniki dogovora o območju za
pridelavo GSR ali o območju brez pridelave GSR izpolnjujejo predpisane
obveznosti; 
6.     
odvzame vzorce semenskega materiala, kmetijskih rastlin, ali pridelka
brez nadomestila njihove vrednosti zaradi preverjanje prisotnosti GSO v njih; 
7.     
vpogleda registre in evidence, ki jih potrebuje pri izvajanju nadzora po
tem zakonu in predpisih izdanih na njegovi podlagi; 
8.     
preverja, ali imenovani izvajalci strokovnega usposabljanja izpolnjujejo
predpisane pogoje oziroma obveznosti; 
9.     
nadzira izvajanje ukrepov po tem zakonu in predpisih izdanih na njegovi
podlagi; 
10.  
preverja, ali pridelovalci spoštujejo omejitve ali prepovedi pridelave GSR
glede geografske izključitve ali prepovedi pridelave GSR;
11.  
opravlja druga potrebna dejanja za izvajanje tega zakona in predpisov
izdanih na njegovi podlagi.
29. člen
(ukrepi kmetijskega inšpektorja)
Pri opravljanju inšpekcijskega nadzora lahko kmetijski
inšpektor poleg ukrepov po drugih predpisih, ki urejajo inšpekcijsko
nadzorstvo, odredi še naslednje ukrepe: 
1.     
prepove nadaljnje pridelovanje GSR in odredi njihovo takojšnje uničenje
na stroške kršitelja, če ugotovi, da se GSR pridelujejo v nasprotju s 4. členom
tega zakona; 
2.     
prepove nadaljnje pridelovanje GSR in odredi njihovo takojšnje uničenje
na stroške kršitelja, če ugotovi, da se pridelujejo GSR, za katere velja
geografska izključitev ali prepoved pridelave na celotnem ozemlju ali delu
ozemlja Republike Slovenije v skladu z zakonom, ki ureja omejitev ali prepoved
pridelave gensko spremenjenih rastlin;
3.     
predlaga ministrstvu, da iz registra pridelovalcev GSR izpiše
pridelovalca GSR, če ne izpolnjuje predpisanih obveznosti; 
4.     
predlaga ministrstvu, da z odločbo v upravnem postopku ugotovi, da se
območje ne šteje več za območje za pridelavo GSR, če ugotovi, da podpisniki
dogovora o območju za pridelavo GSR ne izpolnjujejo predpisanih obveznosti; 
5.     
predlaga ministrstvu, da izpiše iz registra pridelovalcev GSR pridelovalca,
ki prideluje večletne GSR ali je podpisnik dogovora o območju za pridelavo GSR,
če preneha izpolnjevati predpisane pogoje glede strokovne usposobljenosti za
ravnanje z GSR; 
6.     
prepove pridelavo GSR na območju za pridelavo GSR, če podpisniki dogovora
o območju GSR letnemu načrtu pridelave ne priložijo potrdila o plačilu
prispevka za gojenje GSR v skladu s 23. členom; 
7.     
predlaga ministrstvu razveljavitev odločbe o imenovanju izvajalca
usposabljanja, če ne izpolnjuje predpisanih pogojev oziroma obveznosti; 
8.     
odredi ukrepe, da se nepravilnosti in pomanjkljivosti po tem zakonu in
predpisih, izdanih na njegovi podlagi, odpravijo v roku, ki ga določi; 
9.     
odredi druge ukrepe in opravi dejanja, za katera je pooblaščen s tem
zakonom ali na njegovi podlagi izdanimi predpisi.
X. KAZENSKI DOLOČBI
30. člen
(hujše kršitve)
(1) Z globo od 5.000 do 250.000 eurov se kaznuje za prekršek
pravna oseba, ki: 
-       
prideluje GSR v nasprotju s 4. členom; 
-       
prideluje GSR, za katere velja geografska izključitev ali prepoved
pridelave na celotnem ozemlju ali delu ozemlja Republike Slovenije v skladu z
zakonom, ki ureja omejitev ali prepoved pridelave gensko spremenjenih rastlin;
-       
ne prideluje GSR v skladu s prijavo pridelave GSR, na podlagi katere je
bila oseba vpisana v register pridelovalcev GSR (prvi odstavek 9. člena); 
-       
pri pridelavi GSR ne izvaja ukrepov iz 6. člena tega zakona, ki jih je
navedla v prijavi pridelave GSR, na podlagi katere je bila vpisana v register
pridelovalcev GSR (drugi oziroma tretji odstavek 9. člena); 
-       
ne izpolnjuje obveznosti pridelovalca GSR iz četrtega, petega, šestega,
sedmega, osmega oziroma devetega odstavka 9. člena tega zakona; 
-       
pri pridelavi GSR na območju za pridelavo GSR ne izvaja ukrepov iz
četrtega in petega odstavka 12. člena tega zakona; 
-       
na območju za pridelavo GSR ne prideluje kmetijskih rastlin, ki so GSR,
in drugih kmetijskih rastlin iste vrste, kakor so GSR, v skladu z dogovorom o
območju za pridelavo GSR iz tretjega odstavka 10. člena tega zakona oziroma v
skladu z letnim načrtom pridelave iz prvega in tretjega odstavka 12. člena tega
zakona (prvi odstavek 13. člena) in 
-       
ne izpolnjuje obveznosti podpisnikov dogovora o območju za pridelavo GSR
iz drugega, tretjega, četrtega oziroma petega odstavka 13. člena tega zakona. 
(2) Z globo od 10.000 do 500.000 eurov se za prekršek iz
prejšnjega odstavka kaznuje pravna oseba, ki se po zakonu, ki ureja gospodarske
družbe, šteje za srednjo ali veliko gospodarsko družbo. 
(3) Z globo od 3.000 do 150.000 eurov se za prekršek iz
prvega odstavka tega člena kaznuje samostojni podjetnik posameznik in
posameznik, ki samostojno opravlja dejavnost. 
(4) Z globo od 1.000 do 10.000 eurov se za prekršek iz prvega
odstavka tega člena kaznuje tudi odgovorna oseba pravne osebe ali odgovorna
oseba samostojnega podjetnika posameznika. 
(5) Z globo od 1.000 do 5.000 eurov se kaznuje za prekršek
posameznik, če stori dejanje iz prvega odstavka tega člena.
31. člen
(druge kršitve)
(1) Z globo od 1.000 do 125.000 eurov se kaznuje za prekršek
pravna oseba, ki: 
1.     
ne priglasi ministrstvu spremembe podatkov, ki se vodijo v registru
pridelovalcev GSR, v predpisanem roku (tretji odstavek 8. člena) 
2.     
je podpisnik dogovora o pridelavi GSR in ne priglasi ministrstvu
sprememb dogovora iz tretjega odstavka 10. člena tega zakona v predpisanem roku
(peti odstavek 11. člena) in 
3.     
ravna v nasprotju s tretjim odstavkom 16. člena. 
(2) Z globo od 2.000 do 250.000 eurov se za prekršek iz
prejšnjega odstavka kaznuje pravna oseba, ki se po zakonu, ki ureja gospodarske
družbe, šteje za srednjo ali veliko gospodarsko družbo. 
(3) Z globo od 1.000 do 100.000 eurov se za prekršek iz
prvega odstavka tega člena kaznuje samostojni podjetnik posameznik in
posameznik, ki samostojno opravlja dejavnost. 
(4) Z globo od 500 do 5.000 eurov se za prekršek iz prvega
odstavka tega člena kaznuje tudi odgovorna oseba pravne osebe ali odgovorna
oseba samostojnega podjetnika posameznika. 
(5) Z globo od 500 do 2.500 eurov se kaznuje za prekršek
posameznik, če stori dejanje iz prvega odstavka tega člena.

Zakon o soobstoju gensko spremenjenih rastlin
z ostalimi kmetijskimi rastlinami – ZSGSROKR (Uradni list RS, št. 41/09)
vsebuje naslednje prehodne in končno določbo:
»XI. PREHODNE IN KONČNA DOLOČBA
32. člen
(izjema glede prijave
pridelave GSR in vpisa v register GSR)
Ne glede na določbe šeste alineje drugega odstavka 8. člena
tega zakona ministrstvo eno leto po uveljavitvi zakona vpisuje v register
pridelovalcev GSR tudi nosilce kmetijskih gospodarstev, ki niso strokovno
usposobljeni za ravnanje z GSR, kakor to določa tretji odstavek 4. člena tega
zakona, če se pred začetkom pridelave GSR udeležijo posveta, katerega izvedbo
zagotovi ministrstvo.
33. člen
(rok za izdajo izvedbenih
predpisov)
(1) Vlada izda predpise na podlagi tega zakona najpozneje v
devetih mesecih po njegovi uveljavitvi. 
(2) Minister izda predpise na podlagi tega zakona najpozneje
v enem letu po njegovi uveljavitvi.
34. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.

Zakon o omejevanju ali prepovedi pridelave
gensko spremenjenih rastlin – ZOPPGSR (Uradni list RS, št. 69/15)
vsebuje naslednjo končno določbo:
»15. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.«.