1. člen
(vsebina zakona)
Ta zakon ureja mednarodno razvojno sodelovanje Republike Slovenije
(v nadaljnjem besedilu: mednarodno razvojno sodelovanje) in mednarodno
humanitarno pomoč Republike Slovenije (v nadaljnjem besedilu: humanitarna
pomoč).
2. člen
(cilja in načela zakona)
(1) Cilj mednarodnega razvojnega sodelovanja je prispevati k
odpravi revščine in zmanjšanju neenakosti ter pospeševanje trajnostnega razvoja
v partnerskih državah.
(2) Cilj humanitarne pomoči je reševanje človeških življenj, preprečevanje
in lajšanje trpljenja, ohranjanje človekovega dostojanstva, zmanjšanje
ranljivosti in tveganja za krize, preventivno delovanje ter krepitev odpornosti
proti krizam in zmogljivosti za zagotavljanje odziva nanje.
(3) Cilja iz prejšnjih odstavkov se uresničujeta ob
upoštevanju mednarodno priznanih načel razvojnega sodelovanja in humanitarne
pomoči.
3. člen
(pomen izrazov)
Izrazi, uporabljeni v tem zakonu, imajo naslednji pomen:
a)    
»mednarodno razvojno sodelovanje« je delovanje izvajalcev ali izvajalk
(v nadaljnjem besedilu: izvajalec) na vseh področjih, ki prispevajo k odpravi
revščine, zmanjševanju neenakosti in pospeševanju trajnostnega razvoja v
partnerskih državah, ter vključuje uradno razvojno pomoč, skupaj z ozaveščanjem
javnosti, druge uradne tokove in zasebne tokove, ki jih ti spodbudijo;
b)    
»humanitarna pomoč« so odzivni ukrepi in dejavnosti na podlagi
ugotovljenih potreb ob naravnih in drugih nesrečah ali oboroženem spopadu ali v
drugih nujnih primerih v partnerski državi, kadar je to potrebno, če so oblasti
in lokalni akterji nezmožni ali niso pripravljeni ukrepati. V nadaljnjem
besedilu tega zakona se izraz mednarodno razvojno sodelovanje uporablja enotno
za mednarodno razvojno sodelovanje in humanitarno pomoč;
c)    
»dvostransko razvojno sodelovanje« je mednarodno razvojno sodelovanje
države donatorice ali več držav donatoric s partnersko državo in druge vrste
pomoči, kot jih določa Odbor za razvojno pomoč Organizacije za gospodarsko
sodelovanje in razvoj. Izvaja se med državami, v partnerski državi in državi
donatorici ali prek mednarodnih organizacij in institucij, mednarodnih finančnih
institucij in mednarodnih skladov ali drugih institucij, pri čemer se določita
namen in ciljna država ali regija;
d)    
»večstransko razvojno sodelovanje« je mednarodno razvojno sodelovanje,
ki poteka prek Evropske unije, drugih mednarodnih organizacij in institucij,
mednarodnih finančnih institucij in mednarodnih skladov, zlasti s prispevki,
članarinami in vplačili kapitala;
e)    
»partnerska država« je država ali ozemlje, uvrščena ali uvrščeno na
seznam držav prejemnic uradne razvojne pomoči Odbora za razvojno pomoč
Organizacije za gospodarsko sodelovanje in razvoj, kamor Republika Slovenija
usmerja svojo uradno razvojno pomoč in druge uradne tokove;
f)     
»financer ali financerka (v nadaljnjem besedilu: financer)« je
proračunski uporabnik ali proračunska uporabnica (v nadaljnjem besedilu:
proračunski uporabnik), ki z izvajalcem sklene pogodbo o financiranju iz 13.
člena tega zakona;
g)    
»proračunski uporabnik« je posredni ali neposredni uporabnik državnega
ali občinskega proračuna, ki ima v svojem finančnem načrtu načrtovana sredstva
za mednarodno razvojno sodelovanje;
h)    
»program« je zaokrožena celota projektov s skupnim posebnim ciljem, ki
se izvedejo v določenem časovnem obdobju;
i)      
»projekt« je sklop dejavnosti za doseganje jasno opredeljenih ciljev, na
podlagi katerih je mogoče presojati, ali projekt izpolnjuje vnaprej določena
merila in pogoje. Projekt ima vnaprej določeno trajanje, omejeno z dnevom
začetka in konca.
4. člen
(resolucija o mednarodnem razvojnem sodelovanju)
(1) Krovni strateški dokument mednarodnega razvojnega
sodelovanja je resolucija o mednarodnem razvojnem sodelovanju (v nadaljnjem
besedilu: resolucija).
(2) Resolucija temelji na ciljih, ki jih določa ta zakon, in
je v skladu z usmeritvami mednarodne skupnosti, h katerim se je glede
mednarodnega razvojnega sodelovanja zavezala Republika Slovenija. Vključuje
prednostna področja ter usmeritve za načrtovanje in izvajanje mednarodnega
razvojnega sodelovanja.
(3) Resolucijo sprejme državni zbor na predlog vlade.
5. člen
(drugi strateški dokumenti mednarodnega razvojnega
sodelovanja)
Na podlagi resolucije lahko vlada sprejme tudi druge
strateške dokumente o mednarodnem razvojnem sodelovanju.
6. člen
(okvirni program)
(1) Okvirni program mednarodnega razvojnega sodelovanja določa
načrtovana in predvidena sredstva za mednarodno razvojno sodelovanje in njihovo
okvirno večletno razdelitev.
(2) Proračunski uporabniki, ki v svojih finančnih načrtih
načrtujejo sredstva za izvajanje mednarodnega razvojnega sodelovanja, morajo za
pripravo okvirnega programa nacionalnemu koordinatorju najpozneje do
vsakokratne objave proračuna Republike Slovenije v Uradnem listu Republike
Slovenije predložiti podatke o načrtovanih sredstvih v sprejetih finančnih
načrtih in o predvidenih sredstvih za prihodnja leta.
(3) Okvirni program mednarodnega razvojnega sodelovanja sprejme
vlada na predlog nacionalnega koordinatorja za mednarodno razvojno sodelovanje
(v nadaljnjem besedilu: nacionalni koordinator).
7. člen
(nacionalni koordinator)
Nacionalni koordinator je ministrstvo, pristojno za zunanje
zadeve. Nacionalni koordinator načrtuje, usklajuje in izvaja mednarodno
razvojno sodelovanje, pri čemer opravlja naslednje naloge:
-       
oblikuje politike mednarodnega razvojnega sodelovanja;
-       
zagotavlja upoštevanje ciljev in načel mednarodnega razvojnega
sodelovanja pri politikah, ki jih načrtuje in izvaja Republika Slovenija in
lahko vplivajo na partnerske države;
-       
pripravlja strateške dokumente o mednarodnem razvojnem sodelovanju;
-       
pripravlja in usklajuje okvirne programe mednarodnega razvojnega
sodelovanja;
-       
ozavešča javnost o pomenu mednarodnega razvojnega sodelovanja;
-       
pripravlja poročila;
-       
načrtuje in usklajuje evalvacije mednarodnega razvojnega sodelovanja;
-       
omogoča vključevanje deležnikov ali deležnic (v nadaljnjem besedilu:
deležnik) v oblikovanje politik mednarodnega razvojnega sodelovanja;
-       
zagotavlja povezovanje, sodelovanje in posvetovanje z vsemi deležniki na
področju mednarodnega razvojnega sodelovanja, tudi v okviru strokovnega sveta
za mednarodno razvojno sodelovanje;
-       
skrbi za transparentnost načrtovanja in izvajanja mednarodnega razvojnega
sodelovanja;
-       
vodi stalno koordinacijsko skupino za mednarodno razvojno sodelovanje;
-       
druge naloge, ki jih določa ta zakon.
8. člen
(izvajanje mednarodnega razvojnega sodelovanja)
Republika Slovenija izvaja dvostransko in večstransko
razvojno sodelovanje v skladu s prednostnimi področji in usmeritvami iz
resolucije. Oblike in načine izvajanja mednarodnega razvojnega sodelovanja
določi vlada z uredbo.
9. člen
(izvajalci)
(1) Mednarodno razvojno sodelovanje lahko izvajajo:
-       
državni organi ali samoupravne lokalne skupnosti;
-       
pravne osebe javnega ali zasebnega prava ali samostojni podjetniki ali
samostojne podjetnice (v nadaljnjem besedilu: samostojni podjetnik);
-       
mednarodne organizacije ali drugi subjekti, navedeni v točkah c) in d)
3. člena tega zakona.
(2) Izvajalcem iz druge in tretje alineje prejšnjega odstavka
se sredstva za izvajanje dodelijo v skladu z 11. členom tega zakona.
(3) Pravice in obveznosti javnih uslužbencev ali javnih
uslužbenk (v nadaljnjem besedilu: uslužbenec), ki izhajajo iz njihovega
sodelovanja pri izvajanju projektov mednarodnega razvojnega sodelovanja, se
uredijo v uredbi iz 8. člena tega zakona, če zakon ne določa drugače.
10. člen
(strateško partnerstvo)
(1) Strateško partnerstvo je partnerstvo, ki se sklene s
sporazumom za uresničevanje posameznih dolgoročnih ciljev mednarodnega
razvojnega sodelovanja med proračunskim uporabnikom in strateškim partnerjem
ali strateško partnerico (v nadaljnjem besedilu: partner), izbranim z javnim
razpisom, ki je pravna oseba zasebnega prava ali samostojni podjetnik. Partner mora
razpolagati s strokovnimi znanji in zmogljivostmi za izvajanje mednarodnega
razvojnega sodelovanja. Javni razpis se izvede v skladu z drugim odstavkom 11.
člena tega zakona. Proračunski uporabnik lahko sklene tudi večstranski sporazum
o strateškem partnerstvu z več partnerji.
(2) Obvezne sestavine sporazuma o strateškem partnerstvu so:
-       
ime in naslov proračunskega uporabnika in partnerja;
-       
določba o področju ali namenu, za katerega se sklepa strateško
partnerstvo;
-       
določba o načinu nadzora nad izvajanjem strateškega partnerstva;
-       
protikorupcijska določba v skladu z zakonom, ki ureja integriteto in
preprečevanje korupcije;
-       
določba, da je sporazum o strateškem partnerstvu sklenjen za določen čas
največ petih let;
-       
drugo, kar izhaja iz notranjih aktov in usmeritev proračunskih uporabnikov
glede obvezne vsebine pogodb.
(3) Sporazum o strateškem partnerstvu partnerja zavezuje, da:
-       
poroča o razmerah, zaradi katerih bi se lahko upočasnilo ali onemogočilo
izvajanje strateškega partnerstva za področje ali namen, za katerega je bil
sklenjen sporazum o strateškem partnerstvu;
-       
predloži periodična poročila o izvajanju strateškega partnerstva;
-       
vodi evidenco in shranjuje dokazila o sodelovanju za celotno obdobje
trajanja strateškega partnerstva;
-       
omogoči, da proračunski uporabnik kadar koli preveri knjigovodske
evidence, dokazila in druge dokumente o izvajanju strateškega partnerstva, ter
zagotovi potrebne informacije v zvezi s partnerstvom;
-       
prispeva k ugledu mednarodnega razvojnega sodelovanja;
-       
spoštuje cilje in zaveze mednarodnega razvojnega sodelovanja na državni
in mednarodni ravni.
(4) Sporazum o strateškem partnerstvu mora vsebovati tudi
določbo o odstopu od sporazuma o strateškem partnerstvu in prekinitvi
financiranja po veljavnih pogodbah o financiranju, sklenjenih med proračunskim
uporabnikom in partnerjem, ter o obveznosti partnerja za vračilo dodeljenih
sredstev po veljavnih pogodbah o financiranju, skupaj z zakonskimi zamudnimi
obrestmi, ali predčasno odplačilo posojila, če:
-       
je partner nepravilno ali neresnično obveščal o okoliščinah in dejstvih,
pomembnih za izvajanje strateškega partnerstva ali dodelitev sredstev, ali o
okoliščinah in dejstvih o uporabi sredstev po kateri koli pogodbi o
financiranju, ki je bila sklenjena med proračunskim uporabnikom in partnerjem v
času trajanja strateškega partnerstva;
-       
partner huje krši sporazum o strateškem partnerstvu ali je huje kršil
katero koli pogodbo o financiranju, sklenjeno med proračunskim uporabnikom in
partnerjem v času trajanja strateškega partnerstva;
-       
se strateško partnerstvo ne more izvesti za področje ali namen, za
katerega je bilo sklenjeno;
-       
se partner ne odziva na pozive proračunskega uporabnika za spoštovanje
zavez iz tretjega odstavka tega člena ali drugega odstavka 14. člena tega
zakona.
(5) Ob sklenitvi neposrednega dogovora iz 11. člena tega
zakona o financiranju posameznega programa ali projekta strateškega partnerja
se upoštevajo pogoji in merila iz četrtega odstavka 11. člena tega zakona.
(6) Proračunski uporabnik lahko sklepa sporazume o strateških
partnerstvih z mednarodnimi organizacijami in institucijami, pri čemer se
smiselno uporabljajo določbe tega člena.
11. člen
(dodeljevanje sredstev za izvajanje dvostranskega razvojnega
sodelovanja)
(1) Dodeljevanje sredstev za izvajanje dvostranskega
razvojnega sodelovanja poteka po naslednjih postopkih:
-       
z javnimi razpisi in javnimi pozivi;
-       
s sklepanjem neposrednih dogovorov iz tretjega odstavka tega člena;
-       
s prispevki prek mednarodnih organizacij, skladov in drugih organizacij,
ki so upravičene izvajati mednarodno razvojno sodelovanje v skladu s pogoji
Odbora za razvojno pomoč Organizacije za gospodarsko sodelovanje in razvoj, pri
čemer se za ta sredstva določita namen in ciljna država;
-       
z neposrednimi prispevki partnerskim državam v obliki proračunske
podpore;
-       
z drugimi postopki, predvidenimi z zakoni, ki veljajo v Republiki
Sloveniji in urejajo dodeljevanje subvencij, posojil, štipendij ipd.
(2) Pri izvedbi javnega razpisa po tem zakonu se uporabljajo določbe
zakona, ki ureja javne finance, in njegovih podzakonskih aktov. Javni poziv se
uporablja za sofinanciranje projektov izvajalcev, ki so bili izbrani na javnem
razpisu ali po drugem podobnem postopku, ki ga je izven Republike Slovenije
izvedel sodelujoči tuji financer, in na dan objave javnega poziva še niso
zaključeni. Javni poziv vlada natančneje uredi v uredbi iz 8. člena tega
zakona.
(3) Neposredni dogovori se lahko sklepajo kot pogodbe o
financiranju:
-       
ustanov in zavodov iz 12. člena tega zakona za področje mednarodnega
razvojnega sodelovanja;
-       
s partnerji iz 10. člena tega zakona.
(4) Sredstva za izvajanje dvostranskega razvojnega sodelovanja
po tem zakonu se dodeljujejo v skladu z merili in pogoji za financiranje ali
sofinanciranje programov ali projektov, ki jih določi vlada z uredbo iz 8.
člena tega zakona.
12. člen
(ustanove in zavodi na področju mednarodnega razvojnega
sodelovanja)
(1) Ministrstvo, ki ima v svojem finančnem načrtu predvidena sredstva
za mednarodno razvojno sodelovanje (v nadaljnjem besedilu: ministrstvo), lahko
z ustanovo, katere ustanoviteljica ali soustanoviteljica je Republika Slovenija
(v nadaljnjem besedilu: ustanova), na podlagi sprejetega programa dela na
področju mednarodnega razvojnega sodelovanja (v nadaljnjem besedilu: program
dela), sklene neposredni dogovor o financiranju ali sofinanciranju delovanja in
programa dela ustanove, če je ustanova ustanovljena za splošno koristni ali
dobrodelni namen na področju mednarodnega razvojnega sodelovanja.
(2) Na podlagi vsebinskih izhodišč, ki jih pripravi
ministrstvo, ustanova pripravi predlog programa dela. Če vsebinska izhodišča
pripravlja več ministrstev, jih morajo uskladiti. Ustanova mora program dela
uskladiti z ministrstvom na področju, ki ga financira ali sofinancira
ministrstvo. Preden ustanova program dela sprejme, ga mora ministrstvo
uskladiti z nacionalnim koordinatorjem.
(3) Ustanovi se sredstva zagotavljajo v skladu z veljavnimi predpisi
in pogoji, določenimi v pogodbi o financiranju ali sofinanciranju.
(4) Državni ali drug organ lahko v ustanovo napoti svojega uslužbenca,
pri čemer se smiselno uporabljajo določbe zakona, ki ureja napotitev oseb v
mednarodne civilne misije in mednarodne organizacije.
(5) Določbe tega člena se smiselno uporabljajo za zavode, ki
jih je ustanovila ali soustanovila Republika Slovenija za splošno koristni ali
dobrodelni namen na področju mednarodnega razvojnega sodelovanja.
13. člen
(pogodba o financiranju)
(1) Financer za dodelitev sredstev z izvajalcem sklene
pogodbo o financiranju. Financer lahko sklene tudi večstransko pogodbo o
financiranju z več izvajalci. Obvezne sestavine pogodbe so:
-       
ime in naslov financerja in izvajalca;
-       
namen, za katerega so sredstva dodeljena;
-       
višina dodeljenih sredstev;
-       
okvirni časovni načrt porabe sredstev;
-       
način nadzora nad namensko porabo sredstev;
-       
protikorupcijska določba v skladu z zakonom, ki ureja integriteto in
preprečevanje korupcije;
-       
določba, da lahko financer zmanjša obseg financiranja, če se v proračunu
zmanjšajo sredstva za namen, za katerega so bila dodeljena;
-       
določba, da je program ali projekt končan, ko se izteče obdobje trajanja
programa ali projekta;
-       
drugo, kar izhaja iz notranjih aktov in usmeritev financerjev glede
obvezne vsebine pogodb.
(2) Pogodba o financiranju izvajalca zavezuje, da:
-       
dodeljena sredstva porabi izključno za namen, opredeljen v pogodbi,
sicer mora dodeljena sredstva vrniti v proračun skupaj z zakonskimi zamudnimi
obrestmi;
-       
porablja sredstva v skladu z načeloma gospodarnosti in učinkovitosti;
-       
poroča o razmerah, v katerih bi se lahko upočasnilo ali onemogočilo
izvajanje projekta, za katerega so bila sredstva dodeljena;
-       
predloži poročila o izvajanju projekta;
-       
vodi potrebno evidenco in shranjuje dokazila, ki omogočajo revizijsko
preverjanje porabe sredstev;
-       
omogoči, da financer kadar koli preveri knjigovodske evidence, dokazila
in druge dokumente o izvajanju projekta in opravi preverjanje na kraju
njegovega izvajanja, ter zagotovi potrebne informacije v zvezi s projektom;
-       
prispeva k ugledu slovenskega mednarodnega razvojnega sodelovanja;
-       
spoštuje cilje in zaveze mednarodnega razvojnega sodelovanja na državni
in mednarodni ravni.
(3) Pogodba o financiranju mora vsebovati tudi določbo o
odstopu od pogodbe o financiranju in prekinitvi financiranja ter obveznosti
izvajalca za vračilo dodeljenih sredstev skupaj z zakonskimi zamudnimi obrestmi
ali za predčasno odplačilo posojila v naslednjih primerih:
-       
če je izvajalec nepravilno ali neresnično obveščal o okoliščinah in
dejstvih, pomembnih za dodelitev sredstev, ali o okoliščinah in dejstvih o
uporabi sredstev;
-       
če izvajalec huje krši pogodbo o financiranju;
-       
če je proračunski uporabnik odstopil od sporazuma o strateškem
partnerstvu, na podlagi katerega je bila sklenjena pogodba o financiranju;
-       
če se projekt ne more izvesti. Če postane neizvedljiv potem, ko se je
njegovo izvajanje že začelo in za njegovo neizvedljivost ni kriv izvajalec, je
treba vrniti samo sredstva, ki še niso bila porabljena, ali jih dodeliti za
druge projekte, če s tem soglaša financer;
-       
če organi Evropske unije zahtevajo vrnitev sredstev, ker financiranje
projekta ni v skladu s predpisi Evropske unije.
(4) Sredstev, pridobljenih s pogodbo o financiranju,
izvajalec ne sme odstopiti, jih prenesti, zastaviti ali kako drugače z njimi
razpolagati v nasprotju s pogodbo.
14. člen
(predplačila)
(1) Pri javnih razpisih iz prve in pri neposrednih dogovorih
iz druge alineje prvega odstavka 11. člena tega zakona lahko financer predvidi
predplačila do višine 80 % predvidenih pogodbenih obveznosti dvostranskega
razvojnega sodelovanja za posamezno proračunsko leto.
(2) Pri predplačilih se mora financer v pogodbi o
financiranju z izvajalcem dogovoriti, da se izvajalec zavezuje, da bo prejeta
sredstva, skupaj z zakonskimi zamudnimi obrestmi, vrnil, če se naknadno
ugotovi, da je bilo izplačilo izvršeno neupravičeno.
15. člen
(poročanje)
(1) Proračunski uporabniki in druge pravne osebe javnega ali
zasebnega prava, ki iz svojih finančnih načrtov v skladu s tem zakonom
zagotavljajo financiranje mednarodnega razvojnega sodelovanja, morajo
nacionalnemu koordinatorju predložiti podatke o realizaciji sredstev po
posameznih dejavnostih v dogovorjenih rokih, vendar najmanj enkrat na leto.
(2) Nacionalni koordinator letno poroča vladi o programih in
projektih ter porabi sredstev za mednarodno razvojno sodelovanje za preteklo
leto, skupaj z oceno uspešnosti uresničevanja ciljev mednarodnega razvojnega
sodelovanja. Vlada s poročilom seznani državni zbor.
16. člen
(evalvacije)
Nacionalni koordinator z namenom izboljšanja politik,
programov in projektov mednarodnega razvojnega sodelovanja načrtuje in
usklajuje evalvacije mednarodnega razvojnega sodelovanja v skladu z aktom, ki
ureja evalvacijsko politiko mednarodnega razvojnega sodelovanja in ga sprejme
vlada, ter aktom, ki ureja evalvacijske smernice mednarodnega razvojnega
sodelovanja in ga sprejme minister, pristojen za zunanje zadeve.
PREHODNE IN KONČNE DOLOČBE
17. člen
(veljavnost javnih pooblastil)
Javna pooblastila za izvajanje mednarodnega razvojnega
sodelovanja, ki so bila podeljena pred uveljavitvijo tega zakona, prenehajo v
šestih mesecih po uveljavitvi tega zakona.
18. člen
(roki za sprejetje uredbe)
Vlada izda uredbo iz 8. člena tega zakona v šestih mesecih od
njegove uveljavitve.
19. člen
(prenehanje veljavnosti in podaljšanje uporabe)
(1) Z dnem uveljavitve tega zakona preneha veljati Zakon o
mednarodnem razvojnem sodelovanju Republike Slovenije (Uradni list RS, št.
70/06), njegova 9. in 10. člen pa se smiselno uporabljata do uveljavitve uredbe
iz prejšnjega člena.
(2) Resolucija o mednarodnem razvojnem sodelovanju in
humanitarni pomoči Republike Slovenije (Uradni list RS, št. 54/17) ostane
v veljavi do sprejetja resolucije iz 4. člena tega zakona.
20. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.
Št. 002-01/18-4/13
Ljubljana, dne 17. aprila 2018
EPA 2623-VII
Državni zbor
Republike Slovenije
dr. Milan Brglez l.r.
Predsednik