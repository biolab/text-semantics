I. TEMELJNE DOLOČBE
1. člen
Ta zakon določa obdelavo podatkov in zbirke
podatkov s področja zdravstvenega varstva in eZdravja, njihove upravljavce in
upravičence do podatkov.
S tem zakonom se v pravni red Republike
Slovenije prenaša Direktiva 2011/24/EU Evropskega parlamenta in Sveta z dne
9. marca 2011 o uveljavljanju pravic pacientov pri čezmejnem zdravstvenem
varstvu (UL L št. 88 z dne 4. 4. 2011, str. 45) v delu, ki se nanaša na
opredelitev izraza zdravstvena dokumentacija.
1.a člen 
Zdravstvena dokumentacija je izvirno in
reproducirano (pisano, risano, tiskano, fotografirano, filmano, fonografirano,
magnetno, optično ali kako drugače zapisano) dokumentarno gradivo, ne glede na
obliko zapisa in nosilec zapisa podatkov:
-       
ki nastane ali je prejeto pri zdravstveni oskrbi,
-       
ki je opredeljeno v Osnovni zdravstveni dokumentaciji v Prilogi 1 ali
-       
ki je povezano z zdravstvenim stanjem in je nujno potrebno za izvajanje
pravic ali obveznosti, priznanih ali določenih z zakonom.
Pojem »zdravstvena dejavnost« ima enak
pomen, kot ga opredeljuje zakon, ki ureja zdravstveno dejavnost. Pojmi
»zdravstvena oskrba«, »zdravstveni delavci« in »pacient« imajo enak pomen, kot
jih opredeljuje zakon, ki ureja pacientove pravice.
2. člen
Za zbiranje, obdelavo in posredovanje
osebnih podatkov, vsebovanih v zbirkah podatkov iz tega zakona, se uporabljajo
določbe zakona o varstvu osebnih podatkov, kolikor s tem zakonom za posamezne
primere ni drugače določeno.
3. člen
Upravljavci zbirk podatkov s področja
zdravstvenega varstva so Nacionalni inštitut za javno zdravje (v nadaljnjem
besedilu: NIJZ) in ostali izvajalci zdravstvene dejavnosti (v nadaljnjem
besedilu: izvajalci) v Republiki Sloveniji.
4. člen
Upravljavci zbirk podatkov iz prejšnjega
člena (v nadaljnjem besedilu: upravljavci zbirk podatkov), pridobivajo osebne
podatke praviloma neposredno od posameznika, na katerega se nanašajo. 
V primerih posrednega zbiranja osebnih
podatkov, posameznika ni potrebno predhodno seznaniti s tem, da se bodo podatki
pridobili iz že obstoječe zbirke podatkov, če ni s tem zakonom drugače
določeno. 
Upravljavci zbirk podatkov imajo pravico iz
Centralnega registra prebivalstva (v nadaljnjem besedilu: CRP) brezplačno
dobiti naslednje podatke: EMŠO, ime in priimek, kraj rojstva, leto rojstva,
spol, prebivališče in vrste prebivališča, državljanstvo, zakonski stan, šolska
izobrazba, EMŠO matere, očeta, zakonca in otrok, datum in podatki o dogodkih,
spremembah ali popravkih. 
Upravljavci zbirk podatkov imajo pravico
uporabe številke zdravstvenega zavarovanja na kartici zdravstvenega zavarovanja
kot povezovalnega znaka za zbiranje, obdelovanje in posredovanje podatkov,
opredeljenih v zbirkah podatkov po tem zakonu. Infrastruktura kartice
zdravstvenega zavarovanja se z uveljavitvijo tega zakona uporablja tudi za
zdravstveno kartico kot zbirko podatkov, ob tem, da je zagotovljena popolna
ločenost pristopov do podatkov zdravstvenega zavarovanja in do podatkov zbirke
zdravstvene kartice. V zbirko zdravstvene kartice se podatki prenašajo iz
drugih matičnih zbirk, opredeljenih v tem zakonu in so namenjeni za prenos
podatkov, potrebnih pri zagotavljanju zdravstvenega varstva, med izvajalci
zdravstvenega varstva. Upravljavec zbirke podatkov na zdravstveni kartici je
Ministrstvo za zdravje. 
Osebne podatke lahko pridobi tudi zdravnik,
kadar te potrebuje zato, da zavaruje neposredno ogroženo življenje posameznika.
Če se osebni podatki nanašajo na rasno,
narodno in drugo poreklo, politična, verska in druga prepričanja ali spolno
vedenje, lahko upravljavci zbirk podatkov pridobijo te podatke neposredno ali
posredno le na podlagi pisne privolitve posameznika.
II. ZBIRKE PODATKOV
5. člen
Vrste in vsebina posameznih zbirk podatkov
s področja zdravstvenega varstva, njihov namen, obdobna poročila, kdo mora
posredovati podatke in kdaj, upravljavec zbirke, način dajanja podatkov in čas
hranjenja podatkov, so opredeljeni v Prilogi 1, ki je sestavni del tega zakona. Za posamezne zbirke podatkov iz Priloge 1
(NIJZ 16, NIJZ 25, NIJZ 25.1, NIJZ 26, NIJZ 26.1, NIJZ 26.2, NIJZ 53.1 in
NIJZ 53.2) so določeni upravičenci do podatkov iz zbirke.
Ne glede na določbe zakona, ki ureja
varstvo osebnih podatkov, lahko upravljavec zbirk podatkov NIJZ 16, NIJZ 25,
NIJZ 25.1, NIJZ 26, NIJZ 26.1, NIJZ 26.2, NIJZ 53.1 in NIJZ 53.2 iz
Priloge 1 za podatke iz teh zbirk brez plačila stroškov pridobiva podatke iz
drugih zbirk podatkov iz Priloge 1, lahko tudi le z uporabo EMŠO ali ZZZS številke
(identifikacijske številke zavarovane osebe).
6. člen
Za statistične namene ima NIJZ pravico
zahtevati podatke, opredeljene v Prilogi 1, od upravljavcev vseh zbirk podatkov
iz tega zakona.
III. ZAVAROVANJE PODATKOV
7. člen
Tehnične in organizacijske ukrepe za
zavarovanje podatkov v zbirkah podatkov predpiše minister, pristojen za zdravje,
v soglasju z ministrom, pristojnim za pravosodje in ministrom, pristojnim za
znanost in tehnologijo.
IV. EVIDENTIRANJE PODATKOV
8. člen
Podatke iz Priloge 1 pod zaporedno številko
NIJZ 1 do NIJZ 75, Priloge 2 in Centralnega registra podatkov o pacientih (v
nadaljnjem besedilu: CRPP) iz 14.b člena tega zakona, ki se obdelujejo na
podlagi tega zakona, je treba vpisati v predpisana evidenčna sredstva ob
zdravstvenih pregledih in drugih zdravstvenih storitvah. Podatki iz prejšnjega
stavka se posredujejo v skladu z metodološkimi navodili NIJZ. 
Zdravnik, drugi zdravstveni delavci in
sodelavci morajo v evidenčnem sredstvu s svojim podpisom potrditi izvide in
rezultate pregleda oziroma drugih storitev po vsaki končani delovni izmeni. 
Obliko, način, evidenčna sredstva, največji
časovni zamik po zdravstvenih pregledih ali drugih zdravstvenih storitvah iz
prvega odstavka tega člena za vpis in posredovanje podatkov iz prvega odstavka
tega člena določi minister, pristojen za zdravje. 
Postopek, kako lahko posamezni državljan
uresničuje pravico do vpogleda v osebne zdravstvene podatke, določi minister,
pristojen za zdravje.
Izvajalcu, ki ne upošteva določb prvega,
drugega ali tretjega odstavka tega člena glede posredovanja v zbirke NIJZ 48
ali NIJZ 49 iz Priloge 1, eNapotnica in eNaročilo iz Priloge 2 ali CRPP, se
lahko do izpolnitve obveznosti posredovanja podatkov zadrži plačilo zdravstvene
storitve iz sredstev obveznega in prostovoljnega zdravstvenega zavarovanja
oziroma proračuna, kot ga določa zakon, ki ureja zdravstveno varstvo in
zdravstveno zavarovanje. Podatke, ki omogočajo nadzor nad izpolnjevanjem določb
tega odstavka, zagotavljajo izvajalci in NIJZ, sam nadzor pa izvaja Zavod za
zdravstveno zavarovanje Slovenije.
9. člen
Odgovorna oseba upravljavca zbirke podatkov
odgovarja za popolnost in resničnost vpisanih podatkov. 
Sprememba vsakega podatka mora biti
izvedena tako, da omogoča vpogled v prejšnji podatek, pri čemer mora biti
razvidno, kdo in kdaj je spremenil podatek. Upravljavci zbirk podatkov, ki
zagotavljajo iz svojih zbirk podatke za zbirko zdravstvena kartica, so dolžni
zagotavljati razvidnost v svojih zbirkah podatkov.
V. METODOLOŠKA NAČELA
10. člen
Za zagotovitev enotnosti sistema vodenja
zbirk podatkov s področja zdravstvenega varstva, se uporabljajo enotna
metodološka načela, enotni standardi (definicije, klasifikacije in šifranti)
ter standardni postopki oblikovanja in pošiljanja poročil (v nadaljnjem besedilu:
poročila). 
Enotna metodološka načela, enotne standarde
(definicije, klasifikacije in šifranti) ter standardne postopke določi
minister, pristojen za zdravje na predlog NIJZ po pridobitvi mnenja
Statističnega urada Republike Slovenije.
11. člen
Enotna metodološka načela in enotne
standarde (definicije, klasifikacije in šifranti) za oblikovanje in vodenje
zbirk podatkov, ki so skupni za Zavod za zdravstveno zavarovanje Slovenije (v
nadaljnjem besedilu: ZZZS) in NIJZ, določi minister pristojen za zdravje na predlog
ZZZS in NIJZ po pridobitvi mnenja Statističnega urada Republike Slovenije.
12. člen
Enotna metodološka načela in enotne
standarde (definicije, klasifikacije in šifranti) za oblikovanje in vodenje
zbirk podatkov, ki so skupni za ZZZS, NIJZ, Zavod za pokojninsko in invalidsko
zavarovanje Slovenije in Zavod Republike Slovenije za zaposlovanje, določita
ministra, pristojna za delo in zdravje, na predlog upravljavcev navedenih zbirk
podatkov po pridobitvi mnenja Statističnega urada Republike Slovenije.
13. člen
NIJZ zagotavlja za področje zdravstvenega
varstva elemente enotnosti zdravstvenega informacijskega sistema v Republiki
Sloveniji. 
Za uresničevanje enotnosti zdravstvenega
informacijskega sistema, glede podatkov, ki so skupnega pomena za upravljavce
iz 11. in 12. člena tega zakona, izvaja NIJZ naslednje naloge: 
-       
usklajuje vsebinske definicije podatkovnih pojmov; 
-       
uvaja in ukinja podatkovne pojme; 
-       
usklajuje razvrstitvene sezname (nomenklature, klasifikacije in
šifrante). 
Ministrstvo, pristojno za zdravje
zagotavlja sredstva za izvajanje nalog iz prejšnjega odstavka.
VI. eZDRAVJE
14. člen
eZdravje je na nacionalni ravni usklajen
zdravstveni informacijski sistem, ki z delovanjem na enotni
informacijsko-komunikacijski infrastrukturi omogoča:
-       
obdelavo zdravstvenih in drugih podatkov, podrobneje določenih v 14.b
členu tega zakona in v Prilogi 2;
-       
izvajanje storitev eZdravja, ki z elektronskimi sredstvi omogočajo
obdelavo podatkov iz prejšnje alinee za namene, določene pri posamezni zbirki
eZdravja.
Za zagotavljanje storitev eZdravja NIJZ
opravlja naslednje naloge:
-       
načrtuje, razvija, upravlja, zagotavlja in spremlja uporabo enotnih
elementov eZdravja, ki vključujejo sredstva, orodja, naprave in metode,
potrebne za delovanje eZdravja;
-       
načrtuje, razvija, upravlja, zagotavlja in spremlja uporabo enotne
informacijsko-komunikacijske infrastrukture za upravljanje zbirk podatkov
eZdravja in storitev eZdravja;
-       
upravlja, zagotavlja in spremlja uporabo zbirk podatkov eZdravja in
storitev eZdravja;
-       
zagotavlja izmenjavo podatkov med eZdravjem in zdravstvenimi
informacijskimi sistemi v tujini;
-       
upravlja in izvaja sistem odobritev vključevanja informacijskih rešitev
uporabnikov eZdravja v eZdravje;
-       
spremlja in sodeluje pri nacionalnih in mednarodnih projektih ter v
nacionalnih in mednarodnih delovnih telesih s področja zdravstvene informatike;
-       
spremlja in sodeluje pri koordinaciji sistema upravljanja informacijske
varnosti s področja zdravstvene informatike;
-       
načrtuje in izvaja promocijo eZdravja in njegovih storitev ter
usposabljanje in izobraževanje uporabnikov eZdravja;
-       
pripravlja strokovne podlage s področja svojega delovanja in vrednoti
učinke svojih nalog;
-       
strateške naloge, ki pokrivajo področje razvoja in upravljanja;
-       
operativne naloge, ki bodo zagotavljale nemoteno delovanje storitev
eZdravja in storitev posameznih komponent sistema eZdravje;
-       
naloge mednarodnega sodelovanja;
-       
naloge izboljšanja zdravstvenih procesov z vzpodbujanjem uporabe
storitev eZdravja, ki so usmerjene predvsem v promocijo, usposabljanje in
izobraževanje.
Za osebe, ki nimajo dodeljene EMŠO ali ZZZS
številke zavarovane osebe, se v povzetku podatkov o pacientih lahko vodijo
podatki o osebnem imenu in drugi podatki, potrebni za identifikacijo osebe.
NIJZ opravlja naloge iz tretje alinee drugega odstavka tega člena na podlagi
javnega pooblastila.
Uporabniki eZdravja so fizične in pravne
osebe, ki uporabljajo storitve eZdravja in enotno informacijsko-komunikacijsko
infrastrukturo eZdravja.
Obvezni uporabniki eZdravja so izvajalci,
drugi uporabniki eZdravja, določeni v posamezni zbirki eZdravja iz Priloge 2 in
drugi obvezni uporabniki eZdravja za posamezne storitve eZdravja, če pravica do
obdelave podatkov, vsebovanih v zbirkah podatkov eZdravja, izhaja iz drugega
zakona.
Minister, pristojen za zdravje, za obvezne
uporabnike storitev eZdravja določi pogoje, roke, način vključitve in uporabe
eZdravja.
14.a člen 
Zbirke podatkov eZdravja so CRPP in zbirke podatkov, ki se vzpostavijo
in vodijo zaradi izvajanja posameznih storitev eZdravja. Te zbirke podatkov so
določene v Prilogi zbirk podatkov eZdravja, ki je kot Priloga 2 sestavni del
tega zakona. Upravljavec zbirk podatkov eZdravja je NIJZ.
Ime in vsebina posameznih zbirk podatkov
eZdravja, razen CRPP, njihov namen, kdo mora posredovati podatke in kdaj, način
pridobivanja podatkov, rok hrambe podatkov in upravičenci do podatkov iz posamezne
zbirke podatkov, so opredeljeni v Prilogi 2.
Ne glede na določbe zakona, ki ureja
varstvo osebnih podatkov, lahko NIJZ:
-       
za zbirke podatkov eZdravja brez plačila stroškov pridobiva podatke iz
drugih zbirk podatkov, lahko tudi le z uporabo EMŠO ali ZZZS številke
(identifikacijske številke) zavarovane osebe;
-       
za namen izvajanja storitev eZdravja brez predhodnega dovoljenja
državnega nadzornega organa za varstvo osebnih podatkov povezuje zbirke
podatkov eZdravja, tudi le z uporabo enega identifikatorja kot istega
povezovalnega znaka.
14.b člen 
CRPP je zbirka podatkov eZdravja o
pacientih s stalnim ali začasnim prebivališčem v Republiki Sloveniji in o drugih pacientih, ki v Republiki
Sloveniji prejmejo zdravstveno oskrbo.
CRPP vsebuje naslednje podatke o pacientih
iz prejšnjega odstavka:
-       
povzetek podatkov o pacientu in
-       
pacientovo zdravstveno dokumentacijo iz prvega odstavka 1.a člena tega
zakona.
Podatki iz prejšnjega odstavka se
obdelujejo zato, da se izvajalcem v Republiki Sloveniji in v tujini omogoči dostop
do podatkov in izmenjava podatkov za izvajanje zdravstvene oskrbe in mrliško
pregledne službe ter z namenom ažuriranja podatkov zdravstvene dokumentacije.
Kontaktne podatke pacienta iz CRPP lahko izvajalci in NIJZ uporabijo za
obveščanje pacienta o spremembah podatkov v CRPP in drugih zbirkah eZdravja,
posredovanje ključev za elektronsko identifikacijo pacienta, izvedbo stikov s
pacientom pred načrtovano zdravstveno storitvijo, posredovanje informacij in
navodil v povezavi z načrtovano zdravstveno storitvijo, vabilo pacienta na
izvedbo zdravstvene storitve, izvajanje zdravstvene storitve na daljavo ter
spremljanje izkušenj pacienta in izidov zdravstvene obravnave po izvedbi
zdravstvene storitve, pri čemer je treba upoštevati predpise s področja varstva
osebnih podatkov glede tehničnih ukrepov za zagotavljanje varnosti podatkov pri
komunikaciji. Podatki iz
prejšnjega odstavka se obdelujejo tudi zato, da se pacientom omogoči dostop do
njihove zdravstvene dokumentacije prek informacijskih rešitev za pacienta in da
se imenovanim zdravnikom in zdravnikom, ki so člani zdravstvene komisije (v
nadaljnjem besedilu: pooblaščene osebe ZZZS), omogoči dostop do podatkov v
postopkih odločanja o pravicah v okviru zdravstvenega zavarovanja.
Povzetek podatkov o pacientu iz prve alinee
drugega odstavka tega člena vsebuje naslednje osnovne podatke o pacientu:
1.     
pacientove identifikacijske in statusne podatke:
a)   
osebno ime;
b)   
državljanstvo;
c)   
naslov stalnega in začasnega prebivališča;
č)  
spol;
d)   
EMŠO oziroma datum rojstva, če pacient nima določene EMŠO;
e)   
ZZZS številka zavarovane osebe;
f)    
CRPP identifikacijska številka pacienta;
g)   
podatki o zdravstvenem zavarovanju (obveznem in prostovoljnem);
h)   
Zakonski stan, če je potreben za uveljavljanje pravic pacienta iz
obveznega zdravstvenega zavarovanja ali za samo zdravstveno oskrbo;
i)     
izobrazba;
j)     
delo, delovno mesto oziroma poklic, podatki o delodajalcu;
k)   
kontaktni podatki (na primer telefonska številka, elektronski naslov,
podatek o uporabi namenskih aplikacij) in datum zadnje potrditve pravilnosti
podatkov;
l)     
podatki o osebnem zdravniku:
-     o
izvajalcu, pri katerem dela osebni zdravnik;
-     o osebnem
zdravniku (osebno ime, telefonska številka in elektronski naslov pri izvajalcu,
številka zdravstvenega delavca);
-     datum
izbire osebnega zdravnika;
-     datum
prekinitve izbire osebnega zdravnika;
m) 
podatki o zdravstvenem delavcu, ki pacienta obravnava (osebno ime,
telefonska številka in elektronski naslov pri izvajalcu, številka zdravstvenega
delavca);
n)   
podatki o družinskih članih, o osebah, ki jih določi pacient, njegovem zdravstvenem
pooblaščencu, rejniku, skrbniku in drugih zakonitih zastopnikih, če so potrebni
za uveljavljanje pravic:
-     osebno
ime;
-     EMŠO
oziroma datum rojstva, če posameznik nima določene EMŠO;
-     ZZZS
številka zavarovane osebe;
-     naslov
stalnega in začasnega prebivališča;
-     razmerje
do pacienta;
-     kontaktni
podatki (na primer telefonska številka, elektronski naslov);
o)   
podatek o smrti: dan, mesec, leto, ura in kraj smrti;
p)   
podatek o pisnih izjavah volje pacienta na podlagi zakona, ki ureja
pacientove pravice:
-     o
določitvi, izključitvi ali omejitvi oseb, ki so upravičene odločati o njegovi
zdravstveni oskrbi;
-     o tem,
kakšne zdravstvene oskrbe ne dovoljuje, če bi se znašel v položaju, ko ne bi
bil sposoben dati veljavne privolitve;
-     o
določitvi oseb, ki se za čas življenja ali po njegovi smrti lahko seznanijo z
njegovo zdravstveno dokumentacijo, in oseb, katerim prepoveduje to seznanitev;
r)     podatek o pisni
izjavi pacienta iz tretjega odstavka 14.c člena;
s)    davčno
številko pacienta in oseb pod podtočko n) in tretje alinee pod podtočko p) te
točke za namen preverjanja istovetnosti in pooblastil pri njihovem dostopu in
posodabljanju podatkov v CRPP;
š)    način
želene vzpostavitve stika;
t)     oddelek,
razred in letnik ter podatki o vzgojno-izobraževalnem zavodu za osebe, ki so
udeleženci vzgoje in izobraževanja, oziroma letnik in podatki o višji strokovni
šoli oziroma visokošolskem zavodu za osebe, ki so udeleženci višjega
strokovnega oziroma visokošolskega študija;
2.     
pacientove zdravstvene podatke brez časovne omejitve:
a)   
krvna skupina;
b)   
alergije in preobčutljivosti;
c)   
cepljenja;
č)    kronične
bolezni;
d)   
medicinski pripomočki, ki so vsajeni v telo;
e)   
večji medicinski posegi;
f)    
podatki o invalidnosti;
3.     
pacientove zdravstvene podatke s časovno omejitvijo:
a)   
nosečnost in pričakovan datum poroda, ki sta dostopna v CRPP še 30 dni
po tem datumu;
b)   
zdravstvena stanja in medicinski posegi za zadnjih šest mesecev;
c)   
zdravila, živila za posebne zdravstvene in prehranske namene,
predpisana, prejeta ali izdana v zadnjih šestih mesecih;
č)    medicinski
pripomočki, izdani v zadnjih šestih mesecih.
14.c člen 
Uporabniki podatkov CRPP so pacienti,
izvajalci in pooblaščene osebe ZZZS, ki za namene iz tretjega odstavka
prejšnjega člena obdelujejo podatke iz CRPP.
Obdelava podatkov iz CRPP pri izvajalcih v
Republiki Sloveniji je dopustna brez soglasja pacienta, pri izvajalcih v tujini
pa na podlagi soglasja pacienta. Obdelava podatkov iz CRPP je brez soglasja
pacienta dopustna za pooblaščene osebe ZZZS v postopkih odločanja o pravicah v
skladu z zakonom, ki ureja zdravstveno varstvo in zdravstveno zavarovanje.
Pacient lahko da soglasje pisno, ustno ali z ravnanjem, iz katerega je mogoče
zanesljivo sklepati, da pomeni soglasje.
Pacient ima pravico s pisno izjavo
prepovedati vpogled v povzetek podatkov o pacientu. Prepoved se lahko poda za
izvajalca ali državo izvajalca. Dodatne možnosti prepovedi za določena
zdravstvena stanja in medicinske posege lahko določi minister, pristojen za
zdravje, na pobudo Komisije za medicinsko etiko. Pacient lahko s pisno izjavo omeji uporabo svojih kontaktnih
podatkov.
Prepoved iz prejšnjega odstavka ni mogoča
za naslednje podatke:
-       
osebno ime;
-       
EMŠO;
-       
ZZZS številka zavarovane osebe;
-       
podatek o pisnih izjavah volje pacienta pod podtočko p) 1. točke
četrtega odstavka prejšnjega člena;
-       
podatek o pisni izjavi pacienta iz prejšnjega odstavka;
-       
podatek o smrti: dan, mesec, leto, ura in kraj smrti.
14.č člen
NIJZ za CRPP pridobiva naslednje pacientove
identifikacijske in statusne podatke iz 1. točke četrtega odstavka 14.b člena
tega zakona od naslednjih zavezancev:
1.     
od upravljavca CRP:
a)   
podatke o pacientu:
-     osebno
ime;
-     državljanstvo;
-     naslov
stalnega in začasnega prebivališča;
-     EMŠO
oziroma datum rojstva in spol, če posameznik nima določene EMŠO;
-     davčno
številko;
-     zakonski
stan;
-     izobrazbo;
b)   
podatke o osebah iz podtočke n) in tretje alinee podtočke p) 1. točke
četrtega odstavka 14.b člena tega zakona:
-     osebno
ime;
-     EMŠO
oziroma datum rojstva, če družinski član nima določene EMŠO;
-     davčno
številko;
-     naslov
stalnega in začasnega prebivališča;
-     razmerje
do pacienta;
2.     
od upravljavca matičnega registra podatke o smrti pacienta: dan, mesec,
leto, ura in kraj smrti;
3.     
od ZZZS:
a)   
ZZZS številko zavarovane osebe in oseb pod podtočko n) 1. točke četrtega
odstavka 14.b člena tega zakona;
b)   
EMŠO;
c)   
podatke o izbranih osebnih zdravnikih;
č)    podatke
o obveznem zdravstvenem zavarovanju;
d)    poklic
zavarovane osebe in podatke o delodajalcu;
e)    podatke
o tujih zavarovanih osebah, ki so prejele zdravstveno obravnavo v Republiki
Sloveniji;
4.     
od zavarovalnic, ki izvajajo prostovoljno zdravstveno zavarovanje: podatke
o prostovoljnem zdravstvenem zavarovanju,
5.     
od ministrstva, pristojnega za zagotavljanje elektronskih storitev javne
uprave, iz podatkov Centralnega avtentikacijskega sistema:
a)   
EMŠO;
b)   
telefonsko številko in elektronski naslov iz podtočke k) 1. točke
četrtega odstavka 14.b člena tega zakona;
6.     
od ministrstva, pristojnega za vzgojo in izobraževanje:
a)   
EMŠO;
b)   
ime in naslov vzgojno-izobraževalnega zavoda, višje strokovne šole ali
visokošolskega zavoda ter matično številko zavoda (PRS šifra);
c)   
oddelek oziroma vzgojna skupina, razred in letnik.
NIJZ za CRPP pridobiva od upravljavca
Registra prostorskih enot kot zavezanca šifrante občin, naselij, ulic, hišnih
številk, številk stanovanj in poštnih številk.
Izvajalci za CRPP od pacienta pridobivajo
podatke:
-       
o delu in delovnem mestu iz podtočke j) 1. točke četrtega odstavka 14.b
člena tega zakona;
-       
o kontaktnih podatkih iz točke k) 1. točke četrtega odstavka 14.b člena
tega zakona;
-       
iz podtočke l) 1. točke četrtega odstavka 14.b člena tega zakona za
izvajalce izven mreže javne zdravstvene službe;
-       
o kontaktnih podatkih iz podtočke n) 1. točke četrtega odstavka 14.b
člena tega zakona;
-       
iz podtočk p), r) in š) 1. točke četrtega odstavka 14.b člena tega
zakona.
CRPP se brez plačila stroškov povezuje z
zbirkami podatkov in pridobiva zdravstveno dokumentacijo iz 1.a člena tega
zakona iz zbirk Osnovna zdravstvena dokumentacija, zbirk iz Priloge 1 tega
zakona in zbirk upravljavca ZZZS, kot jih določa zakon, ki ureja zdravstveno
varstvo in zdravstveno zavarovanje. Za podatke iz prvega in drugega odstavka
tega člena se CRPP povezuje z zbirkami podatkov zavezancev za njihovo
posredovanje. NIJZ z zavezanci iz prvega in drugega odstavka tega člena
dogovori postopek izmenjave podatkov. Za potrebe nadzora nad evidentiranjem in
obračunavanjem zdravstvenih storitev se lahko s CRPP povezuje evidenca o
zavarovanih osebah obveznega zdravstvenega zavarovanja, kot jo določa zakon, ki
ureja zdravstveno varstvo in zdravstveno zavarovanje.
Izvajalci so glede podatkov iz podtočk d),
e), f), j), k), l), m), n), p) in r) 1. točke ter 2. in 3. točke četrtega
odstavka 14.b člena tega zakona odgovorni za obdelavo, in sicer vsak izvajalec
v delu, ki se nanaša na zagotavljanje določene zdravstvene oskrbe. Podatek se
posreduje v CRPP takoj, ko nastane ali se prejme pri izvajanju zdravstvene
oskrbe ali mrliško pregledne službe, vendar najpozneje do konca delavnika.
Podatek se posreduje v CRPP na način, da je razviden čas njegovega nastanka in
njegove veljavnosti. Podatek posreduje v CRPP izvajalec, ki ga ob izvajanju zdravstvene
oskrbe ali mrliško pregledne službe prvi zabeleži. Izvajalci ažurirajo podatke
iz podtočk k) in š) 1. točke četrtega odstavka 14.b člena tega zakona v svoji
dokumentaciji iz CRPP pred vzpostavitvijo stika s pacientom in preverijo
pravilnost kontaktnih podatkov ob vsakem stiku s pacientom, če ta omogoča
nedvoumno identifikacijo pacienta. Spremembo kontaktnih podatkov ali načina
vzpostavitve stika izvajalci posredujejo v CRPP do konca delavnika.
Pooblastila zdravstvenih delavcev in drugih
pooblaščenih oseb za obdelavo podatkov v CRPP se določijo za posamezen podatek
ali po posameznih sklopih podatkov oziroma pacientove zdravstvene dokumentacije
iz prvega odstavka 1.a člena tega zakona tako, da je obseg pooblastila odvisen
od kvalifikacije, poklica in delovnega področja zdravstvenega delavca ter
delovnega mesta oziroma dela pri izvajalcu oziroma ZZZS.
Izvajalec oziroma ZZZS je odgovoren za podelitev in
uporabo pooblastil v skladu s prejšnjim odstavkom.
Pacient lahko podatke iz podtočk k) in š)
1. točke četrtega odstavka 14.b člena tega zakona posreduje prek portala za
paciente, aplikacije za paciente, po pošti z overjeno izjavo, po elektronski
pošti z elektronsko podpisano izjavo ali osebno na NIJZ. Pacient lahko zdravstveno dokumentacijo
iz tretje alineje prvega odstavka 1.a člena tega zakona posreduje prek portala
za paciente ali aplikacije za paciente.
Centralna storitev za spletno prijavo in
elektronski podpis (v nadaljnjem besedilu: centralna storitev), kot jo določa
zakon, ki ureja elektronsko identifikacijo in storitve zaupanja, lahko za
elektronske storitve, ki uporabljajo centralno storitev, iz zbirk eZdravja na
zahtevo pacienta, ki uporablja elektronske storitve, pridobi poleg podatkov,
določenih v zakonu, ki ureja elektronsko identifikacijo in storitve zaupanja,
tudi pacientovo ZZZS številko in jih posreduje elektronskim storitvam v
zdravstvu za paciente.
14.d člen
Podatki o posameznem pacientu iz drugega
odstavka 14.b člena tega zakona se v CRPP hranijo do njegove smrti, pri čemer
se podatki iz 3. točke četrtega odstavka 14.b člena tega zakona po poteku
časovne omejitve blokirajo tako, da se prepreči njihova nadaljnja obdelava v
CRPP.
Ne glede na prejšnji odstavek se podatki iz
podtočk a), d), e), o), p) in r) 1. točke četrtega odstavka 14.b člena tega
zakona hranijo v CRPP eno leto po smrti pacienta.
Ne glede na prvi in drugi odstavek tega
člena se podatki hranijo 30 let od zadnje spremembe pacientovih zdravstvenih
podatkov ali pacientove zdravstvene dokumentacije, če podatek o smrti pacienta
v CRPP ni znan.
Minister, pristojen za zdravje, določi:
-       
vrsto in roke hrambe pacientove zdravstvene dokumentacije iz druge
alinee drugega odstavka 14.b člena tega zakona;
-       
šifrante, ki se uporabljajo za posredovanje podatkov iz 2. in 3. točke
četrtega odstavka 14.b člena tega zakona;
-       
natančnejše pogoje, vsebino in postopek posredovanja pisne izjave
pacienta iz tretjega odstavka 14.c člena tega zakona;
-       
pooblastila iz šestega odstavka prejšnjega člena.
VI.a NADZOR
14.e člen
Nadzor nad izvajanjem tega zakona opravlja inšpektorat,
pristojen za zdravje.
Inšpektorat, pristojen za zdravje, opravlja nadzor nad
določbami prvega in drugega odstavka 8. člena, 14.b člena ter prvega, drugega
in petega odstavka 14.č člena tega zakona. (prenehal
veljati)
VII. KAZENSKE DOLOČBE
15. člen
Z globo od 5.000 do 15.000 eurov se kaznuje
za prekršek pravna oseba, samostojni podjetnik posameznik ali posameznik, ki
samostojno opravlja dejavnost, če:
-       
v nasprotju s prvim, drugim ali četrtim odstavkom 14.č člena tega
zakona, Prilogo 1 ali Prilogo 2 ne posreduje podatkov oziroma jih ne posreduje
v rokih iz Priloge 1 ali Priloge 2,
-       
zbrane podatke hrani v nasprotju z roki, določenimi v 3. točki četrtega
odstavka 14.b člena, v prvem, drugem ali tretjem odstavku 14.d člena tega
zakona, v Prilogi 1 ali Prilogi 2,
-       
podatke iz Priloge 1 posreduje v nasprotju z načini dajanja podatkov iz
Priloge 1,
-       
obdeluje podatke v CRPP v nasprotju s prvim odstavkom 14.c člena ali petim
odstavkom 14.č člena tega zakona,
-       
v nasprotju s 14.b členom tega zakona, Prilogo 1 ali Prilogo 2 ne vodi
predpisane zbirke podatkov ali je ne vodi v skladu z določbami tega zakona.
Z globo od 500 do 5.000 eurov se kaznuje za
prekršek iz prejšnjega odstavka tudi odgovorna oseba pravne osebe, samostojnega
podjetnika posameznika ali posameznika, ki samostojno opravlja dejavnost.
Z globo od 250 do 2.500 eurov se kaznuje za
prekršek iz prvega odstavka tega člena tudi posameznika.
V hitrem postopku o prekršku lahko
prekrškovni organ izreče globo znotraj razpona, ki je določen v prvem, drugem
in tretjem odstavku tega člena.
16. člen
(črtan)

Priloga
1: Priloga zbirk podatkov s področja zdravstvenega varstva
Priloga
2: Priloga zbirk podatkov ezdravja

Zakon o zbirkah podatkov s področja
zdravstvenega varstva – ZZPPZ
(Uradni list RS, št. 65/00) vsebuje naslednje prehodne in
končne določbe:
»VIII. PREHODNE IN KONČNE DOLOČBE
17. člen
Z uveljavitvijo tega zakona se prenehajo
uporabljati zakon o evidencah na področju zdravstva (Uradni list SFRJ, št.
22/78 in 18/88 in Uradni list RS, št. 10/91, 17/91, 13/93 in 66/93) in 41.,
42., 43., 44., 45., 46., 53., 54., 55. in 56. člen zakona o evidencah na
področju dela (Uradni list SFRJ, št. 17/90 in Uradni list RS, št. 10/91, 17/91,
13/93 in 66/93), ki določajo evidence s področja zdravstvenega zavarovanja in
zdravstvenega varstva.
18. člen
Enotna metodološka načela in enotne
standarde (definicije, klasifikacije, šifrante), evidenčna sredstva ter
standardne postopke oblikovanja in pošiljanja poročil iz 10. in 11. člena tega
zakona določi minister, pristojen za zdravstvo v enem letu od uveljavitve tega
zakona. 
Enotna metodološka načela in enotne
standarde (definicije, klasifikacije, šifrante), evidenčna sredstva ter
standardne postopke oblikovanja in pošiljanja poročil iz 12. člena tega zakona
določita skupaj ministra, pristojna za delo in zdravstvo v enem letu od
uveljavitve tega zakona. 
Do izdaje novih metodoloških načel,
standardov, evidenčnih sredstev in predpisov iz prvega in drugega odstavka tega
člena se še naprej uporablja navodilo o enotnih metodoloških načelih in
standardih za evidenco na področju zdravstva (Uradni list SFRJ, št. 13/79),
kolikor ni v nasprotju s tem zakonom.
19. člen
Obliko, načine in sredstva evidentiranja iz
8. člena tega zakona določi minister, pristojen za zdravstvo na predlog IVZ v
dveh letih od uveljavitve tega zakona.
20. člen
Ta zakon začne veljati petnajsti dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
zbirkah podatkov s področja zdravstvenega varstva – ZZPPZ-A (Uradni list RS, št. 47/15) vsebuje naslednje prehodne in
končne določbe:
»PREHODNE IN KONČNE DOLOČBE
12. člen
NIJZ začne izvajati naloge iz drugega
odstavka 14. člena zakona 1. decembra 2015.
Akt o ustanovitvi NIJZ se uskladi z drugim
odstavkom 14. člena zakona v treh mesecih od dneva uveljavitve tega zakona.
Naloge iz drugega odstavka 14. člena zakona
do 1. decembra 2015 opravlja ministrstvo, pristojno za zdravje.
NIJZ 1. decembra 2015 od ministrstva,
pristojnega za zdravje, prevzame v upravljanje opremo, financirano iz projekta
2711-08-0012 ESS-eZdravje. NIJZ od ministrstva, pristojnega za zdravje, z dnem
začetka opravljanja nalog iz drugega odstavka 14. člena zakona prevzame tudi
nedokončane zadeve, dokumentacijo in arhiv, naloge ter pravice in obveznosti iz
pogodb, ki se nanašajo na projekt 2711-08-0012 ESS-eZdravje.
13. člen
Na podlagi tretjega odstavka prejšnjega
člena ministrstvo, pristojno za zdravje, vzpostavi zbirke podatkov eZdravja iz
prvega odstavka 14.a člena zakona v skladu s tem zakonom v enem mesecu od
uveljavitve tega zakona.
Izvajalci v CRPP vpišejo podatke iz
četrtega odstavka 14.b člena zakona, ki so že zajeti v zdravstveni
dokumentaciji iz prvega odstavka 1.a člena zakona, ob prvem stiku s pacientom
po uveljavitvi tega zakona.
14. člen
Minister, pristojen za zdravje, izda
predpise iz šestega odstavka 14. člena in četrtega odstavka 14.d člena zakona v
enem mesecu od uveljavitve tega zakona.
15. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o
zbirkah podatkov s področja zdravstvenega varstva – ZZPPZ-B (Uradni list RS, št. 31/18) vsebuje naslednjo končno določbo:
»KONČNA DOLOČBA
3. člen
Ta zakon začne veljati petnajsti dan po
objavi v Uradnem listu Republike Slovenije, uporabljati pa se začne
1. januarja 2019.«.

Zakon o začasnih ukrepih za omilitev in
odpravo posledic COVID-19 – ZZUOOP (Uradni list RS, št. 152/20) vsebuje naslednjo končno določbo:
»134. člen
(začetek
veljavnosti)
Ta zakon začne veljati naslednji dan po
objavi v Uradnem listu Republike Slovenije.«.

Zakon o interventnih ukrepih za omilitev
posledic drugega vala epidemije COVID-19 – ZIUOPDVE (Uradni list RS, št. 175/20) vsebuje naslednjo končno določbo:
»142. člen
(začetek
veljavnosti)
Ta zakon začne veljati naslednji dan po
objavi v Uradnem listu Republike Slovenije.«.

Zakon o interventnih ukrepih za pomoč pri
omilitvi posledic drugega vala epidemije COVID-19 – ZIUPOPDVE (Uradni list RS,
št. 203/20) vsebuje naslednjo končno določbo:
»133. člen
(začetek
veljavnosti)
Ta zakon začne veljati naslednji dan po
objavi v Uradnem listu Republike Slovenije.«.

Zakon o nujnih ukrepih na področju zdravstva – ZNUPZ (Uradni list
RS, št. 112/21) vsebuje naslednjo končno določbo:
»47. člen
(začetek
veljavnosti)
Ta zakon začne veljati naslednji dan po
objavi v Uradnem listu Republike Slovenije.«.

Zakon o dolgotrajni oskrbi – ZDOsk (Uradni
list RS, št. 196/21) vsebuje naslednjo končno določbo:
»158. člen
(začetek
veljavnosti in uporabe)
(1) Ta zakon začne veljati naslednji dan po
objavi v Uradnem listu Republike Slovenije, uporabljati pa se začne en mesec po
uveljavitvi, razen 145., 146., 147., 148., 150., 151., 152., 153., 154., 155.
in 156. člen tega zakona, ki se začnejo uporabljati 1. januarja 2023,
in v primerih iz 130. člena tega zakona ter drugega, tretjega, četrtega,
petega, šestega, sedmega in osmega odstavka tega člena.
(2) Prva alineja 1. točke prvega odstavka
10. člena in tretji odstavek 15. člena tega zakona, ki urejata
pravico do DO v instituciji iz drugega odstavka 58. člena tega zakona, se
začneta uporabljati 1. januarja 2023.
(3) Tretja alineja 1. točke prvega odstavka
10. člena, 19., 20., 21., 22., 23., 24., 25., 26., 27., 28., 29.,
30. člen, četrti odstavek 34. člena, peti odstavek 35. člena,
četrti odstavek 39. člena, tretji odstavek 57. člena, 6. točka
tretjega odstavka in peti odstavek 65. člena tega zakona, ki urejajo
pravico do oskrbovalca družinskega člana iz 5. oddelka tega zakona, se začnejo
uporabljati 1. januarja 2023.
(4) 34. člen tega zakona in četrta
alineja drugega odstavka 39. člena tega zakona, ki urejata možnost
alternativnega izvajanja pravice do DO, se začneta uporabljati 1. julija
2024.
(5) Druga alineja 1. točke prvega odstavka
10. člena, drugi in četrti odstavek 15. člena, drugi odstavek
34. člena tega zakona, ki urejajo pravico do DO na domu v skladu s petim
odstavkom 58. člena tega zakona, se začnejo uporabljati 1. julija
2024.
(6) 32. člen tega zakona se za upravičence,
ki pravico do DO koristijo v načinu:
-       DO
v instituciji v skladu z drugim odstavkom 58. člena tega zakona, začne
uporabljati 1. januarja 2023;
-       DO
na domu v skladu s petim odstavkom 58. člena tega zakona, začne
uporabljati 1. julija 2024;
-       denarnega
prejemka v skladu z 18. členom tega zakona, začne uporabljati
1. julija 2024;
-       oskrbovalca
družinskega člana iz 19. člena tega zakona, začne uporabljati
1. julija 2024.
(7) 33. člen tega zakona se za
upravičence, ki pravico do DO koristijo v skladu s petim odstavkom
58. člena, 18. členom in 19. členom tega zakona, začne
uporabljati 1. julija 2024.
(8) 84., 85., 86., 87. in 88. člen
tega zakona, ki urejajo delovanje ZZZS, se začnejo uporabljati 1. januarja
2023.«.

Zakon o dodatnih ukrepih za preprečevanje
širjenja, omilitev, obvladovanje, okrevanje in odpravo posledic COVID-19 – ZDUPŠOP
(Uradni list RS, št. 206/21) vsebuje naslednji končni določbi:
»81. člen
(uporaba določb
o zbirkah podatkov s področja zdravstvenega varstva)
Nov peti odstavek 8. člena Zakona o zbirkah
podatkov s področja zdravstvenega varstva se začne uporabljati 1. februarja
2022.
85. člen
(začetek
veljavnosti)
Ta zakon začne veljati naslednji dan po
objavi v Uradnem listu Republike Slovenije.«.

Zakon o nujnih ukrepih za zajezitev širjenja
in blaženja posledic nalezljive bolezni COVID-19 na področju zdravstva – ZNUNBZ
(Uradni list RS, št. 141/22) vsebuje naslednjo končno določbo:
»45. člen
(začetek
veljavnosti)
Ta zakon začne veljati naslednji dan po
objavi v Uradnem listu Republike Slovenije.«.

Zakon o spremembah in dopolnitvah Zakona o državni
upravi – ZDU-1O (Uradni list RS, št. 18/23) vsebuje naslednjo končno določbo:
»59. člen
Ta zakon začne veljati naslednji dan po
objavi v Uradnem listu Republike Slovenije.«.

Zakon o dolgotrajni oskrbi – ZDOsk-1 (Uradni
list RS, št. 84/23) vsebuje naslednjo končno določbo:
»152. člen
(začetek
veljavnosti in uporabe)
(1) Ta zakon začne veljati naslednji dan po
objavi v Uradnem listu Republike Slovenije.
(2) Prva in druga alineja 1. točke prvega
odstavka 10. člena, drugi odstavek 15. člena, tretja alineja
22. člena in 25. člen tega zakona se začnejo uporabljati
1. decembra 2025.
(3) Četrta alineja 1. točke prvega odstavka
10. člena, 18., 19., 20., 21. člen, prva, druga in četrta alineja
22. člena, 23., 24., 26., 27., 28., 29., 30. člen in četrti odstavek
59. člena tega zakona, ki urejajo pravico do oskrbovalca družinskega
člana, se začnejo uporabljati 1. januarja 2024.
(4) Tretja alineja 1. točke prvega odstavka
10. člena in tretji odstavek 15. člena tega zakona se začnejo
uporabljati 1. julija 2025.
(5) 2. točka prvega odstavka 10. člena
in 17. člen se začneta uporabljati 1. decembra 2025.
(6) 32. člen tega zakona se za
upravičence do posamezne oblike DO začne uporabljati z začetkom uporabe, ki je
določen za posamezno obliko DO po tem zakonu, razen v primeru, ko uporabnik
uporablja pravico do oskrbovalca družinskega člana iz 18. člena tega
zakona, se pravica iz 32. člena tega zakona začne uporabljati
1. julija 2025.
(7) 33. člen tega zakona se za
upravičence začne uporabljati z začetkom uporabe, ki je določen za posamezno
obliko DO v tretjem, četrtem in petem odstavku tega člena, razen:
-       
v primeru, ko uporabnik uporablja pravico do oskrbovalca družinskega
člana iz 18. člena tega zakona, se pravica iz 33. člena tega zakona
začne uporabljati 1. julija 2025 in
-       
v primeru iz petega odstavka 33. člena tega zakona, ko se pravica
začne uporabljati 1. julija 2025.
(8) 34. člen tega zakona se začne
uporabljati 1. decembra 2025.
(9) 84., 85. in 86. člen tega zakona,
ki urejajo naloge ZZZS, se začnejo uporabljati 1. januarja 2024.
(10) 88. člen tega zakona, ki ureja
vstopne točke na CSD na področju DO, se začne uporabljati 1. januarja
2025.«.