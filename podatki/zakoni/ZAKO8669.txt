1. člen
(vsebina)
(1) S tem zakonom se za šolsko leto 2022/2023 določa:
-       
ceno malice za učenke in učence (v nadaljnjem besedilu: učenci) ter
dijakinje in dijake (v nadaljnjem besedilu: dijaki),
-       
ceno oskrbnine za dijake v dijaških domovih in študentke in študente (v
nadaljnjem besedilu: študenti) višjih strokovnih šol ter
-       
zagotovitev dodatnih sredstev, ki se zaradi vpliva visokih cen
nastanitve, prehrambnih izdelkov in stroškov, povezanih s prehrano,
zagotavljajo osnovnim in srednjim šolam ter osnovnim in srednjim šolam v okviru
zavodov za vzgojo in izobraževanje otrok in mladostnikov s posebnimi potrebami
ter dijaškim domovom, ki izvajajo javno veljavne vzgojno-izobraževalne
programe.
(2) S tem zakonom se za študijsko leto 2022/2023 določa:
-       
ceno bivanja študentov z dodeljeno subvencijo v javnih študentskih
domovih, javnih dijaških domovih in zasebnih študentskih domovih ter
-       
zagotovitev dodatnih sredstev, ki se zaradi vpliva visokih cen
nastanitve zagotavljajo javnim študentskim domovom, javnim dijaškim domovom in
zasebnim študentskim domovom, v katerih bivajo študenti z dodeljeno subvencijo.
2. člen
(cena malice v šolskem letu 2022/2023)
(1) V šolskem letu 2022/2023 plačujeta učenec in dijak malico
v enaki višini kot v šolskem letu 2021/2022.
(2) Iz državnega proračuna se v šolskem letu 2022/2023
osnovnim in srednjim šolam ter osnovnim in srednjim šolam v okviru zavodov za
vzgojo in izobraževanje otrok in mladostnikov s posebnimi potrebami
zagotavljajo dodatna sredstva za pripravo malice v višini, kot jo s sklepom
določi minister, pristojen za izobraževanje.
3. člen
(cena oskrbnine v dijaškem domu v šolskem letu 2022/2023)
(1) V šolskem letu 2022/2023 plačujeta dijak in študent višje
strokovne šole oskrbnino v višini izhodiščne cene, kot je bila določena za
obdobje od 1. januarja 2022 do 31. avgusta 2022, zmanjšano za
sredstva, ki se dijaškim domovom zagotavljajo na podlagi 42.a člena Pravilnika
o normativih in standardih za izvajanje izobraževalnih programov in vzgojnega
programa na področju srednjega šolstva (Uradni list RS, št. 62/10, 99/10,
47/17, 30/18, 16/21 in 178/21). Če je dijaški dom v obdobju iz prejšnjega
stavka določil nižjo dejansko ceno oskrbnine od njene izhodiščne cene,
plačujeta dijak in študent višje strokovne šole v šolskem letu 2022/2023
oskrbnino v višini nižje dejanske cene.
(2) Iz državnega proračuna se v šolskem letu 2022/2023
dijaškemu domu za nemoteno izvajanje dejavnosti dijaškega doma zagotavljajo
dodatna sredstva v višini, kot jo s sklepom določi minister, pristojen za
izobraževanje.
4. člen
(cena bivanja študentov v študijskem letu 2022/2023)
(1) V študijskem letu 2022/2023 plačuje študent, ki
subvencionirano biva v javnem študentskem domu, javnem dijaškem domu in
zasebnem študentskem domu, ceno bivanja v višini, kot je bila določena na dan
1. junij 2022.
(2) Iz državnega proračuna se v študijskem letu 2022/2023 za
nemoteno izvajanje javne službe javnemu študentskemu domu, javnemu dijaškemu
domu ter zasebnemu študentskemu domu, v katerem bivajo študenti z dodeljeno
subvencijo, zagotavljajo dodatna sredstva v višini, kot jo s sklepom določi
minister, pristojen za visoko šolstvo.
PREHODNA IN KONČNA DOLOČBA
5. člen
(odstop od podzakonske ureditve)
Ne glede na določbo četrtega odstavka 11. člena
Pravilnika o bivanju v dijaških domovih (Uradni list RS, 30/18, 70/19, 92/22 in
114/22 – popr.) svet dijaškega doma v šolskem letu 2022/2023 ne sme določiti
višje cene od izhodiščne.
6. člen
(začetek veljavnosti)
Ta zakon začne veljati naslednji dan po objavi v Uradnem
listu Republike Slovenije.
Št. 411-10/22-14/14
Ljubljana, dne 6. oktobra 2022
EPA 295-IX
Državni zbor
Republike Slovenije
mag. Urška Klakočar Zupančič
predsednica