I. SPLOŠNE DOLOČBE
1. člen
(predmet urejanja)
(1) Ta zakon ureja temelje sistema zavarovanja in
financiranja mednarodnih gospodarskih poslov kot instrumentov trgovinske
politike Republike Slovenije ter vlogo države pri teh aktivnostih, ki
gospodarstvu zagotavljajo ustrezno varnost in možnost konkurenčnega nastopanja
na tujih trgih po mednarodno dogovorjenih pravilih in pogojih.
(2) Vlada Republike Slovenije (v nadaljnjem besedilu: vlada)
lahko podrobneje uredi posamezna področja, pogoje in politiko zavarovanja in
financiranja mednarodnih gospodarskih poslov iz prejšnjega odstavka.
(3) Če s tem zakonom ali na njegovi podlagi sprejetih
predpisih ni drugače določeno, se za delovanje sistema zavarovanja in
financiranja mednarodnih gospodarskih poslov v Republiki Sloveniji uporabljajo
tudi določbe drugih predpisov.
II. ZAVAROVANJE MEDNARODNIH GOSPODARSKIH POSLOV
2. člen
(zavarovalni posli)
(1) Pooblaščena institucija, ki je izbrana v skladu z 11.
členom tega zakona (v nadaljnjem besedilu: pooblaščena institucija), opravlja
tehnična in strokovna opravila, obravnava zahtevke za zavarovanje ter v imenu
in za račun Republike Slovenije sklepa in izvršuje pogodbe o zavarovanju,
pozavarovanju in retrocesiji ter izdaja finančne instrumente, s katerimi
prevzema obveznosti, sprejema njihove izpolnitve ter daje udeležencem
mednarodne menjave in finančnim institucijam delno ali popolno kritje pred
riziki poslovnih transakcij, ki se nanašajo zlasti na:
-       
terjatve iz naslova mednarodne menjave, prodaje blaga in storitev,
vključno s proizvodnjo in pripravo na prodajo, ter investicije;
-       
blago, opremo in drugo premoženje ter pravice udeležencev mednarodnih
poslovnih transakcij v tujini;
-       
financiranje, refinanciranje, predplačila ali odložena plačila, zavarovanje
in druge varščine ter jamstva, dana v zvezi s posli iz prejšnjih alinej tega
odstavka.
(delno
prenehal veljati)
(2) Zavarovanje mednarodnih gospodarskih poslov iz prejšnjega
odstavka krije nemarketabilne komercialne in/ali nekomercialne rizike.
Nemarketabilni riziki so tisti riziki, ki jih v skladu z veljavnimi predpisi
zaradi njihove vrste in narave, lokacije, trajanja in drugih značilnosti
zasebni pozavarovalni sektor na splošno ni pripravljen ali sposoben kriti.
(3) Pooblaščena institucija lahko v zvezi s posli iz prvega
odstavka tega člena opravlja tudi spremljajoče storitve in sklepa druge posle,
kot so posli upravljanja s premoženjem in riziki.
3. člen
(pooblastila pooblaščene institucije)
(1) Pooblaščena institucija opravlja posle iz prejšnjega
člena v imenu in za račun Republike Slovenije, ločeno od svojega drugega
poslovanja, na podlagi posebne pogodbe o zastopanju.
(2) Pri opravljanju dejavnosti zavarovanja, sklepanju in
izvrševanju zavarovalnih poslov ter upravljanju z riziki na podlagi tega zakona
pooblaščena institucija sledi ciljem ekonomske politike Republike Slovenije,
skrbi za zaščito pravic in interesov države ter upošteva pravila stroke in
načela zdravega zavarovalniškega poslovanja.
(3) Udeleženci mednarodne menjave, s katerimi pooblaščena
institucija stopa v premoženjska in druga civilnopravna razmerja, sklepa posle
zavarovanja in financiranja ali v njihovo korist izdaja finančne ter pravne
instrumente na podlagi tega zakona, svojih obveznosti na podlagi teh pogodb in
instrumentov ne smejo pobotati s terjatvami, ki jih imajo do Republike
Slovenije iz kakršnegakoli drugega naslova.
(4) Za zavarovalne pogodbe, posle pozavarovanja in
retrocesije, ki jih pooblaščena institucija sklepa na podlagi tega zakona, se
ne uporabljajo določbe posebnega dela obligacijskega zakonika o zavarovalni
pogodbi.
4. člen
(sredstva za izvajanje dejavnosti zavarovanja)
(1) Potrebna sredstva za učinkovito izvajanje dejavnosti
zavarovanja po tem zakonu zagotovi pooblaščeni instituciji Republika Slovenija
v obliki denarnih sredstev, ki se uporabljajo za oblikovanje varnostnih in
posebnih varnostnih rezerv (v nadaljevanju: varnostne rezerve), pri čemer se
posebne varnostne rezerve lahko oblikujejo za kritje posameznih vrst rizikov
ali zavarovalnih poslov.
(2) Varnostne rezerve iz prvega odstavka tega člena se
oblikujejo tudi iz plačanih premij, opravnin, regresov in drugih prihodkov, ki
jih pooblaščena institucija kot zastopnica države ustvari s posli zavarovanja,
pozavarovanja, retrocesije in drugimi posli ter storitvami, s katerimi se
zagotavlja udeležencem mednarodne menjave kritje pred nemarketabilnimi riziki.
Varnostne rezerve se oblikujejo tudi iz sredstev, ki jih pooblaščena
institucija pridobi iz naslova upravljanja s tem premoženjem in s prevzetimi
riziki, iz proračuna Republike Slovenije, lahko pa tudi iz drugih virov in
sredstev.
(3) Varnostne rezerve upravlja pooblaščena institucija,
sredstva varnostnih rezerv pa se vodijo ločeno od sredstev za opravljanje
drugih dejavnosti pooblaščene institucije.
(4) Varnostne rezerve se uporabljajo za poravnavo obveznosti
do zavarovancev, plačilo stroškov preprečevanja in zmanjševanja bodočih ali že
nastalih škod, za kritje izgub iz teh poslov in poslov upravljanja s tem
premoženjem in riziki ter za plačilo stroškov v zvezi z opravljanjem poslov
pooblaščene institucije, ki jih ta opravlja na podlagi tega zakona.
(5) V skladu s pogodbo iz prvega odstavka 12. člena tega
zakona se sredstva varnostnih rezerv lahko uporabljajo tudi za druge namene, ki
so v skladu z načeli varnosti, likvidnosti in rentabilnosti poslovanja
pooblaščene institucije.
(6) Glede na gospodarske možnosti in potrebe ter
povpraševanje po zavarovalnih kritjih, glede na zavarovane posle, sklenjene na
podlagi tega zakona, škode in zavarovalne zmogljivosti v obliki varnostnih
rezerv, Republika Slovenija zagotavlja solventnost in likvidnost teh varnostnih
rezerv, ki so v funkciji pravočasnega izplačila nadomestil škod in obvladovanja
rizikov, prevzetih v zavarovanje. Če ob obstoječem portfelju zavarovanj in
zavezujočih obljub ter povpraševanj po zavarovalnih kritjih varnostne rezerve
niso zadostne glede na izračun, določen s pravili iz devetega odstavka tega
člena, Republika Slovenija zagotovi dodatna sredstva varnostnih rezerv tako,
kot je določeno v sedmem odstavku tega člena.
(7) Če nastalih škod ni mogoče povrniti z zavarovalninami iz
sredstev varnostnih rezerv, ali če bi se te rezerve zaradi izplačil
zavarovalnin iz naslova zavarovalnih pogodb v tekočem koledarskem letu glede na
stanje konec preteklega leta zmanjšale za več kot dvajset odstotkov, se morajo
sredstva za izplačilo dolgovanih zavarovalnin zagotoviti iz proračuna Republike
Slovenije ali iz drugih rednih ali izrednih virov, zavarovancem pa se plačajo
posredno preko varnostnih rezerv.
(8) Ne glede na četrti in peti odstavek 2. člena Zakona
o javnih financah (Uradni list RS, št. 11/11 – uradno prečiščeno besedilo,
14/13 – popr., 101/13 in 55/15 – ZFisP) se v proračunu ne izkazujejo posamezni
poslovni dogodki za zavarovalne posle, ki jih pooblaščena institucija opravlja
na podlagi II. poglavja tega zakona. V proračunu se izkazujejo samo plačila
pooblaščeni instituciji na podlagi pogodbe iz prvega odstavka prejšnjega člena
ter zagotavljanje denarnih sredstev za oblikovanje varnostnih rezerv v skladu s
prvim, šestim in sedmim odstavkom tega člena.
(9) Minister, pristojen za finance, predpiše posebna pravila
glede načina:
-       
izračunavanja oziroma določanja potrebne višine varnostnih rezerv,
-       
načrtovanja potrebne višine varnostnih rezerv ter
-       
porabe sredstev varnostnih rezerv, če se pooblaščeni instituciji
dodelijo proračunska sredstva za povečanje varnostnih rezerv na podlagi
pričakovanih poslov, ki se pozneje ne opravijo.
5. člen
(limiti zavarovanja)
(1) Obseg vseh prevzetih in veljavnih obveznosti iz naslova
zavarovanja, aktivnega pozavarovanja in retrocesije, drugih poslov, garancij in
drugih jamstev, danih na podlagi 2. člena tega zakona, ko so te prevzete, ne
sme presegati zadnje uradno ugotovljene vrednosti letnega izvoza blaga in
storitev slovenskega gospodarstva, ob tem pa obseg novih obveznosti, prevzetih
v posameznem koledarskem letu, ne sme presegati 1/3 te zadnje uradno
ugotovljene vrednosti letnega izvoza.
(2) V zneske obsega prevzetih in veljavnih obveznosti iz
prejšnjega odstavka se iz poslov, za katere so bila dana zavarovalna kritja ali
druga jamstva ter zavezujoče obljube za zavarovanje na podlagi tega zakona,
vštevajo najvišje zavarovalne vsote in zneski drugih jamstev ter odobreni
limiti kupcev, dolžnikov ali garantov, zmanjšani za samopridržke, ki jih v
skladu z zavarovalnimi pogoji ali pogoji izdanih jamstev kot lastne deleže pri
škodah nosijo sami zavarovanci ali drugi beneficiarji.
(3) Ob določanju sredstev za kritje škod, za katere po tem
zakonu jamči Republika Slovenija, se v vsakoletnem zakonu, ki ureja izvrševanje
proračuna Republike Slovenije, lahko določijo tudi letni ali večletni največji
možni obsegi skupnih ali novih obveznosti, ki jih pooblaščena institucija lahko
prevzema z zavarovanjem na podlagi prvega odstavka 3. člena tega zakona.
(4) Do začetka veljavnosti vsakoletnega zakona, s katerim se
določijo novi limiti za naslednje obdobje, se upoštevajo limiti, določeni za
prejšnje obdobje.
6. člen
(nadzor)
(1) Nadzor nad izvajanjem tega zakona v delu, ki se nanaša na
izvajanje zavarovanja mednarodnih gospodarskih poslov, v okviru svojih
pristojnosti opravlja ministrstvo, pristojno za finance.
(2) Pooblaščena institucija mora o poslovanju po prvem odstavku
3. člena tega zakona voditi poslovne knjige ločeno od svojega drugega
poslovanja ter sestavljati in hraniti knjigovodske listine ter poslovno
dokumentacijo, vrednotiti bilančne postavke in sestavljati računovodske izkaze,
če ni drugače določeno, v skladu s predpisi o gospodarskih družbah ter ob
upoštevanju računovodskih in zavarovalnih standardov in načel ter splošnih
računovodskih predpostavk.
(3) Glede na naravo, lokacijo, trajanje, obseg, razpršenost
in intenziteto nemarketabilnih rizikov ter značilnosti zavarovanja in
izpostavljenost pred temi riziki v imenu in za račun države, lahko Agencija za
zavarovalni nadzor na predlog ministra oziroma ministrice, pristojnega oziroma
pristojne za finance, pooblaščeni instituciji predpiše posebna pravila in ukrepe
za obvladovanje rizikov, pravila o naložbah sredstev varnostnih rezerv,
upravljanju z likvidnostjo, posebne zavarovalne statistične standarde in
pravila o periodičnih in letnih poročilih ter reviziji, pri čemer se za vodenje
poslovnih knjig, poročanje o poslovanju in teh dejavnostih ter nadzor nad temi
dejavnostmi pooblaščene institucije smiselno uporabljajo določila predpisov o
zavarovalništvu.
III. FINANCIRANJE MEDNARODNE TRGOVINE IN INVESTICIJ
7. člen
(posli financiranja mednarodne trgovine in investicij)
Posli financiranja mednarodne trgovine in investicij, ki jih
po tem zakonu opravlja pooblaščena institucija, so:
-       
kreditni posli, s katerimi pooblaščena institucija udeležencem
mednarodne menjave in finančnim institucijam omogoča financiranje mednarodnih
gospodarskih poslov;
-       
program izravnave obresti (v nadaljnjem besedilu: PIO), s katerim
Republika Slovenija pooblaščeni instituciji in drugim udeležencem programa
jamči za kritje obrestnih in tečajnih rizikov pri financiranju mednarodnih
gospodarskih poslov.
8. člen
(kreditni posli)
(1) Kreditni posli po tem zakonu so:
-       
dajanje komercialnih in finančnih kreditov ter investicije v tujini za
delno ali popolno financiranje ali refinanciranje poslov mednarodne menjave in
investicij;
-       
druge oblike financiranja mednarodnih gospodarskih poslov.
(2) Instrumenti, ki se uporabljajo v zvezi s posli iz
prejšnjega odstavka, so:
-       
najemanje kreditov in izdajanje dolžniških vrednostnih papirjev;
-       
zavarovanje pred obrestnimi, tečajnimi in drugimi riziki, ki izhajajo iz
najetih posojil ali izdanih vrednostnih papirjev ter poslov financiranja
mednarodne menjave.
(3) Za najete kredite in izdane dolžniške vrednostne papirje
iz prve alinee prejšnjega odstavka lahko Republika Slovenija daje poroštva pod
naslednjimi pogoji:
-       
višina najetih kreditov in vrednost izdanih dolžniških vrednostnih
papirjev se določi v vsakoletnem zakonu, ki ureja izvrševanje proračuna
Republike Slovenije;
-       
ročnost kreditov in vrednostnih papirjev ne sme biti daljša od dvajsetih
let;
-       
stroški in obrestne mere najetih kreditov in izdanih vrednostnih
papirjev morajo biti primerljivi s stroški in obrestnimi merami enakovrstnih
kreditov, ki jih najema oziroma vrednostnih papirjev, ki jih izdaja Republika
Slovenija.
(4) Za zavarovanje poroštvenih obveznosti po tem zakonu
pooblaščena institucija in ministrstvo, pristojno za finance, skleneta pogodbo
o izdaji poroštva.
9. člen
(program izravnave obresti)
(1) Pooblaščena institucija opravlja posle iz druge alinee 7.
člena tega zakona v imenu in za račun Republike Slovenije, ločeno od svojega
drugega poslovanja, na podlagi posebne pogodbe o izvajanju PIO in upravljanju s
sredstvi rezerv PIO (v nadaljnjem besedilu: rezerve PIO).
(2) Začetna sredstva rezerv PIO se zagotovijo iz proračuna
Republike Slovenije. Sredstva rezerv PIO se lahko dopolnijo tudi zaradi kritja
drugih rizikov sprememb vrednosti valut ali pa se za kritje teh rizikov
oblikujejo posebne rezerve.
(3) Sredstva rezerv PIO se dopolnjujejo z vplačili
udeležencev programa (posojilodajalcev ali izdajateljev vrednostnih papirjev in
drugih finančnih instrumentov), ki financirajo mednarodne gospodarske posle, če
to narekujejo potrebe, pa tudi iz proračuna Republike Slovenije ali drugih
rednih in izrednih virov. Sredstva rezerv PIO se uporabljajo za pokrivanje
morebitnih izgub udeležencev programa izravnave obresti zaradi sprememb
variabilnih pasivnih in fiksnih aktivnih obrestnih mer ter izgub zaradi
tečajnih in drugih rizikov sprememb vrednosti valut.
10. člen
(nadzor)
(1) Nadzor nad izvajanjem tega zakona v delu, ki se nanaša na
kreditne posle, ki jih opravlja pooblaščena institucija, opravlja Banka
Slovenije. V postopku nadzora se smiselno uporabljajo določbe predpisov, ki
urejajo nadzor nad bankami.
(2) Za zadolževanja, za katera so bila izdana poroštva
Republike Slovenije na podlagi tretjega odstavka 8. člena tega zakona in o
financiranju poslov mednarodne trgovine in naložbe iz teh virov sredstev, mora
pooblaščena institucija voditi poslovne knjige in sestavljati ter hraniti
knjigovodske listine in poslovno dokumentacijo, vrednotiti knjigovodske podatke
in sestavljati računovodske izkaze, če ni drugače določeno, v skladu s predpisi
o gospodarskih družbah in drugimi predpisi, ki veljajo za banke, ter ob
upoštevanju računovodskih in bančnih standardov in načel ter splošnih
računovodskih predpostavk.
(3) Posli financiranja mednarodne trgovine in investicij iz
virov sredstev, za katera so bila dana poroštva na podlagi tretjega odstavka 8.
člena tega zakona, se ne upoštevajo pri izračunavanju kapitalske ustreznosti,
izpostavljenosti in rezervacij pooblaščene institucije.
(4) Za poročanje o dejavnostih financiranja mednarodne
trgovine in investicij ter nadzor nad tem poslovanjem in dejavnostmi
financiranja po tem zakonu se smiselno uporabljajo določila predpisov o
bančništvu.
(5) Nadzor nad izvajanjem tega zakona v delu, ki se nanaša na
izvajanje PIO, opravlja ministrstvo, pristojno za finance.
IV. POOBLAŠČENA INSTITUCIJA IN KOMISIJA ZA POSPEŠEVANJE
MEDNARODNE MENJAVE
11. člen
(prenehal
veljati)
12. člen
(pogodbe)
(1) Pogodbo iz prvega odstavka 3. člena tega zakona skleneta
ministrstvo, pristojno za finance in pooblaščena institucija. V pogodbi se
določi način izvajanja storitev iz 2. člena tega zakona, nadomestila in
opravnine pooblaščeni instituciji za izvajanje teh storitev, nadomestila za
stroške v zvezi z izvajanjem nalog na podlagi tega zakona, uporaba in
upravljanje s sredstvi varnostnih rezerv iz 4. člena tega zakona ter poročanje
o opravljanju teh dejavnosti pooblaščene institucije.
(2) (prenehal
veljati)
(3) Pogodbo iz prvega odstavka 9. člena tega zakona skleneta
ministrstvo, pristojno za finance in pooblaščena institucija. V pogodbi se
določi način izvajanja PIO in upravljanja s sredstvi rezerv PIO ter nadomestila
za izvajanje PIO.
13. člen
(komisija za pospeševanje mednarodne menjave)
(1) Za koordinacijo delovanja pristojnih državnih in drugih
organov ter institucij pri izvajanju tega zakona in delovanju sistema
zavarovanja in financiranja mednarodnih gospodarskih poslov v Republiki
Sloveniji ter za učinkovito izvajanje zavarovanja in financiranja poslov
mednarodne trgovine in investicij, vlada imenuje Komisijo za pospeševanje
mednarodne menjave (v nadaljnjem besedilu: komisija).
(2) Komisijo lahko poleg predstavnikov oziroma predstavnic
ministrstev sestavljajo tudi predstavniki oziroma predstavnice drugih
institucij.
(3) Člani komisije morajo varovati uradne, poslovne in druge
skrivnosti, ki so jih zvedeli pri opravljanju njihovih funkcij, pisno morajo
naznaniti svoje neposredne ali posredne povezave in interese, ki bi lahko
vplivali na njihovo odločanje glede na pristojnosti komisije in lahko v zvezi z
odločanjem o takih poslih zahtevajo svojo izločitev iz obravnave ali odločanja
o teh zadevah.
14. člen
(pristojnosti komisije)
(1) Komisija redno spremlja poslovanje pooblaščene
institucije na področjih, ki so predmet urejanja tega zakona, obravnava poročila
in daje ministrstvu, pristojnemu za finance, mnenje k poročilom pooblaščene
institucije o teh dejavnostih.
(2) Komisija daje za poslovanje, ki ga pooblaščena
institucija izvaja na podlagi pooblastil iz prvega odstavka 3. člena in pogodbe
o zastopanju iz prvega odstavka 12. člena tega zakona, soglasja k:
-       
splošnim pogojem zavarovanja pred nemarketabilnimi riziki;
-       
politikam zavarovanja v posameznih državah ali skupinah držav;
-       
cenikom za zavarovanje pred nemarketabilnimi riziki.
(3) Komisija odloča o predlogih pooblaščene institucije o
sklepanju zavarovalnih poslov in izdajanju zavezujočih obljub za zavarovanje iz
prvega odstavka 2. člena tega zakona, ki presegajo 5 milijonov EUR ali njihovo
tolarsko protivrednost ter o poslih, ki jih pooblaščena institucija opravlja na
podlagi tretjega odstavka 2. člena tega zakona, ki presegajo 10 milijonov EUR
ali njihovo tolarsko protivrednost.
(4) Komisija daje na zahtevo pooblaščene institucije mnenja
na njena periodična in letna poročila o poslovanju na podlagi tega zakona, na
njeno zahtevo pa daje tudi mnenja, soglasja ali odloča tudi o drugem
poslovanju, ki ga pooblaščena institucija izvaja na podlagi pooblastil iz
prvega odstavka 3. člena tega zakona, in to predvsem glede sprejemanja in
uporabe posebnih pogojev zavarovanja, politike zavarovanja, zlasti limitov
zavarovanja, glede sklepanja in pogojev zavarovanja posameznih zavarovalnih in
drugih poslov, upravljanja s sredstvi varnostnih rezerv in riziki, prevzetimi v
zavarovanje, sklepanja sporazumov in odnosov s finančnimi in drugimi
institucijami, reprogrami, izterjavami ter likvidacijami škod in o opravljanju
drugih poslov po pooblastilu Republike Slovenije in podobno.
(5) Komisija pooblaščeni instituciji daje soglasja k:
-       
temeljem poslovne politike s pogoji financiranja poslov mednarodne
trgovine in investicij, ki jih pooblaščena institucija izvaja z viri, ki jih je
pridobila na podlagi poroštev Republike Slovenije iz tretjega odstavka 8. člena
tega zakona; (prenehala
veljati)
-       
merilom ter pravilom o kritju ter izravnavi rizikov sprememb vrednosti
valut po programu iz druge alinee 7. člena tega zakona in k pravilom o uporabi
in upravljanju s sredstvi rezerv PIO.
15. člen
(poročanje)
(1) Vlada enkrat letno poroča Državnemu zboru Republike Slovenije
o izvajanju tega zakona.
(2) Mnenje komisije k poročilom pooblaščene institucije, ki
ga komisija daje ministrstvu, pristojnemu za finance, je sestavni del poročila
iz prejšnjega odstavka.

Zakon o zavarovanju in financiranju
mednarodnih gospodarskih poslov – ZZFMGP (Uradni list RS, št. 2/04) vsebuje naslednje prehodne in
končne določbe:
»V. PREHODNE IN KONČNE DOLOČBE
16. člen
(uskladitev sistema
zavarovanja in financiranja izvoza)
(1) Komisijo iz 13. člena tega zakona vlada imenuje v roku 30
dni od uveljavitve tega zakona.
(2) Ministrstvo, pristojno za finance, v roku šestih mesecev
od uveljavitve tega zakona izda predpise iz tretjega odstavka 10. člena tega
zakona.
17. člen
(razveljavitev predpisov in
začasna uporaba določb razveljavljenih predpisov)
(1) Z dnem, ko začne veljati ta zakon prenehata veljati Zakon
o družbi za zavarovanje in financiranje izvoza Slovenije (Uradni list RS, št.
32/92, 37/95, 34/96, 31/97 in 99/99) in zakon o poroštvih Republike Slovenije
za zadolževanje za potrebe financiranja izvoza (Uradni list RS, št. 20/98).
(2) Ne glede na prvi odstavek tega člena, zakonska jamstva
Republike Slovenije iz 17. člena Zakona o družbi za zavarovanje in financiranje
izvoza Slovenije za obveznosti Slovenske izvozne družbe, d.d., Ljubljana (v
nadaljnjem besedilu: SID) iz naslova zavarovalnih pogodb in izdanih garancij,
ki jih je SID sklenila ali izdala do uveljavitve tega zakona, veljajo do izteka
obveznosti, za katera so bila zakonska jamstva dana.
(3) Ne glede na prvi odstavek tega člena, garancije in
poroštva, ki jih je Republika Slovenija izdala za SID na podlagi drugega
odstavka 17. člena zakona o družbi za zavarovanje in financiranje izvoza
Slovenije ter zakona o poroštvih Republike Slovenije za zadolževanje za potrebe
financiranja izvoza, veljajo do izteka danih jamstvenih obveznosti.
(4) Komisija za pospeševanje izvoza, imenovana na podlagi 27.
člena zakona o družbi za zavarovanje in financiranje izvoza Slovenije, opravlja
svoje naloge do imenovanja komisije iz 13. člena tega zakona.
(5) Sprejeta pravila, pogoji in drugi akti ter sklepi
Komisije za pospeševanje izvoza in drugih pooblaščenih organov SID na področju
njenega poslovanja za račun Republike Slovenije ostanejo v veljavi do
uveljavitve novih, sprejetih na podlagi tega zakona.
(6) Z dnem uveljavitve tega zakona SID nadaljuje s
poslovanjem. SID mora z dnem uveljavitve tega zakona pričeti z usklajevanjem
svojega poslovanja, ki ni zavarovalniško poslovanje in ki ni predmet urejanja
tega zakona, s predpisi, ki urejajo poslovanje bank, in se z njimi dokončno
uskladiti najkasneje do 31. decembra 2006. Banka Slovenije predpiše podrobnejši
način in roke postopnega usklajevanja poslovanja SID s predpisi, ki urejajo
poslovanje bank.
(7) Banka Slovenije nadzira usklajevanje poslovanja SID z
določbami predpisov, ki urejajo poslovanje bank. Za nadzor se smiselno
uporabljajo določbe XI. poglavja in določbe šestega do osmega odstavka 240.
člena zakona o bančništvu (Uradni list RS, št. 110/2003).
(8) SID mora svoj status in dejavnosti v zvezi z
zavarovalnimi posli za lasten račun uskladiti s predpisi, ki urejajo delovanje
zavarovalnic, najkasneje do 31. decembra 2004.
(9) Do uskladitve SID iz šestega, sedmega in osmega odstavka
tega člena se za njeno poslovanje, ki ni predmet urejanja tega zakona, smiselno
uporabljajo predpisi, ki so za ta področja veljali za SID do uveljavitve tega
zakona. Predpisi, ki so veljali za SID za področja, ki jih urejata tretji
odstavek 6. člena in tretji odstavek 10. člena tega zakona, se smiselno
uporabljajo do uveljavitve predpisov, izdanih na podlagi tega zakona.
(10) Do podelitve pooblastil iz 11. člena tega zakona je
pooblaščena institucija po tem zakonu SID. Sredstva varnostnih in posebnih
varnostnih rezerv, ki jih je SID upravljala na podlagi zakona o družbi za
zavarovanje in financiranje izvoza Slovenije, se od dneva uveljavitve tega
zakona upravljajo na podlagi določil 4. člena tega zakona in se uporabljajo
tudi za izpolnjevanje pravic in obveznosti, ki jih je SID sklenila za račun države
do uveljavitve tega zakona.
(11) Ministrstvo, pristojno za finance, mora v roku treh let
od izteka roka iz šestega odstavka tega člena izvesti javni natečaj iz 11.
člena tega zakona. Minister oziroma ministrica, pristojen oziroma pristojna za
finance, mora obvestiti SID o nameri objave javnega natečaja najmanj dve leti
pred pričetkom postopka za začetek javnega natečaja.
18. člen
(začetek veljavnosti zakona)
Ta zakon začne veljati trideseti dan po objavi v Uradnem
listu Republike Slovenije.«.

Zakon o Slovenski izvozni in razvojni banki –
ZSIRB (Uradni list RS, št. 56/08) spreminja 17. člen zakona tako, da
se glasi:
»17. člen
(razveljavitev predpisov in
začasna uporaba določb razveljavljenih predpisov)
(1) Z dnem, ko začne veljati ta zakon prenehata veljati Zakon
o družbi za zavarovanje in financiranje izvoza Slovenije (Uradni list RS, št.
32/92, 37/95, 34/96, 31/97 in 99/99) in zakon o poroštvih Republike Slovenije
za zadolževanje za potrebe financiranja izvoza (Uradni list RS, št. 20/98). 
(2) Ne glede na prvi odstavek tega člena, zakonska jamstva
Republike Slovenije iz 17. člena Zakona o družbi za zavarovanje in financiranje
izvoza Slovenije za obveznosti Slovenske izvozne družbe, d.d., Ljubljana (v
nadaljnjem besedilu: SID) iz naslova zavarovalnih pogodb in izdanih garancij,
ki jih je SID sklenila ali izdala do uveljavitve tega zakona, veljajo do izteka
obveznosti, za katera so bila zakonska jamstva dana. 
(3) Ne glede na prvi odstavek tega člena, garancije in
poroštva, ki jih je Republika Slovenija izdala za SID na podlagi drugega
odstavka 17. člena zakona o družbi za zavarovanje in financiranje izvoza
Slovenije ter zakona o poroštvih Republike Slovenije za zadolževanje za potrebe
financiranja izvoza, veljajo do izteka danih jamstvenih obveznosti. 
(4) Komisija za pospeševanje izvoza, imenovana na podlagi 27.
člena zakona o družbi za zavarovanje in financiranje izvoza Slovenije, opravlja
svoje naloge do imenovanja komisije iz 13. člena tega zakona. 
(5) Sprejeta pravila, pogoji in drugi akti ter sklepi
Komisije za pospeševanje izvoza in drugih pooblaščenih organov SID na področju
njenega poslovanja za račun Republike Slovenije ostanejo v veljavi do
uveljavitve novih, sprejetih na podlagi tega zakona. 
(6) Z dnem uveljavitve tega zakona SID nadaljuje s
poslovanjem. SID mora z dnem uveljavitve tega zakona pričeti z usklajevanjem
svojega poslovanja, ki ni zavarovalniško poslovanje in ki ni predmet urejanja
tega zakona, s predpisi, ki urejajo poslovanje bank, in se z njimi dokončno
uskladiti najkasneje do 31. decembra 2006. Banka Slovenije predpiše podrobnejši
način in roke postopnega usklajevanja poslovanja SID s predpisi, ki urejajo
poslovanje bank. 
(7) Banka Slovenije nadzira usklajevanje poslovanja SID z
določbami predpisov, ki urejajo poslovanje bank. Za nadzor se smiselno
uporabljajo določbe XI. poglavja in določbe šestega do osmega odstavka 240.
člena zakona o bančništvu (Uradni list RS, št. 110/2003). 
(8) SID mora svoj status in dejavnosti v zvezi z
zavarovalnimi posli za lasten račun uskladiti s predpisi, ki urejajo delovanje
zavarovalnic, najkasneje do 31. decembra 2004. 
(9) Do uskladitve SID iz šestega, sedmega in osmega odstavka
tega člena se za njeno poslovanje, ki ni predmet urejanja tega zakona, smiselno
uporabljajo predpisi, ki so za ta področja veljali za SID do uveljavitve tega
zakona. Predpisi, ki so veljali za SID za področja, ki jih urejata tretji
odstavek 6. člena in tretji odstavek 10. člena tega zakona, se smiselno
uporabljajo do uveljavitve predpisov, izdanih na podlagi tega zakona. 
(10) Do podelitve pooblastil iz 11. člena tega zakona je
pooblaščena institucija po tem zakonu SID. Sredstva varnostnih in posebnih
varnostnih rezerv, ki jih je SID upravljala na podlagi zakona o družbi za
zavarovanje in financiranje izvoza Slovenije, se od dneva uveljavitve tega
zakona upravljajo na podlagi določil 4. člena tega zakona in se uporabljajo
tudi za izpolnjevanje pravic in obveznosti, ki jih je SID sklenila za račun
države do uveljavitve tega zakona. (delno prenehal veljati)
(11) (prenehal veljati).«;
ter vsebuje naslednjo končno določbo:
»21. člen
(začetek veljavnosti
zakona)
Ta zakon začne veljati petnajsti dan po objavi v Uradnem
listu Republike Slovenije, uporablja pa se od dneva, ko Republika Slovenija
postane edini delničar SID banke.«.

Zakon o spremembi in dopolnitvah Zakona o
zavarovanju in financiranju mednarodnih gospodarskih poslov – ZZFMGP-A (Uradni
list RS, št. 82/15) vsebuje naslednji prehodni in
končno določbo:
»PREHODNI IN KONČNA DOLOČBA
3. člen
(izdaja predpisov)
Minister, pristojen za finance, v šestih mesecih od
uveljavitve tega zakona izda predpis iz devetega odstavka 4. člena zakona.
4. člen
(sklepanje poslov programa
izravnave obresti)
S spremembo obstoječe pogodbe o izvajanju programa izravnave
obresti (PIO) z dne 29. 12. 2011 se pogodbeni stranki dogovorita, da
pooblaščena institucija nove posle iz druge alinee 7. člena zakona sklepa
najdlje do 31. 12. 2015.
5. člen
(začetek veljavnosti
zakona)
Ta zakon začne veljati petnajsti dan po objavi v Uradnem
listu Republike Slovenije.«.