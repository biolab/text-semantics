1. člen
Republika Slovenija daje poroštvo za
obveznosti Družbe za avtoceste v Republiki Sloveniji d.d. (v nadaljnjem
besedilu: DARS, d.d.) iz naslova kreditov oziroma izdaje dolžniških vrednostnih
papirjev, do skupne višine 360,00 mio evrov glavnic s pripadajočimi obrestmi in
drugimi stroški, v tolarski protivrednosti ali protivrednosti katerekoli druge
valute po srednjem tečaju Banke Slovenije na dan sklenitve kreditnih pogodb
oziroma izdaje dolžniških vrednostnih papirjev.
DARS, d.d., lahko najame kredite oziroma
izda dolžniške vrednostne papirje iz prejšnjega odstavka pod naslednjimi
pogoji:
-       
sredstva se lahko črpajo v več obrokih do konca leta 2009;
-       
rok odplačila je največ 20 let od dneva začetka veljavnosti tega zakona;
-       
stroški, povezani s pripravo oziroma izdajo dolžniških vrednostnih
papirjev, ne smejo presegati 0,6% vrednosti izdaje, pri čemer se kot stroški
izdaje štejejo stroški storitev organizacije in prevzema tveganja celotne
izdaje ter stroški zunanjih svetovalcev, ne pa tudi stroški borze, Agencije za
trg vrednostnih papirjev in Klirinško depotne družbe d.d.;
-       
stroški, povezani s pripravo in odobritvijo posameznega kredita, ne
smejo presegati 0,2% vrednosti kredita;
-       
obrestna mera kreditov mora biti primerljiva obrestnim meram za podobne
kredite z državnim poroštvom, najete istega leta;
-       
pri izdaji dolžniških vrednostnih papirjev morajo biti pogoji
zadolževanja primerljivi s pogoji primerljivih državnih vrednostnih papirjev,
izdanih istega leta.
Obveznosti DARS, d.d. po tem zakonu se
lahko refinancirajo z državnim poroštvom pod pogojem, da zapadlosti
refinanciranih obveznosti ne presegajo končnih zapadlosti obveznosti, ki se
refinancirajo in, da so pogoji novih obveznosti ugodnejši ali najmanj enaki pogojem
obveznosti, ki se refinancirajo. Soglasje k posameznemu zadolževanju in
refinanciranju po tem zakonu daje ministrstvo, pristojno za finance, potem ko
preveri, ali so izpolnjeni vsi pogoji iz tega zakona.
Sredstva kreditov oziroma dolžniških
vrednostnih papirjev iz prvega odstavka se namenijo za financiranje gradnje
avtocestnih odsekov Lendava–Pince, Nova Zrkovska c. km 0,87- km 3,8, Navezava
na Luko Koper I. Faza, Koper–Izola, Vrba–Peračica, Lešnica–Kronovo in
Hajdina–Ptuj v skladu z dinamiko, opredeljeno v Resoluciji o nacionalnem
programu izgradnje avtocest v Republiki Sloveniji (Uradni list RS, št. 50/04)
in letnih planih razvoja in obnavljanja avtocest.
2. člen
Če DARS, d.d., ne bo poravnal obveznosti iz
naslova najetih kreditov, za katere je Republika Slovenija dala poroštvo po tem
zakonu, bo Republika Slovenija na podlagi pisnega poziva kreditodajalca
poravnala zapadle obveznosti namesto DARS, d.d.
3. člen
Če DARS, d.d., ne bo sposoben poravnati
obveznosti iz naslova izdanih dolžniških vrednostnih papirjev, za katere je
Republika Slovenija dala poroštvo po tem zakonu, bo Republika Slovenija na
podlagi predhodnega pisnega poziva DARS, d.d. poroku, na dan zapadlosti
posamezne obveznosti poravnala zapadlo obveznost zakonitemu imetniku
dolžniškega vrednostnega papirja namesto DARS, d.d..
Republika Slovenija in DARS, d.d.,
podrobneje opredelita vsebino in obliko poziva iz prejšnjega odstavka tega
člena s pogodbo.
Pogodbo iz prejšnjega odstavka tega člena
sklene v imenu in za račun Republike Slovenije minister, pristojen za finance,
v roku 90 dni po izdaji dolžniških vrednostnih papirjev s strani DARS, d.d.
4. člen
Obseg izdajanja poroštev Republike
Slovenije iz 1. člena tega zakona se zmanjšuje z vsakokratnim zneskom najetega
kredita oziroma izdanih dolžniških vrednostnih papirjev, za katerega bo dano
poroštvo Republike Slovenije.
5. člen
V primeru zadolžitve s krediti sklene
pogodbe o poroštvu s kreditodajalci v imenu in za račun Republike Slovenije
minister, pristojen za finance.
V primeru zadolžitve z izdajo dolžniških
vrednostnih papirjev izda poroštveno izjavo v imenu in za račun Republike
Slovenije minister, pristojen za finance.
6. člen
Ministrstvo, pristojno za finance, skrbi za
izvajanje tega zakona ter vseh pravic in obveznosti Republike Slovenije, ki iz
njega izhajajo.
7. člen
Sredstva za izpolnitev poroštvenih
obveznosti Republike Slovenije iz tega zakona se zagotavljajo v proračunu Republike
Slovenije.
8. člen
Če Republika Slovenija izpolni poroštveno
obveznost po tem zakonu, pridobi pravico regresiranja izplačanih zneskov od
DARS, d.d., skupaj z vsemi stroški, ki so v zvezi s tem nastali.
Pravico do regresiranja Republika Slovenija
uresniči iz sredstev po vseh virih, ki so namenjeni izgradnji avtocest v
Republiki Sloveniji.
9. člen
V roku 90 dni po sklenitvi poroštvene
pogodbe oziroma izdaji poroštvene izjave skleneta DARS, d.d., ter v imenu in za
račun Republike Slovenije minister, pristojen za finance, pogodbo, s katero
uredita način zavarovanja poroštva Republike Slovenije.
10. člen
Ta zakon začne veljati naslednji dan po
objavi v Uradnem listu Republike Slovenije.
Št. 440-03/05-140/1
Ljubljana, dne 28. julija 2005.
EPA 379-IV
Predsednik
Državnega zbora
Republike Slovenije
France Cukjati, dr. med. l. r.