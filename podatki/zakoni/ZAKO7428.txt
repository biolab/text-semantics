1. SPLOŠNE DOLOČBE
1. člen
(predmet zakona)
(1) Ta zakon ureja:
1.     
vzpostavitev in delovanje sistema jamstva za vloge pri bankah;
2.     
pristojnosti in naloge Banke Slovenije pri izvajanju nalog in pooblastil
organa za jamstvo vlog;
3.     
nadzor nad izpolnjevanjem obveznosti v zvezi s sistemom jamstva za
vloge.
(2) Ta zakon se ne uporablja za SID – Slovensko izvozno in
razvojno banko, d. d., Ljubljana, ki je ustanovljena kot pooblaščena specializirana
slovenska spodbujevalna izvozna in razvojna banka na podlagi zakona, ki ureja
Slovensko izvozno in razvojno banko.
2. člen
(prenos aktov Evropske unije)
S tem zakonom se v slovenski pravni red prenaša Direktiva
2014/49/EU Evropskega parlamenta in Sveta z dne 16. aprila 2014 o sistemih
jamstva za vloge (UL L št. 173 z dne 12. junija 2014, str. 149),
zadnjič popravljena s Popravkom (UL L št. 309 z dne 30. oktobra 2014,
str. 37), (v nadaljnjem besedilu: Direktiva 2014/49/EU).
3. člen
(pojmi)
(1) Pojmi, uporabljeni v tem zakonu, imajo naslednji pomen:
1.     
»banka« je banka ali hranilnica, kot je opredeljena v zakonu, ki ureja
bančništvo;
2.     
»EU podružnica« je podružnica, ki jo v skladu z zakonom, ki ureja
bančništvo, v Republiki Sloveniji ustanovi banka tretje države;
3.     
»kolektivni naložbeni podjem« je investicijski sklad, kot je opredeljen
v zakonu, ki ureja investicijske sklade in družbe za upravljanje;
4.     
»organ za jamstvo vlog« je subjekt javnega ali zasebnega prava, ki je v
državi članici ali tretji državi pooblaščen in odgovoren za upravljanje sistema
jamstva za vloge, ki je vzpostavljen v tej državi, ter za nadzor nad tem
sistemom v skladu z nacionalno zakonodajo te države;
5.     
»organ za reševanje« je organ države članice, ki je pooblaščen in
odgovoren za uporabo instrumentov za reševanje in izvajanje pooblastil za
reševanje tako kot je določeno v Direktivi 2014/59/EU Evropskega parlamenta in
Sveta z dne 15. maja 2014 o vzpostavitvi okvira za sanacijo ter reševanje
kreditnih institucij in investicijskih podjetij ter o spremembi Šeste direktive
Sveta 82/891/EGS ter direktiv 2001/24/ES, 2002/47/ES, 2004/25/ES, 2005/56/ES,
2007/36/ES, 2011/35/EU, 2012/30/EU in 2013/36/EU in uredb (EU)
št. 1093/2010 ter (EU) št. 648/2012 Evropskega parlamenta in Sveta
(UL L št. 173 z dne 12. junija 2014, str. 190), zadnjič spremenjeni
z Direktivo 2019/2162/EU Evropskega parlamenta in Sveta z dne 27. novembra
2019 o izdajanju kritih obveznic in javnem nadzoru kritih obveznic ter o
spremembi direktiv 2009/65/ES in 2014/59/EU (UL L št. 328 z dne
18. decembra 2019, str. 29), zadnjič popravljeni s Popravkom (UL L št. 283
z dne z dne 31. avgusta 2020, str. 2), (v nadaljnjem besedilu:
Direktiva 2014/59/EU) in Uredbi (EU) št. 806/2014 Evropskega parlamenta in
Sveta z dne 15. julija 2014 o določitvi enotnih pravil in enotnega
postopka za reševanje kreditnih institucij in določenih investicijskih podjetij
v okviru enotnega mehanizma za reševanje in enotnega sklada za reševanje ter
spremembi Uredbe (EU) št. 1093/2010 (UL L št. 225 z dne
30. julija 2014, str. 1), zadnjič popravljeni s Popravkom (UL L št. 154
z dne 12. junija 2019, str. 48), vključno z enotnim odborom za reševanje,
kadar izvaja pristojnosti in naloge organa za reševanje, ter v Republiki
Sloveniji pomeni Banko Slovenije, kadar izvaja pristojnosti in naloge v zvezi z
reševanjem na podlagi predpisov, ki v pravni red Republike Slovenije prenašajo
Direktivo 2014/59/EU;
6.     
»plačilni račun« je račun, kot je opredeljen v zakonu, ki ureja plačilne
storitve, storitve izdajanja elektronskega denarja in plačilne sisteme;
7.     
»pokojninska družba« je družba, kot je opredeljena v zakonu, ki ureja
pokojninsko in invalidsko zavarovanje;
8.     
»pokojninski sklad« je sklad, kot je opredeljen v zakonu, ki ureja
pokojninsko in invalidsko zavarovanje;
9.     
»pozavarovalnica« je pozavarovalnica, kot je opredeljena v zakonu, ki
ureja zavarovalništvo;
10.  
»prisilno prenehanje« so ukrepi in postopki, ki jih v skladu s predpisi,
ki urejajo prisilno prenehanje bank, izvede Banka Slovenije;
11.  
»reševanje« je uporaba instrumentov in pooblastil za reševanje, ki jih v
skladu s predpisi, ki v pravni red Republike Slovenije prenašajo Direktivo
2014/59/EU, v zvezi z banko izvede Banka Slovenije;
12.  
»sistem jamstva za vloge« je sistem, ki ga država članica na svojem
ozemlju ustanovi ali uradno priznava kot sistem za zagotavljanje jamstva
zajamčenih vlog v skladu z Direktivo 2014/49/EU;
13.  
»skrbniški račun« je račun, ki ga odpre določena pooblaščena oseba za
račun ene ali več oseb kot dejanskih upravičencev, pri čemer se sredstva na tem
računu v skladu z zakonom obravnavajo ločeno od drugih sredstev pooblaščene
osebe;
14.  
»skupni račun« je račun, ki je odprt v imenu vsaj dveh oseb in na
katerem s sredstvi lahko samostojno ali skupaj razpolagata vsaj dve osebi kot
dejanska upravičenca;
15.  
»tretja država« je država, ki ni država članica Evropske unije;
16.  
»vlagatelj« je imetnik ali imetnica vloge, v primeru skupnega računa pa
vsak od imetnikov vloge;
17.  
»zavarovalnica« je zavarovalnica, kot je opredeljena v zakonu, ki ureja
zavarovalništvo;
18.  
»zavarovalni holding« je zavarovalni holding, kot je opredeljen v
zakonu, ki ureja zavarovalništvo.
(2) Drugi pojmi, uporabljeni v tem zakonu, imajo enak pomen
kot v zakonu, ki ureja bančništvo, ali v Uredbi (EU) št. 575/2013
Evropskega parlamenta in Sveta z dne 26. junija 2013 o bonitetnih zahtevah
za kreditne institucije in investicijska podjetja ter o spremembi Uredbe (EU)
št. 648/2012 (UL L št. 176 z dne 27. junija 2013, str. 1),
zadnjič spremenjeni z Izvedbeno uredbo Komisije (EU) 2021/1043 z dne
24. junija 2021 o podaljšanju prehodnih določb iz Uredbe (EU)
št. 575/2013 Evropskega parlamenta in Sveta v zvezi s kapitalskimi
zahtevami za izpostavljenosti do centralnih nasprotnih strank (UL L
št. 225 z dne 25. junija 2021, str. 52), zadnjič popravljeni s
Popravkom Uredbe (EU) 2017/2401 Evropskega parlamenta in Sveta z dne
12. decembra 2017 o spremembi Uredbe (EU) št. 575/2013 o bonitetnih
zahtevah za kreditne institucije in investicijska podjetja (UL L št. 406 z
dne 3. decembra 2020, str. 67), (v nadaljnjem besedilu: Uredba (EU)
št. 575/2013), razen če je v tem zakonu določeno drugače.
4. člen
(sistem jamstva za vloge)
(1) Sistem jamstva za vloge je sistem, ki ga v skladu s tem
zakonom vzpostavi in upravlja Banka Slovenije in ki zagotavlja jamstvo za vloge
vlagatelja v primeru nerazpoložljivosti vlog pri banki z izplačilom kritja
zajamčenih vlog vlagateljem ali z drugimi ukrepi, s katerimi se ohranja dostop
vlagateljev do zajamčenih vlog v primeru reševanja ali prisilnega prenehanja
banke.
(2) Sistem jamstva za vloge vključuje:
1.     
vzpostavitev in upravljanje sklada za jamstvo vlog pri Banki Slovenije;
2.     
postopke za izplačilo kritja zajamčenih vlog vlagateljem z uporabo
sredstev sklada za jamstvo vlog;
3.     
postopke pri financiranju ukrepov reševanja ali prisilnega prenehanja,
ki se izvedejo v skladu s predpisi o reševanju in prisilnem prenehanju bank ter
zagotavljajo vlagateljem ohranitev dostopa do zajamčenih vlog.
(3) Ne glede na prvi odstavek tega člena je sistem jamstva za
vloge po tem zakonu tudi sistem jamstva za vloge, ki nastane z združitvijo
sistema jamstva za vloge iz prvega odstavka tega člena s sistemi jamstva za vloge,
ki so ustanovljeni v drugih državah članicah in izpolnjujejo pogoje iz
Direktive 2014/49/EU, ali z ustanovitvijo čezmejnega sistema jamstva za vloge.
(4) Določbe tega zakona, ki se nanašajo na aktivnosti Banke
Slovenije kot upravljavca sistema jamstva za vloge v Republiki Sloveniji, se
smiselno uporabljajo tudi za upravljanje združenih ali čezmejnih sistemov
jamstva za vloge, če se ti ustanovijo v skladu s prejšnjim odstavkom in 6.
točko drugega odstavka 21. člena tega zakona.
5. člen
(organ za jamstvo vlog)
(1) Naloge in pristojnosti v zvezi s sistemom jamstva za
vloge kot organ Republike Slovenije za jamstvo vlog izvaja Banka Slovenije.
(2) Banka Slovenije z internimi pravili določi organizacijsko
ureditev glede izvajanja nalog in pristojnosti v zvezi s sistemom jamstva za
vloge tako, da se prepreči nastanek nasprotja interesov med nalogami, ki jih
izvaja Banka Slovenije glede upravljanja sistema jamstva za vloge ter drugimi
nalogami, ki jih opravlja Banka Slovenije na podlagi tega zakona ali drugih predpisov.
(3) Banka Slovenije objavi organizacijsko ureditev in interna
pravila na svoji spletni strani.
6. člen
(člani sistema jamstva za vloge)
(1) Člani sistema jamstva za vloge so:
1.     
banke s sedežem v Republiki Sloveniji, ki so pridobile dovoljenje za opravljanje
bančnih storitev v skladu z zakonom, ki ureja bančništvo;
2.     
banke tretje države, ki so v skladu z zakonom, ki ureja bančništvo,
pridobile dovoljenje za ustanovitev EU podružnice v Republiki Sloveniji, kadar
je EU podružnica pod pogoji, ki so določeni v 54. členu tega zakona,
vključena v sistem jamstva za vloge po tem zakonu.
(2) Člani sistema jamstva za vloge jamčijo za vloge, ki so
jih vlagatelji vplačali pri katerikoli banki ali EU podružnici, ki je vključena
v sistem jamstva za vloge v Republiki Sloveniji v skladu s 54. členom tega
zakona.
(3) Določbe tega zakona, ki se nanašajo na banke, se
uporabljajo tudi za banke tretje države v zvezi s poslovanjem EU podružnice, če
ni v zakonu za te banke določeno drugače.
(4) Banki preneha članstvo v sistemu jamstva za vloge, če je
banki ali EU podružnici v skladu z določbami zakona, ki ureja bančništvo,
odvzeto dovoljenje za opravljanje bančnih storitev na območju Republike
Slovenije ali če ji je to prenehalo.
(5) Vloge, ki obstajajo na dan prenehanja članstva banke v
sistemu jamstva za vloge, so tudi po prenehanju še naprej upravičene do jamstva
po tem zakonu.
7. člen
(vloga)
(1) Vloga je skupno stanje vseh terjatev posameznega
vlagatelja do banke, ki izhajajo iz kakršnega koli pozitivnega stanja, ki je
posledica sredstev, ostalih na računu, ali začasnih stanj, ki so posledica
običajnih bančnih transakcij, in ki jih mora banka vrniti v skladu z veljavnimi
zakonskimi in pogodbenimi pogoji, vključno s pogodbo o vodenju transakcijskega
računa, hranilno vlogo, denarnim depozitom ter potrdilom o depozitu in
blagajniškim zapisom, kadar sta izdana kot imenski vrednostni papir.
(2) Terjatve posameznega vlagatelja do banke se za namene
tega zakona upoštevajo pri izračunu vloge tudi, če so vplačane pri podružnici
banke v drugi državi članici ali v zvezi z neposrednim opravljanjem storitev
banke v drugi državi članici in ne glede na valuto posamezne terjatve. Terjatve
posameznega vlagatelja do banke, ki so vplačane pri podružnici banke v tretji
državi, se na podlagi tega zakona upoštevajo pri izračunu vloge posameznega
vlagatelja, razen če je banka v zvezi z vlogami, ki se vplačajo pri podružnici
banke v tretji državi, vključena v sistem jamstva za vloge, ki je vzpostavljen
v tej tretji državi.
(3) Ne glede na prvi in drugi odstavek tega člena se kot
vloga ne štejejo terjatve, ki imajo eno od naslednjih lastnosti:
1.     
izhajajo iz finančnih instrumentov, kot so opredeljeni v zakonu, ki
ureja trg finančnih instrumentov, razen če gre za varčevalni produkt, katerega
obstoj je mogoče dokazati z ustreznim potrdilom, ki se glasi na ime, in ki
obstaja 2. julija 2014;
2.     
glavnica se ne izplača po nominalni vrednosti;
3.     
glavnica se izplača v nominalni vrednosti samo, če obstaja poroštvo,
garancija ali drugo podobno pogodbeno jamstvo banke ali tretje osebe;
4.     
se štejejo kot dolžniški vrednostni papirji banke ali izvirajo iz
naslova lastnih akceptov in menic banke;
5.     
se lahko na podlagi dogovora ali predpisa uporabijo izključno za
poplačilo obveznosti vlagatelja do banke, ali
6.     
se glede na svoje lastnosti lahko upoštevajo pri izračunu kapitala banke
v skladu z Uredbo (EU) št. 575/2013.
(4) Sredstva na skupnem računu se v deležu, ki pripada
posameznemu dejanskemu upravičencu, upoštevajo kot del vloge tega dejanskega
upravičenca, če so bili banki predloženi podatki za identifikacijo dejanskih
upravičencev. Če deleži posameznih vlagateljev kot dejanskih upravičencev do
sredstev na skupnem računu niso določeni in sporočeni banki, se šteje, da so
deleži vseh upravičencev enaki.
(5) Sredstva na skrbniškem računu se v deležu, ki pripada
posameznemu dejanskemu upravičencu, upoštevajo kot del vloge tega dejanskega
upravičenca, če so bili banki predloženi podatki za identifikacijo tega
upravičenca. Če podatki o dejanskih upravičencih do sredstev na skrbniškem
računu niso sporočeni banki, se skrbniški račun za namene tega zakona obravnava
kot vloga na prinosnika. Banka ob odpiranju skrbniškega računa opozori osebe,
ki so pooblaščene za upravljanje skrbniškega računa, na dolžnost pravočasne
predložitve podatkov o dejanskih upravičencih.
(6) Sredstva na skrbniškem računu, s katerimi na podlagi
predpisa razpolaga določena oseba kot zastopnik ali upravitelj za račun
skupnosti, ki je vzpostavljena na podlagi predpisa, in nima samostojne pravne
osebnosti, se ne glede na prejšnji odstavek, štejejo kot terjatev skupnosti do
višine kritja iz prvega odstavka 10. člena tega zakona.
8. člen
(nerazpoložljiva vloga)
(1) Nerazpoložljiva vloga je vloga, ki je dospela in bi
morala biti izplačana, vendar je banka ni izplačala, ker je Banka Slovenije
odločila, da so vloge pri banki nerazpoložljive ter so s tem preklicane pravice
vlagateljev, da zahtevajo izplačilo vloge pri banki.
(2) Banka Slovenije odloči o nerazpoložljivosti vlog pri
banki z odločbo o nerazpoložljivosti vlog. Za izdajo odločbe o
nerazpoložljivosti vlog se uporabljajo pravila o postopku za izdajo odločbe v
postopku za reševanje in prisilno prenehanje banke po zakonu, ki ureja
reševanje in prisilno prenehanje bank.
(3) Banka Slovenije izda odločbo o nerazpoložljivosti vlog
pri banki najpozneje v petih delovnih dneh od dneva, ko ugotovi, da:
1.     
banka propada, zaradi česar ni sposobna in ne bo sposobna izplačati
vlog, s čimer so podane okoliščine, na podlagi katerih se v skladu z zakonom,
ki ureja reševanje in prisilno prenehanje bank, pri banki uporabijo ukrepi za
reševanje ali prisilno prenehanje banke in
2.     
v zvezi z banko v postopku reševanja ali prisilnega prenehanja ne bodo
uporabljeni ukrepi, s katerimi se ohrani dostop vlagateljev do zajamčenih vlog.
(4) Banka Slovenije izda v roku iz prejšnjega odstavka
odločbo o nerazpoložljivosti vlog pri EU podružnici, če podružnica ni izplačala
vlog, ki so v skladu z veljavnimi zakonskimi ali pogodbenimi pogoji dospele in
bi morale biti izplačane, ker:
1.     
je pristojni nadzorni organ ali sodišče tretje države ugotovilo, da so
vloge pri banki tretje države postale nerazpoložljive ter so s tem suspendirane
ali preklicane pravice vlagateljev, da zahtevajo izplačilo teh vlog pri banki
tretje države, ali
2.     
je Banka Slovenije ugotovila, da so pri EU podružnici v skladu z
zakonom, ki ureja bančništvo, podani razlogi za odvzem dovoljenja za
ustanovitev EU podružnice v Republiki Sloveniji in EU podružnica ni sposobna in
ne bo sposobna izplačati vlog ter so s tem preklicane pravice vlagateljev, da
zahtevajo izplačilo teh vlog pri EU podružnici oziroma banki tretje države.
(5) Ne glede na 2. točko prejšnjega odstavka Banka Slovenije v
primeru, če je banka tretje države v skladu z zakonom, ki ureja bančništvo, v
Republiki Sloveniji deponirala določen denarni znesek ali drugo ustrezno
finančno premoženje oziroma zavarovanje kot jamstvo za poravnavo obveznosti iz
poslov, ki jih je sklenila podružnica v Republiki Sloveniji, izda odločbo o
nerazpoložljivosti vlog pri EU podružnici le, če oceni, da jamstvo ne zadošča
za poplačilo obveznosti EU podružnice iz naslova zajamčenih vlog, vplačanih pri
tej podružnici.
(6) Banka Slovenije takoj po izdaji odločbe o
nerazpoložljivosti vlog iz tretjega ali četrtega odstavka tega člena posreduje
to odločbo Agenciji za javnopravne evidence in storitve (v nadaljnjem besedilu:
AJPES), ki jo še istega dne objavi na svoji spletni strani. Šteje se, da so
vloge nerazpoložljive z dnem, ko se odločba o nerazpoložljivosti vlog objavi na
spletni strani AJPES. Dan objave odločbe na spletni strani AJPES se šteje kot
referenčni dan za uveljavljanje pravic iz jamstva v okviru sistema jamstva za
vloge (v nadaljnjem besedilu: presečni datum za izračun jamstva).
(7) Banka Slovenije odločbo o nerazpoložljivosti vlog objavi tudi
na svoji spletni strani in v vsaj dveh dnevnih časopisih, ki izhajata na
območju celotne države.
2. JAMSTVO ZA VLOGE
2.1. Splošna pravila glede jamstva za vloge
9. člen
(upravičena vloga)
(1) Upravičena vloga je vsaka vloga pri banki, razen če je
izključena iz sistema jamstva za vloge v skladu s tretjim odstavkom tega člena.
(2) Vlagatelj je upravičen do izplačila kritja zajamčene
vloge v okviru sistema jamstva za vloge za upravičeno vlogo pri banki od
presečnega datuma za izračun jamstva.
(3) Sistem jamstva za vloge ne jamči za vloge naslednjih
vlagateljev:
1.     
vloge, ki se glasijo na prinosnika, vključno z vlogami, za katere banka
do presečnega datuma za izračun jamstva ni pridobila ustreznih podatkov za
identifikacijo dejanskih upravičencev;
2.     
vloge bank in investicijskih podjetij ter drugih finančnih institucij,
ki so jih vložile v svojem imenu in za svoj račun;
3.     
vloge zavarovalnic, pozavarovalnic in zavarovalnih holdingov;
4.     
vloge kolektivnih naložbenih podjemov, vključno z naložbenimi podjemi
zaprtega tipa;
5.     
vloge pokojninskih skladov in pokojninskih družb;
6.     
vloge držav in centralnih bank ter vloge subjektov, ki so neposredni ali
posredni uporabniki državnega proračuna;
7.     
vloge lokalnih skupnosti in vloge neposrednih in posrednih uporabnikov
proračuna lokalnih skupnosti.
(4) Ne glede na druge določbe tega zakona, se vloge iz 4. in
5. točke prejšnjega odstavka ne obravnavajo kot skupni ali skrbniški računi za
neposredne upravičence.
(5) Vloge, vplačane pri banki države članice, ki opravlja
storitve v Republiki Sloveniji neposredno ali prek podružnice v skladu z
zakonom, ki ureja bančništvo, so upravičene do jamstva v sistemu jamstva za
vloge v tej državi članici. Banka države članice, ki je v skladu z zakonom, ki
ureja bančništvo, pooblaščena na območju Republike Slovenije neposredno ali
prek podružnice opravljati vzajemno priznane finančne storitve, lahko na
območju Republike Slovenije sprejema vloge le pod pogojem, da je ta banka član
sistema jamstva za vloge v tej državi članici.
(6) Vloge, ki so vplačane pri EU podružnici, so zajamčene po
predpisih, ki veljajo za sistem jamstva za vloge v tretji državi, razen ko je
EU podružnica v skladu s 54. členom tega zakona vključena v sistem jamstva
za vloge.
10. člen
(zajamčena vloga)
(1) Zajamčena vloga je upravičena vloga do višine stanja te vloge
na presečni datum za izračun jamstva, vključno z obrestmi do tega datuma,
vendar ne več kot 100.000 eurov.
(2) Poleg kritja iz prejšnjega odstavka so v okviru sistema
jamstva za vloge v znesku nad 100.000 eurov pod pogoji iz tretjega odstavka
tega člena zajamčene tudi terjatve vlagatelja do banke v zvezi s pozitivnimi
stanji, ki so neposredna posledica:
1.     
nakupa oziroma prodaje stanovanjske nepremičnine, vključno s subvencijo,
ki pripada mladi družini za prvo reševanje stanovanjskega vprašanja po zakonu,
ki ureja nacionalno stanovanjsko varčevalno shemo;
2.     
izplačila iz naslova socialnega, zdravstvenega ali življenjskega zavarovanja
v skladu s predpisi, ki urejajo socialno, zdravstveno ali življenjsko
zavarovanje;
3.     
izplačila invalidnine v skladu s predpisi, ki urejajo invalidsko zavarovanje
oziroma varstvo duševno in telesno prizadetih oseb;
4.     
izplačila odškodnin v zvezi s storjenimi kaznivimi dejanji;
5.     
izplačila denarne pomoči, ki jo posameznik prejme zaradi naravne in
druge nesreče v skladu s predpisi, razen denarne pomoči, ki jo posameznik
prejme v zvezi z opravljanjem dejavnosti;
6.     
izplačila odškodnine neupravičeno obsojenim in priprtim v skladu z
zakonom, ki ureja kazenski postopek, denarne odškodnine za nepremoženjsko
škodo, prejete v skladu z zakonom, ki ureja varstvo pravice do sojenja brez
nepotrebnega odlašanja, in odškodnine žrtvam kaznivih dejanj po zakonu, ki
ureja odškodnine žrtvam kaznivih dejanj, razen odškodnine, ki pomeni
nadomestilo za izgubljeni dohodek;
7.     
izplačila iz naslova premoženjskega zavarovanja za škodo, povzročeno na
osebnem premoženju;
8.     
izplačila solidarnostne in podobne pomoči ob smrti, preživnine, ki se
plača na podlagi sodne odločbe, ali dogovora o preživljanju, sklenjenega v
skladu s predpisi, ter nadomestila preživnine, ki se izplača na podlagi zakona;
9.     
izplačila odpravnine ob upokojitvi ali odpovedi delovnega razmerja iz
poslovnih razlogov.
(3) Sistem jamstva za vloge zagotavlja kritje iz prejšnjega
odstavka šest mesecev od dneva, ko je vlagatelj pridobil terjatev do banke.
Vlagatelj, ki na podlagi prejšnjega odstavka uveljavlja izplačilo kritja
zajamčene vloge v znesku nad 100.000 eurov, zahtevek za to izplačilo uveljavlja
ločeno ter sistemu jamstva za vloge predloži pojasnilo in morebitna dokazila,
ki utemeljujejo razloge iz prejšnjega odstavka.
(4) Morebitne obveznosti vlagatelja do banke se ne upoštevajo
pri izračunu zneska za izplačilo kritja zajamčene vloge, razen če so obveznosti
vlagatelja do banke zapadle pred presečnim datumom za izračun jamstva ali na ta
dan in se z upoštevanjem veljavne pogodbene ureditve ali predpisov, ki se
uporabljajo za banko, ta obveznost lahko pobota s terjatvijo vlagatelja iz
naslova izplačila kritja zajamčene vloge.
(5) Banka pred sklenitvijo pogodbe obvesti vlagatelja, da se
obveznost po pogodbi lahko pobota s terjatvijo vlagatelja iz naslova izplačila
kritja zajamčene vloge.
11. člen
(redno obveščanje vlagateljev)
(1) Banka zagotovi informacije o sistemu jamstva za vloge, v
katerega je vključena banka oziroma njene podružnice v tretjih državah, vključno
z višino in obsegom jamstva, ki ga zagotavlja sistem jamstva za vloge,
opredelitvijo vlog, ki niso upravičene do jamstva, rokom za izplačilo kritja
zajamčene vloge, valuto izplačila in kontaktnimi podatki sistema jamstva za
vloge. Podrobnejšo vsebino informacij o sistemu jamstva za vloge predpiše Banka
Slovenije.
(2) Banka zagotovi informacije iz prejšnjega odstavka z
objavo na svoji spletni strani in z objavo na vidnem mestu v vseh prostorih, v
katerih posluje s strankami.
(3) Banka zagotovi objavo informacij iz prvega odstavka tega
člena v slovenskem jeziku, na območjih, kjer živita italijanska ali madžarska
narodna skupnost, pa tudi v italijanskem ali madžarskem jeziku. Če je banka
ustanovila podružnico v drugi državi članici ali tretji državi, se v zvezi s
poslovanjem podružnice banke informacije objavijo tudi v uradnem jeziku te
države.
(4) Če sta se banka in vlagatelj ob sklenitvi pogodbe
dogovorila o uporabi določenega jezika, banka ne glede na prejšnji odstavek
zagotovi vlagatelju informacije iz prvega odstavka tega člena v jeziku, za
katerega sta se dogovorili stranki.
(5) Banka poleg javne objave informacij iz prvega odstavka tega
člena zagotovi navedene informacije tudi vlagatelju pred sklenitvijo pogodbe o
vlogi, vlagatelj pa v obliki, ki je dogovorjena za sklepanje pogodbe potrdi, da
je seznanjen z njimi. Če vlagatelj zahteva, mu jih banka zagotovi v pisni
obliki.
(6) Banka vlagatelju zagotovi informacije iz prvega odstavka tega
člena vsaj enkrat letno. Redni izpisek o stanju terjatve vlagatelja do banke,
ki ga banka pošlje vlagatelju v okviru rednega poslovanja, vključuje tudi
informacijo, ali je zadevna terjatev upravičena do jamstva v okviru sistema
jamstva za vloge, in tudi sklic na spletno stran, kjer so dostopne informacije
iz prvega odstavka tega člena.
12. člen
(posebni pogoji oglaševanja)
(1) Pri oglaševanju svojih storitev lahko banka vključi le
tiste informacije iz prvega odstavka prejšnjega člena v zvezi s članstvom v
sistemu jamstva za vloge, ki so omejene na poimenovanje sistema jamstva za
vloge, ki jamči za posamezen produkt, ter na tiste dodatne informacije, ki se
zahtevajo v skladu s tem zakonom in podzakonskim predpisom Banke Slovenije iz
prvega odstavka prejšnjega člena.
(2) Dodatne informacije iz prejšnjega odstavka lahko vsebujejo
dejanski opis delovanja sistema jamstva za vloge, ne smejo pa vsebovati
sklicevanja na morebitno neomejeno kritje vlog.
13. člen
(obveščanje vlagateljev v primeru združitve bank)
(1) V primeru združitve bank lahko vlagatelji, katerih skupna
vloga zaradi združitve banke preseže znesek kritja zajamčene vloge, ne glede na
pogodbene določbe in brez dodatnih stroškov zahtevajo od banke izplačilo
upravičene vloge, vključno z vsemi pripadajočimi obrestmi in drugimi koristmi
do dneva izplačila vloge.
(2) Vsaka udeležena banka najmanj en mesec pred nameravano združitvijo
pisno obvesti svoje vlagatelje o navedeni spremembi in jih opozori, da bodo
zaradi združitve vloge posameznega vlagatelja pri udeleženih bankah združene v
skupno vlogo, ki lahko preseže znesek kritja zajamčene vloge. Ne glede na
prejšnji stavek lahko Banka Slovenije v primeru reševanja banke zaradi
varovanja poslovne skrivnosti ali finančne stabilnosti dovoli, da ta banka
pošlje obvestilo vlagateljem neposredno pred združitvijo.
(3) Vlagatelj, čigar skupna vloga po združitvi bank presega znesek
kritja zajamčene vloge, lahko uveljavlja zahtevo za izplačilo iz prvega
odstavka tega člena v treh mesecih po prejemu obvestila iz prejšnjega odstavka.
Šteje se, da je vlagatelj obvestilo iz prejšnjega odstavka prejel peti dan po
dnevu odpreme, ki je naveden na tem obvestilu.
(4) Ta člen se smiselno uporablja tudi v primeru drugih
sprememb v bančnem poslovanju, ki kakorkoli vplivajo na znesek skupne vloge.
14. člen
(obveščanje vlagateljev pri podružnici banke države članice
in EU podružnice)
(1) Banka države članice pri poslovanju v Republiki Sloveniji
zagotavlja informacije o sistemu jamstva za vloge, ki je vzpostavljen v tej
državi članici, najmanj v obsegu iz 11., 12. in 13. člena tega zakona.
(2) EU podružnica na svoji spletni strani, pri oglaševanju in
v vseh prostorih, v katerih posluje s strankami, navede, v kateri sistem
jamstva za vloge je vključena, ter informacije o sistemu jamstva za vloge,
najmanj v obsegu iz 11., 12. in 13. člena tega zakona.
2.2. Uveljavljanje jamstva za vloge
15. člen
(izplačilo kritja zajamčenih vlog)
(1) Sistem jamstva za vloge izvede izplačilo kritja
zajamčenih vlog s prenosom sredstev za izplačilo kritja banki, ki jo v skladu s
tem zakonom določi Banka Slovenije in pri kateri se vlagateljem zagotavlja
dostop do kritja iz naslova izplačila zajamčenih vlog (v nadaljnjem besedilu:
izplačilna banka).
(2) Sredstva za izplačilo kritja zajamčenih vlog se štejejo
kot brezobrestni vpogledni depozit vlagatelja pri izplačilni banki. Izplačilna
banka je šest mesecev od prejema sredstev upravičena v breme izplačanega kritja
zajamčene vloge zaračunati stroške vodenja vpoglednega depozita največ v
višini, ki jo določi Banka Slovenije. Po poteku šestih mesecev se za obravnavo
vpoglednega depozita uveljavijo pogoji glede obrestovanja in stroškov vodenja,
ki jih izplačilna banka ponuja na trgu.
(3) Banka Slovenije kot upravljavec sistema jamstva za vloge
opravi izplačilo kritja zajamčenih vlog po uradni dolžnosti na način in pod
pogoji, ki so določeni s tem zakonom.
16. člen
(obvestilo vlagateljem o izplačilu kritja zajamčenih vlog)
(1) Banka Slovenije in AJPES najpozneje v petih delovnih dneh
po presečnem datumu za izračun jamstva objavita na svoji spletni strani
obvestilo vlagateljem o izplačilu kritja zajamčenih vlog. Obvestilo pripravi
Banka Slovenije ter v njem navede najmanj:
1.     
izplačilno banko, ki ji bo sistem jamstva za vloge izplačal kritje
zajamčenih vlog za račun vlagateljev;
2.     
datum, od katerega bodo sredstva iz naslova izplačila kritja zajamčenih
vlog dostopna vlagateljem;
3.     
valuto izplačila zajamčene vloge in menjalne tečaje, ki se uporabijo za
pretvorbo terjatev, ki se glasijo v drugih valutah;
4.     
najnižji znesek kritja zajamčene vloge, ki se bo izplačal, z
upoštevanjem omejitev iz 19. člena tega zakona;
5.     
stroške vodenja vpoglednega depozita iz drugega odstavka prejšnjega
člena;
6.     
pouk vlagateljem glede uveljavljanja njihovih pravic v zvezi z zajamčeno
vlogo in
7.     
informacije vlagateljem glede prijave njihovih terjatev v stečajnem
postopku.
(2) Banka Slovenije v primeru, ko je banka ustanovila
podružnico v drugi državi članici ali tretji državi, obvestilo iz prejšnjega odstavka
objavi tudi v uradnem jeziku zadevne države.
(3) Če banka neposredno opravlja storitve sprejemanja
depozitov v drugi državi članici, ne da bi ustanovila podružnico v tej državi
članici, se informacije iz prvega odstavka tega člena zagotovijo vlagateljem
tudi v jeziku, o katerem je bilo dogovorjeno med banko in vlagateljem ob
sklenitvi pogodbe v zvezi z vlogo.
17. člen
(rok za izplačilo kritja zajamčene vloge)
(1) Sistem jamstva za vloge izplača kritje zajamčene vloge najpozneje
v sedmih delovnih dneh po presečnem datumu za izračun jamstva.
(2) Ne glede na prejšnji odstavek se v naslednjih primerih
rok za izplačilo kritja zajamčene vloge šteje na naslednji način:
1.     
kadar vlagatelj na podlagi drugega odstavka 10. člena tega zakona
uveljavlja izplačilo kritja zajamčene vloge, ki presega 100.000 eurov – od
dneva, ko vlagatelj vloži zahtevo pri izplačilni banki ter predloži ustrezna
pojasnila in dokazila za uveljavljanje tega kritja;
2.     
kadar na podlagi razpoložljivih informacij ni jasno, ali ima vlagatelj
pravico do izplačila – od dneva, ko vlagatelj predloži ustrezne podatke o
upravičenosti;
3.     
kadar je vloga predmet omejevalnih ukrepov, ki jih izrečejo organi
Republike Slovenije ali organi Evropske unije, druge države ali mednarodne
institucije in zavezujejo Republiko Slovenijo – od dneva, ko preneha veljavnost
zadevnih ukrepov;
4.     
kadar je vloga predmet pravnega spora v okviru sodnega postopka – od
dneva pravnomočnosti poravnave ali odločitve o zadevi;
5.     
kadar obstajajo utemeljeni razlogi za sum, da je vloga povezana z
dejanji pranja denarja ali financiranja terorizma, in so bila uvedena ustrezna
preiskovalna dejanja – od dneva, ko se končajo zadevna preiskovalna dejanja
brez vložitve obtožnice za kaznivo dejanje ali se pravnomočno zavrne obtožnica
za kaznivo dejanje s področja pranja denarja ali financiranja terorizma.
(3) Izplačila se v primerih iz 4. in 5. točke prejšnjega
odstavka opravijo osebam, ki so na podlagi sodne poravnave ali odločbe sodišča
upravičene do sredstev iz naslova vloge ter do jamstva na podlagi tega zakona.
(4) Kadar vlagatelj ni samostojno upravičen do razpolaganja z
vlogo, sistem jamstva za vloge zagotovi izplačilo kritja zajamčene vloge
najpozneje v treh mesecih po presečnem datumu za izračun jamstva tako, da se
ohranijo pravice, vzpostavljene v zvezi z vlogo.
18. člen
(valuta izplačila)
(1) Sistem jamstva za vloge izplača kritje v višini zajamčene
vloge v eurih.
(2) Če je terjatev vlagatelja do banke, ki se upošteva pri
določitvi zajamčene vloge iz 10. člena tega zakona, nominirana v valuti,
ki ni euro, se ta terjatev pretvori v euro po deviznem tečaju, ki ga objavi
Banka Slovenije na presečni datum za izračun jamstva.
19. člen
(posebne omejitve izplačila kritja zajamčene vloge)
(1) Sistem jamstva za vloge ne izvede izplačila kritja
zajamčene vloge, če v 24 mesecih pred presečnim datumom za izračun jamstva ni
bilo transakcije, povezane z vlogo, in je vrednost vloge nižja kot znašajo
stroški, ki bi jih sistemu jamstva za vloge povzročilo tako izplačilo.
(2) Kadar vloga izvira iz poslov, zaradi katerih je bil
storilec pravnomočno obsojen za kaznivo dejanje pranja denarja ali financiranja
terorizma, vlagatelj ni upravičen do izplačila kritja zajamčene vloge iz
sistema jamstva za vloge.
20. člen
(pravna sredstva in zastaranje terjatev do sistema jamstva za
vloge)
(1) Če izplačilna banka vlagatelju ne izplača kritja
zajamčene vloge, lahko vlagatelj uveljavlja zahtevek do sistema jamstva za
vloge iz naslova upravičenosti do jamstva za vloge ali glede zneska izplačanega
kritja zajamčene vloge pred sodiščem splošne pristojnosti.
(2) Zahtevek iz prejšnjega odstavka zastara v petih letih po
objavi obvestila v skladu s 16. členom tega zakona, razen v primerih iz
3., 4. in 5. točke drugega odstavka 17. člena tega zakona, kjer zahtevek
zastara v petih letih od dneva, ko preneha veljavnost ukrepov ali od dneva
pravnomočnosti poravnave ali odločitve o zadevi.
(3) Sistem jamstva za vloge omogoči vlagateljem izvensodno reševanje
sporov z vlagatelji glede zahtevkov iz prvega odstavka tega člena pred
neodvisnim subjektom, ki ga pooblasti Banka Slovenije. Banka Slovenije na
svojih spletnih straneh objavi informacijo o pooblaščeni instituciji za reševanje
sporov, o obliki in sestavi organa, ki v okviru pooblaščenega subjekta odloča v
sporu, in o načinu ter postopku odločanja tega organa. Informacijo objavi na
vidnem mestu tudi izplačilna banka v vseh prostorih, v katerih posluje s
strankami.
3. UPRAVLJANJE SISTEMA JAMSTVA ZA VLOGE
3.1. Splošna pravila glede upravljanja sistema jamstva za
vloge
21. člen
(upravljanje sistema jamstva za vloge)
(1) Banka Slovenije upravlja sistem jamstva za vloge v skladu
s tem zakonom.
(2) Upravljanje sistema jamstva za vloge vključuje:
1.     
vzpostavitev in upravljanje sklada za jamstvo vlog, vključno z
izvajanjem pooblastil za določanje ciljne ravni sklada za jamstvo vlog ter
letnega nadomestila za upravljanje sistema jamstva za vloge;
2.     
izvajanje pooblastil za zbiranje rednih in izrednih prispevkov bank v
sklad za jamstvo vlog ter za sklepanje dogovorov o drugih oblikah financiranja
sklada za jamstvo vlog;
3.     
vzpostavitev, preverjanje in posodabljanje postopkov in ureditev za
izplačilo kritja zajamčenih vlog, vključno s stresnim testiranjem;
4.     
aktivnosti za udeležbo sredstev sklada za jamstvo vlog pri financiranju
ukrepov reševanja ali prisilnega prenehanja, ki se izvedejo v skladu s predpisi
o reševanju in prisilnem prenehanju bank ter zagotavljajo vlagateljem ohranitev
dostopa do zajamčenih vlog;
5.     
nadzor nad člani sistema jamstva za vloge glede izpolnjevanja obveznosti
iz naslova članstva v sistemu jamstva za vloge;
6.     
izvedbo postopkov za združitev sistema jamstva za vloge iz prvega
odstavka 4. člena tega zakona s sistemi jamstva za vloge, ki so
ustanovljeni v drugih državah članicah, in izvedbo postopkov za ustanovitev
čezmejnega sistema jamstva za vloge, pri čemer pred izvedbo postopkov Banka
Slovenije pridobi soglasje Vlade Republike Slovenije.
(3) Banka Slovenije na svoji spletni strani objavi vse
pomembne informacije v zvezi s sistemom jamstva za vloge, ki velja v Republiki
Sloveniji, zlasti informacije o postopku in pogojih za uveljavljanje jamstva za
vloge.
(4) Banka Slovenije enkrat letno izdela poročilo o
dejavnostih upravljanja sistema jamstva za vloge in ga objavi na svoji spletni
strani.
22. člen
(zbiranje in obdelava informacij za namene upravljanja
sistema jamstva za vloge)
(1) Banka Slovenije je za namene upravljanja sistema jamstva
za vloge pristojna zbirati in obdelovati podatke in informacije o vseh dejstvih
in okoliščinah v zvezi z banko in posameznimi vlagatelji, vključno z osebnimi
podatki, ki jih je pridobila v zvezi z izvrševanjem njenih nalog in
pristojnosti, določenih s tem zakonom.
(2) Državni organi, organi samoupravnih lokalnih skupnosti in
nosilci javnih pooblastil so na zahtevo Banke Slovenije dolžni poslati vse
podatke in informacije, ki jih ta potrebuje za izvajanje nalog in pristojnosti
na podlagi tega zakona. Podatki in informacije iz tega odstavka se Banki Slovenije
posredujejo brezplačno.
(3) Za podatke in informacije, ki jih Banka Slovenije
pridobiva iz registrov in evidenc, ki jih vodijo sodišča ali drugi državni
organi ali nosilci javnih pooblastil, je Banka Slovenije oproščena plačila
sodnih in upravnih taks ali drugih stroškov, ki se zaračunavajo v zvezi s
pošiljanjem teh podatkov in informacij.
(4) Za informacije iz prvega do tretjega odstavka tega člena
štejejo naslednji podatki o vlagatelju, vključno z osebnimi podatki:
1.     
podatki, ki jih mora na podlagi zakona, ki ureja preprečevanje pranja
denarja in financiranja terorizma, pridobiti banka pri sklepanju poslovnega
razmerja za namene ugotavljanja in preverjanja istovetnosti fizične osebe
oziroma njenega zakonitega zastopnika oziroma za namene ugotavljanja in
preverjanja istovetnosti pravne osebe;
2.     
podatki o transakcijah, ki se v skladu s tem zakonom upoštevajo pri
določanju stanja vloge, upravičene vloge ter zajamčene vloge posameznega
vlagatelja;
3.     
drugi podatki, ki jih potrebuje Banka Slovenije pri odločanju o
upravičenosti posameznega vlagatelja do jamstva za vloge v zvezi z zahtevkom
vlagatelja iz tretjega odstavka 10. člena tega zakona.
(5) Podatki iz tega člena se smejo uporabiti samo za namen
izplačila zajamčenih vlog, za preverjanje delovanja sistema jamstva za vloge na
podlagi 45. člena tega zakona in izrekanje ukrepov nadzora.
23. člen
(poročanje banke za sistem jamstva za vloge)
(1) Banka na zahtevo Banke Slovenije poroča o vlagateljih in
vlogah, brez osebnih podatkov, ki jih potrebuje Banka Slovenije za namene
upravljanja sistema jamstva za vloge ter za priprave na izplačilo zajamčenih
vlog.
(2) Banka Slovenije s podzakonskim predpisom določi
podrobnejšo vsebino, obseg, način in roke za obdelavo in zagotavljanje podatkov
iz tega člena.
24. člen
(letno nadomestilo za upravljanje sistema jamstva za vloge)
(1) Banke plačujejo Banki Slovenije v sorazmernem deležu ob
upoštevanju kriterijev iz tretjega odstavka 31. člena tega zakona letno
nadomestilo za upravljanje sistema jamstva za vloge.
(2) Banka Slovenije določi nadomestilo iz prejšnjega odstavka
največ v višini, da vsota nadomestil, ki so jih dolžni plačati vsi člani
sistema jamstva za vloge, v posameznem letu, ne preseže dejanskih stroškov
Banke Slovenije, ki v posameznem letu nastanejo iz naslova upravljanja sistema
jamstva za vloge, zmanjšanih za stroške upravljanja sklada za jamstvo vlog, ki
se na podlagi tega zakona krijejo neposredno iz sredstev sklada za jamstvo
vlog.
(3) Banka Slovenije izda račun za plačilo letnega nadomestila
do 30. junija za preteklo leto ob upoštevanju dejanskih stroškov v
preteklem letu.
(4) Če banka ne plača nadomestila iz prvega odstavka tega
člena v 15 dneh po prejemu računa, Banka Slovenije banki z odločbo naloži
plačilo.
(5) Banka Slovenije s podzakonskim predpisom določi
podrobnejša pravila za določanje nadomestila iz prvega odstavka tega člena in
sorazmerno razdelitev letnega nadomestila med banke.
25. člen
(odgovornost v zvezi z izvajanjem nalog in pooblastil pri
upravljanju sistema jamstva za vloge)
(1) Banka Slovenije in osebe, ki delujejo v njenem imenu ali
po njenem pooblastilu, pri izvajanju nalog in pristojnosti na podlagi tega
zakona ravnajo s skrbnostjo dobrega strokovnjaka.
(2) Šteje se, da so Banka Slovenije in druge osebe, ki
delujejo v njenem imenu ali po njenem pooblastilu, pri izvajanju svojih
pooblastil na podlagi tega zakona ravnale z ustrezno skrbnostjo, če so ob
upoštevanju dejstev in okoliščin, s katerimi so razpolagale med svojim
delovanjem, lahko upravičeno štele, da so izpolnjeni pogoji za izvajanje
pooblastil v skladu s tem zakonom.
(3) Za škodo, ki nastane tretjim osebam v zvezi z ravnanji Banke
Slovenije ali ravnanji oseb, ki so pri izvajanju nalog in pristojnosti na
podlagi tega zakona delovale v njenem imenu ali po njenem pooblastilu, zaradi
kršitev obveznosti iz prvega odstavka tega člena odgovarja Banka Slovenije.
Banka Slovenije je odgovorna za ravnanja oseb, ki so pri izvajanju pristojnosti
Banke Slovenije v skladu s tem zakonom delovale na podlagi pooblastila Banke
Slovenije po pravilih, ki urejajo odgovornost delodajalcev za škodo, ki jo pri
delu ali v zvezi z delom tretjim osebam povzročijo zaposleni.
(4) Če zaradi ravnanja osebe, ki je delovala v imenu Banke Slovenije
ali po njenem pooblastilu, nastane škoda, lahko oškodovanec, ne glede na
določbe drugih zakonov, zahteva povračilo škode izključno od Banke Slovenije.
3.2. Sklad za jamstvo vlog
26. člen
(sklad za jamstvo vlog)
(1) Banka Slovenije v okviru upravljanja sistema jamstva za
vloge vzpostavi sklad za jamstvo vlog (v nadaljnjem besedilu: sklad).
Premoženje sklada je ločeno od drugega premoženja Banke Slovenije in od drugega
premoženja v upravljanju Banke Slovenije.
(2) Premoženje sklada predstavljajo sredstva iz prvega
odstavka 30. člena tega zakona ter druga sredstva, kadar ta ali drug zakon
določa, da se določena sredstva štejejo kot premoženje sklada.
(3) Sklad nima pravne osebnosti, vendar je premoženje, ki
predstavlja sklad, lahko samostojni nosilec pravic in obveznosti ter nastopa
kot stranka v sodnem postopku.
(4) Sklad odgovarja za svoje obveznosti z vsem premoženjem, ki
predstavlja sklad.
(5) Sklad se vpiše v Poslovni register Slovenije.
27. člen
(upravljanje sklada)
(1) Sklad upravlja Banka Slovenije tako, da odloča o
delovanju sklada ter zastopa in predstavlja sklad v razmerju do tretjih oseb.
Za odločanje Banke Slovenije o delovanju sklada ter za zastopanje in
predstavljanje sklada se uporabljajo določbe zakona, ki ureja Banko Slovenije.
(2) Banka Slovenije v zvezi z upravljanjem sklada zlasti:
1.     
določa ciljno raven sklada ter določa in zbira redne prispevke in
plačilne obveznosti bank za izpolnjevanje ciljne ravni sklada;
2.     
določa in zbira izredne prispevke bank za izpolnjevanje obveznosti
sklada;
3.     
določa naložbeno politiko za sredstva sklada in nalaga sredstva sklada;
4.     
sklepa dogovore o drugih oblikah financiranja sklada;
5.     
sklepa dogovore o posojanju sredstev z drugimi sistemi jamstva za vloge
držav članic.
(3) Sredstva sklada se lahko pod pogoji, določenimi v tem
zakonu, uporabijo za naslednje namene:
1.     
izplačilo kritja zajamčenih vlog;
2.     
financiranje ukrepov reševanja ali prisilnega prenehanja, s katerimi se
vlagateljem zagotavlja ohranitev dostopa do zajamčenih vlog, v skladu s
predpisi, ki urejajo reševanje in prisilno prenehanje banke;
3.     
kritje stroškov v zvezi z izplačilom kritja zajamčenih vlog;
4.     
kritje stroškov upravljanja sklada;
5.     
kritje stroškov zadolževanja iz 3. in 4. točke prvega odstavka
30. člena tega zakona.
(4) Banka Slovenije vodi sredstva sklada ločeno od drugega premoženja
Banke Slovenije in od drugega premoženja, ki ga v skladu s predpisi upravlja
Banka Slovenije za druge osebe. Banka Slovenije ne odgovarja za obveznosti
sklada. Če Banka Slovenije upravlja premoženje sklada skupaj z drugim
premoženjem Banke Slovenije ali drugim premoženjem v upravljanju Banke
Slovenije, za sredstva in obveznosti sklada vodi ločeno knjigovodsko evidenco.
(5) Stroški, ki nastanejo Banki Slovenije v zvezi z
upravljanjem sklada, se krijejo iz sredstev sklada. Stroški upravljanja sklada,
ki jih zaračuna Banka Slovenije, ne smejo presegati dejanskih stroškov
upravljanja.
28. člen
(ciljna raven sklada)
(1) Banka Slovenije s podzakonskim predpisom določi ciljno
raven sklada kot delež vsote vseh zajamčenih vlog v Republiki Sloveniji.
(2) Banka Slovenije določi ciljno raven sklada z upoštevanjem
načela sorazmernosti tako, da sredstva sklada, vključno z razpoložljivimi viri
financiranja (v nadaljnjem besedilu: razpoložljiva sredstva sklada), zadoščajo
za potencialno izplačilo kritja zajamčenih vlog v okviru sistema jamstva za
vloge na podlagi tega zakona.
(3) Ciljna raven iz prvega odstavka tega člena se določi
najmanj v višini 0,8 % vsote vseh zajamčenih vlog v Republiki Sloveniji.
29. člen
(izpolnjevanje ciljne ravni sklada)
(1) Izpolnjevanje ciljne ravni sklada, ki je določena na
podlagi prejšnjega člena, se zagotavlja s sredstvi sklada, zmanjšanimi za
njegove obveznosti.
(2) V pogojih stabilnih razmer na finančnih trgih in
zadostnih razpoložljivih sredstvih sklada Banka Slovenije, z upoštevanjem
ciljev sistema jamstva za vloge, odloči, ali se izpolnjevanje ciljne ravni
sklada zagotavlja tudi v obliki pravnih zavez bank za plačilo določenega zneska
v sklad (v nadaljnjem besedilu: plačilne obveznosti).
(3) Plačilne obveznosti morajo biti v celoti zavarovane v
korist sklada z ustreznim premoženjem. Plačilo zneska na podlagi plačilne
obveznosti predstavlja odloženo vplačilo rednega prispevka banke. Skupni delež
plačilnih obveznosti lahko predstavlja največ 30 % skupnega zneska
razpoložljivih sredstev sklada za izpolnjevanje ciljne ravni sklada. Banka
Slovenije z upoštevanjem enakopravne obravnave znotraj iste skupine bank podrobneje
opredeli plačilne obveznosti in premoženje, ki se šteje kot ustrezno
zavarovanje plačilnih obveznosti banke, pri čemer upošteva nizko tveganje in
prosto razpoložljivost sredstev.
(4) Banka Slovenije za namene preverjanja izpolnjevanja
ciljne ravni sklada v posameznem letu pri izračunu vsote vseh zajamčenih vlog v
Republiki Sloveniji upošteva povprečje mesečnih vrednosti zajamčenih vlog pri
bankah v predhodnem letu.
(5) Če je bila ciljna raven iz prvega odstavka prejšnjega
člena že dosežena in zaradi uporabe sredstev sklada ali zvišanja ciljne ravni
sklada sredstva sklada v tekočem letu ne zadoščajo za izpolnjevanje vsaj dveh
tretjin ciljne ravni sklada, se redni prispevek iz 31. člena tega zakona
določi v višini, ki omogoča, da je ta ciljna raven sklada dosežena najpozneje v
šestih letih.
3.2.1. Financiranje sklada
30. člen
(viri financiranja sklada)
(1) Financiranje sklada se zagotavlja z:
1.     
rednimi in izrednimi prispevki bank;
2.     
prihodki od naložb sklada;
3.     
zadolževanjem na trgu, zlasti z izdajanjem obveznic, ter
4.     
pridobivanjem posojil iz drugih virov v skladu s tem zakonom.
(2) Banke, ki v skladu s tem zakonom zagotavljajo vire
financiranja sklada z rednimi in izrednimi prispevki, niso upravičene uveljavljati
zahtevkov za vračilo tako vplačanih sredstev, razen v primeru iz 33. člena
tega zakona.
(3) Če sklad na podlagi virov iz prvega odstavka tega člena
in na podlagi 35. člena tega zakona ne more pravočasno zagotoviti
zadostnih sredstev, da bi izpolnil svoje obveznosti na podlagi tega zakona,
manjkajoča sredstva skladu na podlagi predloga Banke Slovenije začasno zagotovi
Republika Slovenija, v obliki kratkoročnega posojila. Pogodbo o kratkoročnem posojilu
skleneta odgovorna oseba Banke Slovenije v imenu in za račun sklada in
Republika Slovenija, pri čemer se morajo obrestna mera in stroški posojila
določiti najmanj v višini obrestne mere in stroškov zadolževanja, pod katerimi
bi se Republika Slovenija lahko zadolžila v času zagotovitve kratkoročnega
posojila.
(4) Do celotnega poplačila kratkoročnega posojila, obresti in
stroškov iz prejšnjega odstavka, se 80 % sredstev sklada iz prvega odstavka
tega člena porablja za odplačilo kratkoročnega posojila, obresti in stroškov iz
prejšnjega odstavka.
(5) Republika Slovenija zagotovi sredstva za namen iz
tretjega odstavka tega člena z dodatnim zadolževanjem na način, kot to določa
zakon, ki ureja izvrševanje proračuna za posamezno leto.
31. člen
(redni prispevki)
(1) Banke vplačujejo redne prispevke v sklad, da se doseže izpolnjevanje
ciljne ravni sklada in zagotovijo sredstva za poplačilo prevzetih obveznosti
sklada iz 3. in 4. točke prvega odstavka prejšnjega člena. Redni prispevki bank
se vplačujejo v obliki letnega prispevka, ki ga vplačajo banke vsako koledarsko
leto, dokler ni izpolnjena ciljna raven sklada.
(2) Banka Slovenije določi letni redni prispevek bank z
odločbo tako, da se doseže postopno izpolnjevanje ciljne ravni v skladu z
29. členom tega zakona, ter ob ustreznem upoštevanju faze poslovnega cikla
in morebitnega vpliva procikličnih prispevkov na določanje letnih rednih
prispevkov.
(3) Banka Slovenije določi letni redni prispevek posamezne banke
glede na znesek zajamčenih vlog te banke v razmerju do vseh zajamčenih vlog pri
vseh bankah ter z upoštevanjem profila tveganosti posamezne banke.
(4) Ne glede na prejšnji odstavek Banka Slovenije lahko z
upoštevanjem enakopravne obravnave znotraj iste skupine bank določi, da se
bankam z nizko tveganostjo poslovnega modela določi letni redni prispevek
neodvisno od obsega zajamčenih vlog pri teh bankah.
(5) Banka Slovenije s podzakonskim predpisom določi
podrobnejša pravila za izračun rednih prispevkov in pri tem ustrezno upošteva
predloge Evropske centralne banke v zvezi z izvajanjem njenih pooblastil in
nalog bonitetnega nadzora nad kreditnimi institucijami v skladu z Uredbo Sveta
(EU) št. 1024/2013 z dne 15. oktobra 2013 o prenosu posebnih nalog,
ki se nanašajo na politike bonitetnega nadzora kreditnih institucij, na
Evropsko centralno banko (UL L št. 287 z dne 29. oktobra 2013, str.
63, v nadaljnjem besedilu: Uredba (EU) št. 1024/2013).
32. člen
(izredni prispevki)
(1) Če razpoložljiva sredstva sklada ne zadoščajo za
izplačilo kritja zajamčenih vlog v skladu s tem zakonom, ali za poplačilo
drugih obveznosti sklada, Banka Slovenije z odločbo naloži bankam vplačilo izrednih
prispevkov v sklad.
(2) Za izračun izrednih prispevkov bank se smiselno
uporabljajo določbe prejšnjega člena, če ni v tem členu določeno drugače.
(3) Izredni prispevek banke v posameznem letu ne sme
presegati 0,5 % zajamčenih vlog pri tej banki, ki se upoštevajo za izračun
prispevkov banke v tem letu. Banka Slovenije lahko v izrednih okoliščinah
zahteva od bank plačilo izrednih prispevkov v višjem znesku, vendar največ 1 %
zajamčenih vlog pri posamezni banki.
(4) Banka Slovenije ali Evropska centralna banka, kadar je
pristojna za izvajanje pooblastil in nalog bonitetnega nadzora nad kreditnimi
institucijami v skladu z Uredbo (EU) št. 1024/2013, lahko za posamezno
banko v celoti ali deloma odloži plačilo izrednih prispevkov, če bi plačilo teh
prispevkov ogrozilo likvidnost ali solventnost banke. Plačilo izrednih
prispevkov se odloži za obdobje največ šestih mesecev in se lahko po poteku
tega roka ponovno podaljša, vsakič za največ šest mesecev, če so pri banki še
vedno podani razlogi za odlog plačila izrednih prispevkov.
33. člen
(vračilo sredstev iz sklada)
(1) Kadar naložbe sklada tri leta zaporedoma presegajo ciljno
raven sklada, določeno na podlagi 28. člena tega zakona, za več kot 10 %
povprečnega ciljnega zneska v teh letih, Banka Slovenije odloči, če to ne bi
ogrozilo ciljev sklada, da se naložbe v znesku, ki presega 110 % povprečnega
ciljnega zneska razpoložljivih sredstev sklada v zadnjih treh letih,
likvidirajo in izplačajo bankam.
(2) Banke so upravičene do izplačila sorazmernega deleža sredstev,
glede na delež, ki bi bil za posamezno banko določen za namene plačila rednega
prispevka v sklad za koledarsko leto, v katerem je Banka Slovenije sprejela
odločitev iz prejšnjega odstavka.
34. člen
(zadolževanje)
(1) Sklad lahko za izpolnjevanje svojih obveznosti na podlagi
tega zakona pridobiva kratkoročne vire financiranja na trgu, zlasti z
izdajanjem obveznic in drugih dolžniških instrumentov.
(2) Sklad se lahko za namene izplačila kritja zajamčenih vlog
v skladu s tem zakonom zadolži tudi pri sistemu jamstva za vloge druge države
članice.
(3) Sredstva za povračilo zneskov do virov iz prvega in
drugega odstavka tega člena se zagotovijo z rednimi in izrednimi prispevki bank
tako, da se hkrati upoštevajo možnosti za čimprejšnjo ponovno vzpostavitev
ciljne ravni sklada.
35. člen
(izredno likvidnostno posojilo)
(1) Banka Slovenije lahko skladu odobri izredno likvidnostno posojilo,
če sklad z upoštevanjem razmer na finančnih trgih in strukture naložb sklada ne
more pravočasno in brez nesorazmernih izgub zagotoviti potrebne likvidnosti za
plačilo svojih obveznosti na podlagi tega zakona ter je zaradi tega lahko
ogrožena stabilnost finančnega sistema.
(2) Likvidnostno posojilo se lahko z upoštevanjem
123. člena Pogodbe o delovanju Evropske unije odobri le, če sta izpolnjena
naslednja pogoja:
1.     
posojilo se odobri kot kratkoročno posojilo;
2.     
posojilo temelji na ustreznem zavarovanju v korist Banke Slovenije.
3.2.2. Naložbe sredstev sklada
36. člen
(naložbena politika za sredstva sklada)
(1) Banka Slovenije določi naložbeno politiko za sredstva
sklada tako, da se upošteva raznovrstnost naložb z nizko stopnjo tveganja in
zagotavlja ustrezna razpoložljivost naložb sklada za potrebe izplačila
zajamčenih vlog.
(2) Kot naložbe z nizkim tveganjem se štejejo naložbe, ki
spadajo v prvo ali drugo kategorijo iz 1. tabele 336. člena Uredbe (EU)
št. 575/2013, in vsa sredstva, ki jih Banka Slovenije kot organ za jamstvo
vlog in kot pristojni organ po zakonu, ki ureja bančništvo, šteje za podobno
varna in likvidna.
(3) Naložbena politika se objavi na spletni strani Banke
Slovenije.
37. člen
(posojila drugemu sistemu jamstva za vloge)
(1) Sklad lahko v okviru razpoložljivih sredstev odobri
posojilo drugemu sistemu jamstva za vloge iz druge države članice, če so
izpolnjeni naslednji pogoji:
1.     
sistem jamstva za vloge države članice kljub zahtevi za vplačilo
izrednih prispevkov članov v skladu z nacionalno zakonodajo te države članice,
ki prenaša Direktivo 2014/49/EU, zaradi pomanjkanja razpoložljivih finančnih
sredstev ne more izpolniti svojih obveznosti do vlagateljev, upravičenih do
kritja iz naslova zajamčenih vlog;
2.     
sistem jamstva za vloge države članice se zavezuje, da se bodo
izposojena sredstva uporabila za plačilo kritja zajamčenih vlog v skladu z
nacionalno zakonodajo države, ki prenaša Direktivo 2014/49/EU;
3.     
sistem jamstva za vloge države članice trenutno nima obveznosti
odplačila posojila pri drugih sistemih jamstva za vloge;
4.     
sklad nima obveznosti odplačila posojila Republiki Sloveniji;
5.     
sistem jamstva za vloge države članice določno navede znesek zahtevanega
posojila, pri čemer celotni znesek posojila ne sme presegati 0,5 % zajamčenih
vlog v njenem sistemu jamstva za vloge, in
6.     
sistem jamstva za vloge države članice obvesti Evropski bančni organ o
znesku zahtevanega posojila in o tem, da so pogoji iz tega odstavka izpolnjeni.
(2) Sklad odobri posojilo iz prejšnjega odstavka pod
naslednjima pogojema:
1.     
rok vračila posojila je največ pet let, pri čemer se posojilo lahko
vrača v obrokih, ki zapadajo vsaj enkrat letno, obresti pa se plačajo ob
odplačilu glavnice in
2.     
višina obrestne mere za odobreno posojilo je najmanj enaka obrestni meri
Evropske centralne banke za mejno posojanje, ki se uporablja do odplačila
posojila.
(3) Banka Slovenije obvesti Evropski bančni organ, če je ob
pogojih iz tega člena odobrila posojilo sistemu jamstva za vloge države
članice, ter hkrati sporoči začetno obrestno mero in dobo odplačila posojila.
38. člen
(subrogacija v zvezi z izplačili kritja zajamčenih vlog)
(1) Ko sistem jamstva za vloge izplača znesek kritja zajamčene
vloge iz sklada, preide terjatev vlagatelja do banke v višini izplačanega
kritja zajamčene vloge na sklad.
(2) Sistem jamstva za vloge v razmerju do banke uveljavlja v
višini prenesene terjatve vse pravice, ki bi jih lahko uveljavljal vlagatelj na
podlagi veljavnih pogodbenih in zakonskih ureditev. Vlagatelj, ki je prejel
izplačilo kritja zajamčene vloge iz sklada, lahko uveljavlja zahtevke do banke
iz naslova upravičene vloge le glede zneskov, ki presegajo znesek izplačanega
kritja zajamčene vloge.
39. člen
(uveljavljanje zahtevkov sklada v postopkih reševanja in
prisilnega prenehanja)
(1) Sistem jamstva za vloge v razmerju do banke, ki se rešuje
ali je v postopku prisilnega prenehanja, uveljavlja zahtevek za povračilo
zneskov, ki se v skladu s predpisi o reševanju in prisilnem prenehanju bank
izplačajo iz sklada z namenom financiranja ukrepov za reševanje ali prisilno
prenehanje te banke zaradi ohranitve dostopa do zajamčenih vlog vlagateljem.
(2) Zahtevki iz prejšnjega odstavka se v postopku prisilnega prenehanja
banke obravnavajo z enakim vrstnim redom poplačila iz premoženja banke, kot
velja za poplačilo zahtevkov iz naslova izplačila kritja zajamčenih vlog
vlagateljev.
40. člen
(finančni izkazi sklada)
(1) Banka Slovenije izdela ob koncu poslovnega leta ločene
računovodske izkaze sklada, ki jih revidira pooblaščeni revizor.
(2) Revidirani računovodski izkazi so del letnega poročila
Banke Slovenije iz četrtega odstavka 21. člena tega zakona.
3.3. Vzpostavitev pogojev za izplačilo kritja zajamčenih vlog
41. člen
(sklepanje dogovora z izplačilnimi bankami)
(1) Banka Slovenije v okviru upravljanja sistema jamstva za
vloge sklene dogovor z eno ali več bankami, ki izpolnjujejo kadrovske,
organizacijske in tehnične pogoje za opravljanje nalog v zvezi z izplačilom
zajamčenih vlog v skladu z določbami tega zakona (v nadaljnjem besedilu:
potencialna izplačilna banka), o izvajanju nalog izplačilne banke.
(2) Banka Slovenije zagotovi, da potencialne izplačilne banke
samostojno ali skupaj izpolnjujejo naslednja merila:
1.     
ustrezna lokacijska razporeditev poslovalnic na celotnem območju
Republike Slovenije;
2.     
organizacijska usposobljenost poslovalnic za obravnavo povečanega obsega
poslovanja s komitenti;
3.     
kadrovska razpoložljivost in strokovna usposobljenost kadrov za delo v
običajnih in izrednih pogojih in
4.     
tehnična usposobljenost na ravni programske in strojne opreme za
podporo, ki vlagateljem zagotavlja nemoten dostop do izplačanega kritja
zajamčenih vlog.
(3) V dogovoru iz prvega odstavka tega člena se določijo
zahteve, ki jih potencialna izplačilna banka izpolnjuje med pripravljenostjo in
v primeru izplačila kritja zajamčenih vlog.
(4) Potencialna izplačilna banka je upravičena do povračila dejanskih
stroškov, ki nastanejo z vzpostavitvijo in vzdrževanjem pripravljenosti na
opravljanje nalog, povezanih z izplačilom kritja zajamčenih vlog. Stroški
potencialne izplačilne banke se krijejo v okviru letnega nadomestila
iz 24. člena tega zakona.
42. člen
(priprave izplačilne banke na izplačevanje zajamčenih vlog)
(1) V primeru izplačila kritja zajamčenih vlog sistem jamstva
za vloge določi eno ali več izplačilnih bank. Sistem jamstva za vloge obvesti
vlagatelje o izbiri izplačilnih bank z obvestilom iz 16. člena tega
zakona.
(2) Sistem jamstva za vloge zagotovi izplačilnim bankam:
1.     
sredstva za izplačilo kritja zajamčenih vlog z uporabo virov
financiranja sklada;
2.     
podatke o zajamčenih vlogah in vlagateljih, ki so upravičeni do
razpolaganja s kritjem zajamčenih vlog, in
3.     
navodila za zagotavljanje dostopa vlagateljem do izplačanega kritja
zajamčenih vlog.
(3) Izplačilna banka sme sredstva in informacije iz
prejšnjega odstavka uporabiti izključno za namen, da se vlagateljem zagotavlja
dostop do izplačanega kritja zajamčenih vlog.
(4) Izplačilna banka zagotavlja vlagateljem dostop do izplačanega
kritja zajamčenih vlog po prejemu sredstev in informacij iz drugega odstavka
tega člena.
(5) Izplačilna banka je šest mesecev od prejema sredstev iz
drugega odstavka tega člena upravičena do povračila stroškov, povezanih z
zagotavljanjem dostopa vlagateljem do izplačanega kritja zajamčenih vlog, ki
jih določi Banka Slovenije in upoštevajo dejanske stroške vodenja vpoglednega
depozita pri izplačilni banki.
43. člen
(informacijska usposobljenost banke)
(1) Banka zagotovi ustrezen informacijski sistem, ki bo v
vsakem trenutku omogočal dostop do podatkov iz četrtega odstavka 22. člena
tega zakona, potrebnih za izplačilo kritja zajamčenih vlog in za namene
testiranja iz drugega odstavka 45. člena tega zakona.
(2) Banka mora biti v vsakem trenutku sposobna zagotoviti podatke
iz prejšnjega odstavka in jih na zahtevo nemudoma predložiti Banki Slovenije.
3.4. Dodatne pristojnosti in obveznosti Banke Slovenije
glede upravljanja sistema jamstva za vloge
44. člen
(zaupnost podatkov in informacij)
(1) Zaupni podatki so vsi podatki o posameznih vlagateljih, s
katerimi razpolaga Banka Slovenije za namene upravljanja sistema jamstva za
vloge.
(2) Banka Slovenije varuje zaupne podatke iz prejšnjega odstavka
in teh podatkov ne sme sporočiti drugi osebi ali državnemu organu, razen v
obliki povzetka, iz katerega ni mogoče prepoznati posameznih bank ali
vlagateljev, na katere se nanašajo.
(3) Zaposleni pri Banki Slovenije in druge osebe, ki delajo ali
so delali po pooblastilu Banke Slovenije, varujejo vse informacije, ki so jih
pridobili pri opravljanju nalog za Banko Slovenije, v zvezi z izvajanjem njenih
nalog in pristojnosti glede upravljanja sistema jamstva za vloge kot zaupne in
jih ne smejo razkriti nobeni drugi osebi ali državnemu organu, razen če zakon
ne določa drugače.
(4) Prepoved iz drugega in tretjega odstavka tega člena ne
velja za izmenjavo informacij med Banko Slovenije in pooblaščenimi zunanjimi
izvajalci, ki po pooblastilu Banke Slovenije izvajajo posamezne naloge pri
upravljanju sistema jamstva za vloge v skladu s tem zakonom, če ti izvajalci
zagotavljajo ustrezno varstvo zaupnih podatkov.
(5) Banka Slovenije varuje kot zaupne tudi informacije o
posameznih članih sistema jamstva za vloge, ki jih pridobi pri opravljanju
nalog in pooblastil na podlagi tega zakona od posameznega člana ali drugih oseb
oziroma jih izdela Banka Slovenije za izvajanje nalog na podlagi tega zakona.
Za varovanje zaupnih informacij o posameznih članih sistema jamstva za vloge se
uporabljajo določbe zakona, ki ureja bančništvo, o varovanju zaupnih
informacij, razen če zakon ne določa drugače.
(6) Obveznost varovanja zaupnih podatkov in zaupnih
informacij iz tega člena velja tudi za podatke in informacije, ki jih Banka
Slovenije oziroma osebe iz tretjega odstavka tega člena pridobijo pri izmenjavi
podatkov z organi za jamstvo vlog iz drugih držav članic ali tretjih držav ter
z Evropskim bančnim organom, nadzornimi organi Republike Slovenije ali
pristojnimi organi drugih držav članic, vključno z Evropsko centralno banko,
kadar izvaja pooblastila pristojnega organa v skladu z Uredbo (EU)
št. 575/2013.
(7) Banka Slovenije obdeluje osebne podatke, ki jih pridobi pri
izvajanju nalog in pooblastil, določenih s tem zakonom, v skladu z zakonom, ki
ureja varstvo osebnih podatkov, ter Uredbo (ES) št. 45/2001 Evropskega
parlamenta in Sveta z dne 18. decembra 2000 o varstvu posameznikov pri
obdelavi osebnih podatkov v institucijah in organih Skupnosti in o prostem
pretoku takih podatkov (UL L št. 8 z dne 12. januarja 2001, str. 1).
45. člen
(redno preverjanje delovanja sistema jamstva za vloge)
(1) Banka Slovenije redno preverja ustreznost ureditve in
delovanja sistema jamstva za vloge in njegovo skladnost z določbami tega
zakona.
(2) Za namene iz prejšnjega odstavka Banka Slovenije najmanj
vsaka tri leta izvede testiranje, s katerim preveri praktično delovanje sistema
jamstva za vloge in ustreznost postopkov za izpolnjevanje obveznosti sistema
jamstva za vloge.
(3) Pri izvedbi testiranja iz prejšnjega odstavka sodelujejo
tudi ministrstvo, pristojno za finance, člani sistema jamstva za vloge in
sistemi jamstva za vloge držav članic oziroma tretjih držav.
(4) Osebe, ki sodelujejo pri testiranju iz drugega odstavka
tega člena, varujejo kot zaupne vse podatke, dejstva in okoliščine, ki so jih
pridobile pri testiranju, in jih smejo uporabiti izključno za testiranje.
Podatki se ne hranijo dlje, kot je potrebno za ta namen.
(5) Ne glede na prejšnji odstavek in druge določbe tega
zakona o varovanju zaupnosti podatkov, Banka Slovenije pošlje informacije v
zvezi s testiranjem sistema jamstva za vloge, razen osebnih podatkov,
Evropskemu bančnemu organu skladno z Uredbo (EU) št. 1093/2010 Evropskega
parlamenta in Sveta z dne 24. novembra 2010 o ustanovitvi Evropskega
nadzornega organa (Evropski bančni organ) in o spremembi Sklepa
št. 716/2009/ES ter razveljavitvi Sklepa Komisije 2009/78/ES (UL L
št. 331 z dne 15. decembra 2010, str. 12, v nadaljnjem besedilu:
Uredba (EU) št. 1093/2010).
46. člen
(uporaba pravil o postopku)
(1) Za postopek izdaje odločb iz 24., 31. in 32. člena
tega zakona se uporabljajo določbe zakona, ki ureja bančništvo, o postopku
odločanja Banke Slovenije v posamičnih zadevah, če ni v tem zakonu določeno
drugače.
(2) Proti odločbam iz prejšnjega odstavka ni pritožbe,
izvršljive pa so z dokončnostjo.
(3) Če banka ne izpolni obveznosti na podlagi odločbe iz
prvega odstavka tega člena, Banka Slovenije po uradni dolžnosti predlaga
prisilno izvršitev odločbe, ki jo opravi organ, pristojen za pobiranje davkov,
po postopku za prisilno izvršitev davčnih obveznosti v skladu z zakonom, ki
ureja davčni postopek, če ni v tem členu določeno drugače.
(4) Organ, pristojen za pobiranje davkov, izda sklep o
izvršbi na podlagi predloga Banke Slovenije za prisilno izvršitev odločbe iz
prvega odstavka tega člena najpozneje v 30 dneh.
(5) Če je zoper sklep o izvršbi organa, pristojnega za
pobiranje davkov, vložena pritožba, se ne uporabijo določbe zakona, ki ureja
davčni postopek, o odložitvi davčne izvršbe po uradni dolžnosti.
47. člen
(nadzor bank glede obveznosti v zvezi s sistemom jamstva za
vloge)
(1) Nadzor bank glede izpolnjevanja njihovih obveznosti v
skladu z določbami tega zakona opravlja Banka Slovenije.
(2) Za nadzor bank iz prejšnjega odstavka se uporabljajo
določbe zakona, ki ureja bančništvo, o izvajanju nadzora in ukrepih nadzora.
48. člen
(nadzor glede poslovanja bank držav članic v zvezi z
jamstvom za vloge)
Banka Slovenije opravlja nadzor nad poslovanjem banke države
članice, ki v Republiki Sloveniji posluje preko podružnice ali neposredno,
glede izpolnjevanja zahtev iz 14. člena tega zakona. Za nadzor in ukrepe
nadzora zoper banko države članice se uporabljajo določbe zakona, ki ureja
bančništvo, o nadzoru nad poslovanjem banke države članice v Republiki
Sloveniji.
4. ČEZMEJNO SODELOVANJE IN IZVAJANJE NALOG V ZVEZI Z
JAMSTVOM ZA VLOGE
4.1. Čezmejno sodelovanje v Evropski uniji
49. člen
(sodelovanje z drugimi organi in sistemi jamstva za vloge)
(1) Banka Slovenije v zvezi z izvajanjem nalog in
pristojnosti v zvezi s sistemom jamstva za vloge sodeluje z organi za jamstvo
vlog iz drugih držav članic, organi za reševanje v teh državah članicah ter
drugimi pristojnimi organi držav članic za področje sistema jamstva za vloge.
(2) Banka Slovenije po načelu vzajemnosti lahko sklepa
sporazume z organi za jamstvo vlog iz drugih držav članic, da zagotovi
učinkovitejše izvajanje nalog in pooblastil v zvezi s sistemom jamstva za vloge
ter v postopkih za izplačilo kritja zajamčenih vlog, ki so upravičene do
jamstva na podlagi drugih sistemov jamstva za vloge.
(3) Banka Slovenije obvesti Evropski bančni organ o
sporazumih iz prejšnjega odstavka, ki jih je sklenila z organi za jamstvo vlog
drugih držav članic, v katerih je banka ustanovila podružnico. Če sklenitev
sporazuma ni mogoča ali obstaja dvom o razlagi sklenjenega sporazuma, lahko
Banka Slovenije zadevo predloži Evropskemu bančnemu organu v skladu z
19. členom Uredbe (EU) št. 1093/2010.
(4) Če dogovori iz drugega odstavka tega člena niso
sklenjeni, to ne vpliva na izvajanje določb tega zakona glede pravic
vlagateljev in bank.
(5) Banka Slovenije si pri sodelovanju po tem členu z organi za
jamstvo vlog drugih držav članic izmenjuje informacije v zvezi z delovanjem
sistemov jamstva za vloge in nadzorom nad njimi in podatke, ki so potrebni za
pripravo izplačil vlagateljem, vključno s podatki za identifikacijo upravičenih
vlog.
(6) Banka Slovenije organu za jamstvo vlog druge države
članice na njegovo zahtevo pošlje informacije, ki so pomembne za izvajanje
njegovih nalog v zvezi s sistemom jamstva za vloge države članice. Banka
Slovenije organu za jamstvo vlog države članice na lastno pobudo pošlje
informacije, ki so ključne za izvajanje njegovih nalog v zvezi s sistemom
jamstva za vloge. Informacija se šteje za ključno, če bi lahko bistveno
vplivala na izpolnjevanje obveznosti v zvezi s sistemom jamstva za vloge druge
države članice.
50. člen
(sodelovanje z drugimi institucijami Evropske unije in
mednarodnimi združenji)
(1) Banka Slovenije sodeluje z institucijami Evropske unije
in drugimi mednarodnimi organizacijami za namen izmenjave informacij o
delovanju sistema jamstva za vloge.
(2) Banka Slovenije najpozneje do 31. marca tekočega
leta Evropski bančni organ obvesti o skupnem znesku zajamčenih vlog in znesku,
s katerim razpolaga sklad, oboje po stanju 31. decembra preteklega leta.
4.2. Sodelovanje pri izplačilu kritja zajamčenih vlog pri
podružnici banke države članice
51. člen
(izplačilo kritja zajamčene vloge podružnice banke države
članice)
(1) Sistem jamstva za vloge v Republiki Sloveniji na zahtevo in
v imenu sistema jamstva za vloge druge države članice izvede izplačilo kritja
zajamčenih vlog, ki so bile vplačane pri podružnici banke te države članice v
Republiki Sloveniji, če sistem jamstva za vloge te države članice, ki je
odgovoren za jamstvo zajamčenih vlog te podružnice, predhodno zagotovi:
1.     
sredstva v višini kritja zajamčenih vlog, ki bodo izplačane v Republiki
Sloveniji, in
2.     
vse potrebne informacije in navodila za izvedbo izplačila kritja
zajamčenih vlog podružnice.
(2) Za izvedbo izplačila zajamčenih vlog iz prejšnjega
odstavka se uporabljajo določbe tega zakona o izplačilu kritja zajamčenih vlog,
ki so zajamčene po tem zakonu.
(3) V primeru izplačila zajamčenih vlog vlagateljem pri
podružnici banke države članice v skladu s tem členom, sistem jamstva za vloge
v Republiki Sloveniji ne odgovarja za morebitno škodo, ki bi nastala tretji
osebi zaradi napak pri določanju vlagatelja, zneska kritja zajamčene vloge ali
izvajanja navodil, ki jih je glede izplačila kritja zajamčenih vlog v
podružnici banke države članice določil sistem jamstva za vloge te države
članice.
(4) Sistem jamstva za vloge v Republiki Sloveniji v primeru izplačila
zajamčenih vlog vlagateljem pri podružnici banke države članice v skladu s tem
členom, pri sistemu jamstva za vloge te države članice uveljavlja povračilo
vseh stroškov, ki so nastali pri izplačilu zajamčenih vlog v podružnici banke
države članice.
52. člen
(prenos vplačanih prispevkov med sistemi jamstva za vloge)
(1) Če se banka preoblikuje tako, da preneha biti član
sistema jamstva za vloge in se vključi v sistem jamstva za vloge druge države
članice, se prispevki te banke, ki so bili plačani v sistem jamstva za vloge v
12 mesecih pred prenehanjem članstva, razen izrednih prispevkov, prenesejo v
sistem jamstva za vloge, v katerega se vključi.
(2) Prejšnji odstavek se smiselno uporablja tudi pri
preoblikovanju podružnice banke druge države članice v banko s sedežem v
Republiki Sloveniji.
(3) Če se banka države članice preoblikuje tako, da se
vključi v sistem jamstva za vloge v Republiki Sloveniji, se prispevki, ki jih
je vplačala banka države članice v sistem jamstva za vloge te države članice,
prenesejo v sistem jamstva za vloge v Republiki Sloveniji. Za prenos prispevkov
se smiselno uporablja prvi odstavek tega člena.
(4) Če se banka preoblikuje tako, da opravljanje dela
storitev prenese v drugo državo članico, in se tako vključi v sistem jamstva za
vloge druge države članice, se prispevki te banke, ki so bili plačani v sistem
jamstva za vloge v 12 mesecih pred prenosom storitev, razen izrednih
prispevkov, prenesejo v sistem jamstva za vloge, v katerega se vključi, v
sorazmerni višini glede na višino prenesenih zajamčenih vlog.
(5) Pri prenosu prispevkov med sistemi jamstva za vloge v
skladu s tem členom so vse vloge, ki so bile vplačane pri banki ali podružnici
pred preoblikovanjem, po prenosu prispevkov zajamčene v novem sistemu jamstva
za vloge.
(6) Banka obvesti svoje vlagatelje o nameravanem prestopu v
drug sistem jamstva za vloge najmanj en mesec pred nameravanim prestopom.
53. člen
(obveščanje v zvezi z delovanjem sistema jamstva za vloge
drugih držav članic)
(1) Sistem jamstva za vloge v Republiki Sloveniji v imenu sistema
jamstva za vloge druge države članice obvešča zadevne vlagatelje pri podružnici
banke te države članice v Republiki Sloveniji.
(2) Sistem jamstva za vloge v Republiki Sloveniji lahko
zahteva, da sistem jamstva za vloge druge države članice predloži korespondenco,
ki jo prejme od vlagateljev pri podružnici banke države članice v Republiki
Sloveniji.
4.3. Jamstvo za vloge pri EU podružnici in sodelovanje s
sistemi jamstva za vloge v tretjih državah
54. člen
(vključitev EU podružnice v sistem jamstva za vloge v
Republiki Sloveniji)
(1) Banka Slovenije od banke tretje države zahteva, da se za
EU podružnico v Republiki Sloveniji v celoti ali za dopolnitev ravni jamstva
vključi v sistem jamstva za vloge v Republiki Sloveniji, če sistem jamstva za
vloge tretje države vlagateljem pri EU podružnici v Republiki Sloveniji ne
zagotavlja enakovredne zaščite kot sistem jamstva za vloge v Republiki
Sloveniji. Pri tem Banka Slovenije upošteva zlasti raven jamstva in obseg
zaščite, ki ga zagotavlja sistem jamstva za vloge tretje države.
(2) Raven in obseg jamstva za vloge pri EU podružnici ne sme
presegati ravni in obsega, določenega s tem zakonom.
(3) Če Banka Slovenije zahteva, da se banka tretje države za
EU podružnico vključi v sistem jamstva za vloge v Republiki Sloveniji, določi
način in obseg te vključitve.
(4) Če Banka Slovenije zahteva, da se banka tretje države za
EU podružnico vključi v sistem jamstva za vloge v Republiki Sloveniji, sistem
jamstva za vloge v Republiki Sloveniji jamči za izplačilo kritja zajamčenih
vlog, ki so vplačane pri EU podružnici, v obsegu, v katerem je banka tretje
države za EU podružnico vključena v ta sistem.
55. člen
(sodelovanje s sistemom jamstva za vloge tretje države)
(1) Banka Slovenije sodeluje s sistemom jamstva za vloge tretje
države, v kateri ima banka podružnico, in sistemom jamstva za vloge tretje
države, v kateri ima sedež banka, ki je ustanovila EU podružnico na območju
Republike Slovenije.
(2) Banka Slovenije v primeru iz prejšnjega odstavka po
načelu vzajemnosti sklene sporazum s sistemom jamstva za vloge, s katerim se
določijo pravila in postopki za izplačevanje zajamčenih vlog ter pravila o
varovanju zaupnosti podatkov v zvezi z izvajanjem nalog in pooblastil sistema
jamstva za vloge.
(3) Banka Slovenije si pri sodelovanju po tem členu z organi za
jamstvo vlog tretjih držav izmenjuje zlasti informacije v zvezi z delovanjem
sistemov jamstva za vloge in nadzorom nad njimi ter podatke iz četrtega
odstavka 22. člena tega zakona.
(4) Izmenjava informacij iz prejšnjega odstavka je dopustna pod
pogojem, da tretja država zagotavlja vsaj enako raven varstva osebnih podatkov
kot jo zagotavlja zakon, ki ureja varstvo osebnih podatkov, o čemer presoja
Informacijski pooblaščenec za vsako posamezno državo. Organ za jamstvo vlog
tretje države sme podatke iz prejšnjega odstavka uporabiti le za namen
izplačila kritja zajamčene vloge vlagateljem pod pogoji, ki jih določa ta
zakon.
5. KAZENSKE DOLOČBE
56. člen
(globa za kršitev banke)
(1) Z globo od 25.000 do 250.000 eurov se za prekršek kaznuje
banka ali EU podružnica, ki:
1.     
ne obvesti vlagatelja, da je obveznost po pogodbi lahko predmet pobota s
terjatvijo vlagatelja iz naslova izplačila kritja zajamčene vloge (peti
odstavek 10. člena);
2.     
ne objavlja informacij o sistemu jamstva za vloge ali jih objavlja v
nasprotju z zakonom (drugi in tretji odstavek 11. člena);
3.     
pred sklenitvijo pogodbe o vlogi ne zagotovi vlagatelju informacij o
sistemu jamstva za vloge (četrti in peti odstavek 11. člena);
4.     
ne zagotavlja vlagatelju informacij o njegovi vlogi (šesti odstavek
11. člena);
5.     
oglašuje v nasprotju z zakonom (12. člen);
6.     
na zahtevo vlagatelja ne izplača upravičene vloge (prvi odstavek
13. člena) ali pisno ne obvesti vlagateljev o združitvi in možnosti
uveljavljanja pravic zaradi združitve (drugi odstavek 13. člena);
7.     
Banki Slovenije ne poroča o vlagateljih in vlogah, ki jih Banka
Slovenije potrebuje za namene upravljanja sistema jamstva za vloge (prvi
odstavek 23. člena);
8.     
ne plača ali ne plača pravočasno rednega prispevka v skladu z odločbo
Banke Slovenije (prvi odstavek 31. člena);
9.     
ne plača ali ne plača pravočasno izrednega prispevka v skladu z odločbo
Banke Slovenije (prvi odstavek 32. člena);
10.  
sredstva in pridobljene informacije za izplačilo kritja zajamčenih vlog
ne uporabi izključno za namen, da se vlagateljem zagotavlja dostop do
izplačanega kritja zajamčenih vlog (tretji odstavek 42. člena);
11.  
ne zagotovi ustreznega informacijskega sistema za dostop do podatkov,
potrebnih za izplačilo kritja zajamčenih vlog (prvi odstavek 43. člena);
12.  
v roku ne obvesti svojih vlagateljev o nameravanem prestopu v drug
sistem jamstva za vloge (šesti odstavek 52. člena).
(2) Z globo v višini od 800 do 10.000 eurov se za prekršek kaznuje
odgovorna oseba banke ali odgovorna oseba EU podružnice, ki stori prekršek iz
prejšnjega odstavka.
57. člen
(izrekanje globe v hitrem prekrškovnem postopku)
Za prekrške iz tega zakona se sme v hitrem postopku izreči globa
tudi v znesku, ki je višji od najnižje predpisane globe, določene s tem
zakonom.

Zakon o sistemu jamstva za vloge – ZSJV
(Uradni list RS, št. 27/16) vsebuje naslednje prehodne in končne
določbe:
»6. PREHODNE DOLOČBE
58. člen
(pravice vlagateljev v
zvezi s spremembo upravičenosti vloge do jamstva)
(1) Kadar posamezne vloge po uveljavitvi tega zakona niso več
upravičene do jamstva v obsegu, ki je bil določen v skladu z Zakonom o
bančništvu (Uradni list RS, št. 99/10 – uradno prečiščeno besedilo, 52/11
– popr., 9/11 – ZPlaSS-B, 35/11, 59/11, 85/11, 48/12, 105/12, 56/13, 63/13 –
ZS-K in 96/13, v nadaljevanju: ZBan-1), lahko vlagatelj v razmerju do banke
uveljavlja pravice, ki so določene v 13. členu tega zakona.
(2) Banka vlagatelja v roku enega meseca po uveljavitvi tega
zakona obvesti o tem, da vloga ni več upravičena do jamstva v okviru sistema
jamstva za vloge oziroma o tem, da vloga ni več v celoti upravičena do tega
jamstva.
59. člen
(prehodne določbe glede
roka za izplačilo kritja zajamčenih vlog)
(1) Prvi odstavek 17. člena tega zakona se glede
opredelitve roka, v katerem sistem jamstva za vloge zagotovi izplačilo kritja
zajamčenih vlog, uporablja od 1. 1. 2024.
(2) V prehodnem obdobju do 31. 12. 2023 se upoštevajo
naslednji roki za izplačilo kritja zajamčenih vlog:
-       
do 31. 12. 2018 do 20 delovnih dni;
-       
od 1. 1. 2019 do 31. 12. 2020 do 15 delovnih dni;
-       
od 1. 1. 2021 do 31. 12. 2023 do 10 delovnih dni.
(3) Vlagatelj, ki je upravičen do jamstva iz naslova
zajamčene vloge, lahko v prehodnem obdobju do 31. 12. 2023 pri sistemu
jamstva za vloge vloži zahtevo za predčasno izplačilo ustreznega zneska kritja
svoje zajamčene vloge zaradi kritja življenjskih stroškov v višini minimalne plače
v Republiki Sloveniji.
(4) Vlagatelj iz prejšnjega odstavka zahtevek ustrezno
utemelji in pojasni nujnost predčasnega izplačila zahtevanega zneska ter poda
izjavo, da niso podani razlogi, določeni v tem zakonu, ki izključujejo
izplačilo kritja zajamčene vloge. V zahtevku vlagatelj navede račun, na
katerega se izplača zahtevani znesek.
(5) Sistem jamstva za vloge na podlagi zahteve vlagatelja iz
tretjega odstavka tega člena in z upoštevanjem razpoložljivih podatkov o
upravičenosti vloge do jamstva v sistemu jamstva za vloge vlagatelju izplača
ustrezen znesek v petih delovnih dneh po vložitvi zahtevka za izplačilo ali v
tem roku utemeljeno zavrne zahtevo za izplačilo ter pojasni razloge, zaradi
katerih izplačilo ni upravičeno.
(6) Znesek, ki je izplačan na podlagi prejšnjega odstavka, se
odšteje od kritja zajamčene vloge tega vlagatelja.
(7) Za uveljavljanje zahtevkov vlagateljev v zvezi s
predčasnim izplačilom kritja zajamčene vloge po tem členu se uporablja
20. člen tega zakona.
60. člen
(rok za zagotovitev
minimalne ciljne ravni sklada)
Ne glede na 28. člen tega zakona Banka Slovenije
zagotovi, da najpozneje do 3. julija 2024 sklad razpolaga s sredstvi v
višini 0,8 % vsote vseh zajamčenih vlog v Republiki Sloveniji.
61. člen
(izdaja aktov)
Banka Slovenije v treh mesecih od uveljavitve tega zakona izda
akte iz prvega odstavka 11. člena, drugega odstavka 23. člena, petega
odstavka 24. člena, prvega odstavka 28. člena, tretjega odstavka
29. člena in petega odstavka 31. člena tega zakona.
7. KONČNE DOLOČBE
62. člen
(razveljavitev predpisov)
(1) Z dnem uveljavitve tega zakona prenehajo veljati:
1.     
določbe 8. poglavja ZBan-1;
2.     
28. in 29. točka prvega odstavka 392. člena ter 2. točka
prvega odstavka 393. člena ZBan-1.
(2) Z dnem uveljavitve tega zakona preneha veljati Sklep o
sistemu jamstva za vloge (Uradni list RS, št. 97/10, 26/12, 75/12 in
29/13), izdan na podlagi ZBan-1.
63. člen
(uveljavitev zakona)
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembah in dopolnitvah Zakona o sistemu
jamstva za vloge – ZSJV-A (Uradni list RS, št. 17/22) vsebuje naslednjo končno določbo:
»KONČNA DOLOČBA
10. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.«.