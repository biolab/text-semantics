I. SPLOŠNE DOLOČBE
1. člen
(namen zakona)
Ta zakon ureja standarde kakovosti in varnosti pri preskrbi
prebivalstva s krvjo in krvnimi pripravki v skladu z Direktivo 2002/98/ES
Evropskega parlamenta in Sveta z dne 27. januarja 2003 o določitvi standardov
kakovosti in varnosti za zbiranje, preskušanje, predelavo, shranjevanje in
razdeljevanje človeške krvi in komponent krvi ter o spremembi Direktive
2001/83/ES (UL L št. 33 z dne 8. 2. 2003, str. 30), Direktivo Komisije
2004/33/ES z dne 22. marca 2004 o izvajanju Direktive 2002/98/ES Evropskega
parlamenta in Sveta glede nekaterih tehničnih zahtev za kri in komponente krvi
(UL L št. 91 z dne 30. 3. 2004, str. 25), Direktivo Komisije 2005/61/ES z dne
30. septembra 2005 o izvajanju Direktive Evropskega parlamenta in Sveta
2002/98/ES glede zahtev po sledljivosti in obveščanju o hudih neželenih
reakcijah in dogodkih (UL L št. 256 z dne 1. 10. 2005, str. 32) in Direktivo
Komisije 2005/62/ES z dne 30. septembra 2005 o izvajanju Direktive Evropskega
parlamenta in Sveta 2002/98/ES glede standardov in specifikacij Skupnosti v
zvezi s sistemom kakovosti za transfuzijske ustanove (UL L št. 256 z dne 1. 10.
2005, str. 41), da se v Republiki Sloveniji zagotovi visoka raven varovanja
zdravja ljudi.
2. člen
(področje zakona)
(1) Preskrba s krvjo po tem zakonu je del transfuzijske
dejavnosti, ki vključuje načrtovanje, zbiranje, predelavo, testiranje,
shranjevanje, razdeljevanje, zdravljenje in enakomerno ter zadostno preskrbo
prebivalstva s krvjo in krvnimi pripravki ter promet z njimi. 
(2) Dejavnosti iz prejšnjega odstavka se opravljajo v skladu
z načeli nacionalne samozadostnosti in prostovoljnega neplačanega krvodajalstva
zaradi zagotavljanja zadostnega števila krvodajalcev oziroma krvodajalk (v nadaljnjem
besedilu: krvodajalec) in varne transfuzije krvi. 
(3) Ta zakon ureja tudi transfuzijsko testiranje bolnikov
oziroma bolnic (v nadaljnjem besedilu: bolnik) in dobro klinično prakso pri
zdravljenju s krvjo in zdravili iz krvi. 
(4) Ta zakon določa tudi pogoje za organiziranje, zbiranje in
testiranje krvi ter komponent krvi za izključno uporabo pri avtologni
transfuziji. 
(5) Določbe tega zakona se ne uporabljajo za krvotvorne
matične celice.
3. člen
(opredelitev izrazov)
Posamezni izrazi, uporabljeni v tem zakonu, pomenijo: 
1.     
»alogenska transfuzija« je transfuzija, pri kateri krvodajalec in
prejemnik oziroma prejemnica (v nadaljnjem besedilu: prejemnik) krvi nista ista
oseba (alogenska kri); 
2.     
»avtologna transfuzija« je transfuzija, pri kateri sta krvodajalec in
prejemnik krvi ista oseba (avtologna kri); 
3.     
»bolnišnična krvna banka« je enota, ki v bolnišnici shranjuje in
razdeljuje kri ter krvne komponente in opravlja predtransfuzijsko testiranje in
bolnišnične transfuzijske dejavnosti; 
4.     
»bolnišnični transfuzijski odbor« je organ, ki nadzira uporabo in ravnanje
s krvjo, krvnimi pripravki in zdravili iz krvi; 
5.     
»dobra klinična praksa« je v transfuzijski medicini optimalna poraba
krvi in krvnih pripravkov v klinični praksi; 
6.     
»hemovigilanca« je niz organiziranih postopkov nadzora v zvezi s hudimi
neželenimi ali nepričakovanimi dogodki ali reakcijami pri krvodajalcih ali
prejemnikih krvi in komponent krvi ter epidemiološko spremljanje krvodajalcev; 
7.     
»hud neželen dogodek« je kakršenkoli neželen dogodek v zvezi z
zbiranjem, testiranjem, predelavo, shranjevanjem in razdeljevanjem krvi in
komponent krvi, ki bi utegnil povzročiti smrt ali ogroziti življenje ter
povzročiti stanje invalidnosti ali nezmožnosti za delo, ali ima za posledico
hospitalizacijo ali zbolevnost ali podaljšanje hospitalizacije oziroma
zbolevnosti; 
8.     
»huda neželena reakcija« je z odvzemom ali transfuzijo krvi oziroma
komponent krvi povezan nehoten odziv pri krvodajalcu ali bolniku, ki je lahko
smrten, smrtno nevaren, ki povzroča stanje invalidnosti ali nezmožnosti za
delo, ali ima za posledico hospitalizacijo ali zbolevnost ali podaljšanje
hospitalizacije ali zbolevnosti; 
9.     
»imunizacija krvodajalcev« je postopek, s katerim se povzroči povečanje
vsebnosti določenih protiteles v krvi dajalca oziroma dajalke (v nadaljnjem
besedilu: dajalec) plazme; 
10.  
»nadzorstveni pregled« je uraden in objektiven nadzor, ki v skladu s
sprejetimi standardi ugotavlja skladnost s tem zakonom, dopolnjen z opisom
ugotovljenih neskladnosti; 
11.  
»kri« je polna človeška kri, odvzeta od krvodajalca in pripravljena za
transfuzijo ali nadaljnjo uporabo; 
12.  
»komponenta krvi« je zdravilna komponenta krvi (rdeče krvne celice, bele
krvne celice, krvne ploščice, plazma), ki jo je mogoče iz krvi pripraviti z
različnimi postopki; 
13.  
»krvni pripravek« je vsak zdravilni pripravek (komponenta ali zdravilo),
ki izvira iz človeške krvi ali plazme; 
14.  
»krvodajalec« je po strokovnih medicinskih merilih zdrava oseba s
primerno zdravstveno preteklostjo, ki prostovoljno da kri ali komponente krvi; 
15.  
»krvodajalstvo« je človekoljubno dajanje krvi po načelih prostovoljnosti,
neplačanosti in anonimnosti ter zajema tudi spodbujanje, obveščanje,
organiziranje, izobraževanje, pridobivanje in klicanje krvodajalcev za preskrbo
s krvjo; 
16.  
»odklonitev« je trajna ali začasna zavrnitev posameznika oziroma
posameznice (v nadaljnjem besedilu: posameznik) od dajanja krvi ali komponent
krvi; 
17.  
»razdeljevanje« je dostava in izdaja krvi ter komponent krvi za
transfuzijo in proizvodnjo zdravil iz krvi in plazme; 
18.  
»samozadostnost« je načelo preskrbe s krvjo in krvnimi pripravki, po
katerem država z lastnimi viri pokriva potrebe po krvi in krvnih pripravkih; 
19.  
»strokovno usposobljen zdravstveni delavec oziroma delavka (v nadaljnjem
besedilu: zdravstveni delavec)« je oseba, ki v zdravstveni dejavnosti opravlja
storitve v skladu s svojo strokovno izobrazbo in usposobljenostjo; 
20.  
»transfuzija« je prenos krvodajalčeve krvi ali krvnih pripravkov
prejemniku; 
21.  
»transfuzijski center« je center, ki je v bolnišnici odgovoren za
zbiranje krvi, testiranje, predelavo zbrane krvi v krvne komponente in njihovo
shranjevanje. Izvaja predtransfuzijsko testiranje in bolnišnične transfuzijske
dejavnosti ter bolnišnice in druge porabnike oziroma porabnice (v nadaljnjem
besedilu: porabnik) oskrbuje s krvjo in krvnimi komponentami; 
22.  
»transfuzijska dejavnost« je dejavnost, ki se ukvarja s krvodajalstvom,
zbiranjem, testiranjem, predelavo krvi, predtransfuzijskim testiranjem,
terapevtskimi posegi, transfuzijo krvi in krvnih pripravkov; 
23.  
»transfuzijski oddelki« so enote transfuzijskega zavoda ali
transfuzijskega centra v območni bolnišnici, ki zbira, shranjuje in razdeljuje
kri in krvne pripravke ter opravlja predtransfuzijsko testiranje in bolnišnične
transfuzijske dejavnosti; 
24.  
»transfuzijsko testiranje« vključuje predtransfuzijsko testiranje in vsa
ostala testiranja, potrebna za varno transfuzijo; 
25.  
»transfuzijska veriga« je organiziran niz med seboj povezanih postopkov
od izbire krvodajalca do transfuzije krvi ali krvnih pripravkov bolniku; 
26.  
»transfuzijski zavod« je javni zavod, ki je odgovoren za zbiranje,
testiranje in predelavo krvi in krvnih pripravkov, ne glede na predvideni namen
uporabe, ter za njihovo predelavo, shranjevanje, razdeljevanje in zdravljenje,
kadar so namenjeni za transfuzijo; 
27.  
»zdravilo iz krvi« je vsako zdravilo, izdelano iz človeške krvi ali
plazme.
4. člen
(izvajanje zakona)
V okviru javne agencije, pristojne za zdravila in medicinske
pripomočke, se oblikuje organizacijska enota za kri (v nadaljnjem besedilu:
Agencija), ki je odgovorna za izvajanje nalog, določenih s tem zakonom.
II. OBVEZNOSTI ORGANOV
5. člen
(imenovanje in izdajanje dovoljenj)
(1) Dejavnost zbiranja in testiranja krvi in komponent krvi,
ne glede na predvideni namen uporabe, njihovo pripravo, shranjevanje in razdeljevanje,
kadar so namenjene za transfuzijo, je javna služba. Izvaja jo transfuzijski
zavod ali transfuzijski center, ki ga je imenovala Agencija in mu izdala
dovoljenje. 
(2) Za namen iz prejšnjega odstavka mora transfuzijski zavod
ali transfuzijski center predložiti Agenciji naslednje podatke: 
-       
splošne informacije: ime transfuzijskega zavoda ali transfuzijskega
centra, ime in priimek odgovorne osebe, izobrazbo in podatke za navezavo stikov
z odgovornimi osebami, seznam bolnišničnih krvnih bank, ki jih oskrbuje; 
-       
organizacijsko shemo, vključno z nalogami odgovornih oseb in povezavami
med njimi, opis sistema kakovosti, ki vključuje poslovnik kakovosti, število
zaposlenih in njihovo izobrazbo, higienske predpise, dokumentacijo o prostorih
in opremi, seznam standardnih postopkov za izbiro krvodajalcev, zbiranje,
predelavo, testiranje, razdeljevanje, odpoklic krvi in krvnih komponent ter za
poročanje in evidentiranje hudih neželenih dogodkov in hudih neželenih reakcij.
(3) Ko Agencija preveri, ali transfuzijski zavod ali
transfuzijski center izpolnjuje zahteve, določene s tem zakonom, mu izda
dovoljenje, v katerem določi, katere dejavnosti lahko opravlja in pod katerimi
pogoji. 
(4) Transfuzijski zavod ali transfuzijski center ne sme
opraviti nobene dejavnosti, določene s tem zakonom, brez predhodnega pisnega
soglasja Agencije. 
(5) Agencija lahko začasno odloži izdajo dovoljenja ali že
izdano dovoljenje transfuzijskemu zavodu ali transfuzijskemu centru prekliče,
če nadzorstveni pregled ali kontrolni ukrepi pokažejo, da transfuzijski zavod
ali transfuzijski center ne izpolnjuje zahtev, določenih s tem zakonom. 
(6) Minister oziroma ministrica, pristojna za zdravje (v
nadaljnjem besedilu: minister), določi pogoje glede prostorov, kadrov, opreme
in druge pogoje, ki jih mora izpolnjevati transfuzijski zavod ali transfuzijski
center, in postopek izdaje ali preklica dovoljenja iz prejšnjega odstavka.
6. člen
(bolnišnične krvne banke)
Za bolnišnične krvne banke se uporabljajo tiste določbe tega
zakona, ki se nanašajo na osebje, sistem kakovosti, dokumentacijo, sledljivost,
hude neželene dogodke in hude neželene reakcije, shranjevanje, prevoz in
razdeljevanje krvi, varovanje podatkov in zaupnost.
7. člen
(nadzorstveni pregledi in kontrolni ukrepi)
(1) Za izpolnitev zahtev iz tega zakona izvaja Agencija v
transfuzijskem zavodu ali transfuzijskem centru redne nadzorstvene preglede in
odredi primerne kontrolne ukrepe v zvezi z izdajo dovoljenja. 
(2) Med dvema nadzorstvenima pregledoma ne smeta miniti več
kot dve leti. 
(3) Agencija izvaja nadzorstvene preglede in odredi ustrezne
kontrolne ukrepe pri kateremkoli hudem neželenem dogodku ali hudi neželeni
reakciji ali sumu nanju. 
(4) Neposredne naloge v zvezi z izvajanjem nadzorstvenih
pregledov opravljajo nadzorniki, ki imajo naslednje pristojnosti in naloge: 
-       
voditi prekrškovni postopek in izreči sankcije za prekršek, 
-       
odrediti transfuzijskemu zavodu oziroma transfuzijskemu centru, da
uskladi svoje poslovanje z določbami tega zakona in na njegovi podlagi izdanih
predpisov, v roku, ki ni daljši od šestih mesecev po prejemu odločbe, s katero
je bil odrejen ukrep, 
-       
prepovedati preskrbo s krvjo in krvnimi pripravki zaradi neizpolnjevanja
predpisanih pogojev, 
-       
odrediti druge ukrepe, potrebne za izvajanje tega zakona in na njegovi
podlagi izdanih predpisov. 
(5) Glede položaja, načina dela, ukrepov in pooblastil
nadzornikov se uporabljajo določbe 104. člena Zakona o zdravilih (Uradni list
RS, št. 31/06).
III. DOLOČBE GLEDE TRANSFUZIJSKEGA ZAVODA ALI TRANSFUZIJSKEGA
CENTRA
8. člen
(odgovorna oseba)
(1) Transfuzijski zavod ali transfuzijski center imenuje
osebo, ki je odgovorna, da: 
-       
je bila vsaka enota krvi ali komponenta krvi zbrana in testirana ne
glede na predvideni namen uporabe, ter predelana, shranjena in razdeljena,
kadar je bila namenjena za transfuzijo, v skladu s tem zakonom; 
-       
Agenciji zagotovi podatke, potrebne za izdajanje dovoljenj, določenih v
5. členu tega zakona; 
-       
so v transfuzijskem zavodu ali transfuzijskem centru izpolnjene zahteve
glede osebja, sistema kakovosti, dokumentacije, vodenja evidenc, sledljivosti,
hudih neželenih dogodkov in hudih neželenih reakcij. 
(2) Odgovorna oseba iz prejšnjega odstavka mora izpolnjevati
naslednje minimalne zahteve glede izobrazbe in usposobljenosti: 
-       
imeti mora diplomo medicinske fakultete; 
-       
imeti mora specializacijo iz transfuzijske medicine in najmanj dve leti
praktičnih izkušenj v transfuzijskem zavodu, ki ima dovoljenje za opravljanje
dejavnosti v zvezi z zbiranjem, predelavo, testiranjem, shranjevanjem in
razdeljevanjem krvi in komponent krvi. 
(3) Naloge, navedene v prvem odstavku tega člena, lahko transfuzijski
zavod ali transfuzijski center prenese na druge osebe, ki izpolnjujejo zahteve
iz prejšnjega odstavka. 
(4) Za uresničevanje določb tega člena transfuzijski zavod
ali transfuzijski center sporoči Agenciji ime in priimek odgovorne osebe in
drugih oseb, navedenih v prejšnjem odstavku, njihovo izobrazbo in podatke za
navezavo stikov. 
(5) Če se osebe iz prvega in tretjega odstavka tega člena
stalno ali začasno nadomestijo z drugimi osebami, mora transfuzijski zavod ali
transfuzijski center ime nove odgovorne osebe in datum njenega nastopa dela
nemudoma sporočiti Agenciji.
9. člen
(osebje)
Osebje, ki neposredno sodeluje pri zbiranju, testiranju,
predelavi, shranjevanju, razdeljevanju krvi in komponent krvi ter
transfuzijskem testiranju bolnikov, mora biti za opravljanje teh nalog
usposobljeno s pravočasnim, ustreznim in rednim dodatnim izobraževanjem.
10. člen
(Zavod Republike Slovenije za transfuzijsko medicino)
(1) Zavod Republike Slovenije za transfuzijsko medicino je
transfuzijski zavod, ki je na državni ravni odgovoren za strokovno raven
preskrbe s krvjo in krvnimi pripravki ter povezovanje transfuzijske medicine z
bolnišnično dejavnostjo. 
(2) Zavod iz prejšnjega odstavka usklajuje vse dejavnosti v
zvezi z izbiro krvodajalcev, zbiranjem, testiranjem, predelavo, hrambo in
razdeljevanjem krvi ter krvnih pripravkov, klinično rabo krvi in nadzorom nad
hudimi neželenimi dogodki oziroma reakcijami v zvezi s transfuzijo krvi. 
(3) Zavod Republike Slovenije za transfuzijsko medicino na
državni ravni usklajuje in povezuje mrežo bolnišničnih transfuzijskih oddelkov
in bolnišničnih krvnih bank, vodi enoten informacijski sistem, strokovno
izobraževanje in razvojno-raziskovalno dejavnost ter sodeluje z mednarodnimi
organizacijami, zvezami in sorodnimi zavodi v drugih državah. 
(4) Rdeči križ Slovenije pridobiva iz informacijskega sistema
iz prejšnjega odstavka in vanj posreduje podatke, ki jih potrebuje za izvajanje
krvodajalskih akcij v skladu z zakonom, ki ureja delovanje Rdečega križa
Slovenije.
IV. VODENJE KAKOVOSTI
11. člen
(sistem kakovosti za transfuzijski zavod in transfuzijski
center)
(1) Transfuzijski zavod ali transfuzijski center vzpostavi in
vzdržuje sistem kakovosti, ki temelji na načelih dobrih praks. 
(2) Transfuzijski zavod ali transfuzijski center izvaja
dejavnosti v zvezi s sistemom kakovosti po standardih in tehničnih zahtevah, ki
jih določi minister.
12. člen
(dokumentacija)
(1) Transfuzijski zavod ali transfuzijski center vodi
dokumentacijo o predpisanih postopkih, smernicah in izobraževanju ter temu
ustrezne priročnike in obrazce poročil. 
(2) Agencija ima za nadzorstvene preglede in izvajanje
primernih kontrolnih ukrepov dostop do dokumentacije iz prejšnjega odstavka. 
(3) Minister določi način in obliko dostopa do dokumentacije
iz prvega odstavka tega člena.
13. člen
(vodenje evidenc)
(1) Transfuzijski zavod ali transfuzijski center vodi
evidence o krvodajalcih v skladu z 19., 20. in 21. členom tega zakona,
testiranju odvzete krvi v skladu s 26. členom tega zakona in podatkih iz
njegovega letnega poročila, katerega vsebino predpiše minister. 
(2) Podatki iz prejšnjega odstavka se morajo hraniti najmanj
15 let. 
(3) Agencija vodi evidence o podatkih, ki jih prejme od
transfuzijskega zavoda ali transfuzijskega centra, v skladu s 5., 7., 8. in 18.
členom tega zakona.
V. HEMOVIGILANCA
14. člen
(sledljivost)
(1) Transfuzijski zavod ali transfuzijski center sprejme vse
potrebne ukrepe, ki zagotavljajo, da je mogoče kri in komponente krvi, ki se
zbirajo, testirajo, predelujejo, shranjujejo in razdeljujejo v Republiki
Sloveniji, slediti od krvodajalca do prejemnika in obratno. 
(2) Za namen iz prejšnjega odstavka transfuzijski zavod ali
transfuzijski center zagotovi sistem za identifikacijo vsakega posameznega
odvzema krvi in vsake posamezne enote krvi ter komponent krvi, ki omogoča
popolno sledljivost do krvodajalca, kakor tudi do prejemnika transfuzije.
Sistem mora brezhibno prepoznati vsak posamezen odvzem in vrsto komponente
krvi, v skladu z zahtevami, ki jih predpiše minister. 
(3) Enaka raven sledljivosti velja za kri in komponente krvi,
uvožene iz tretjih držav. 
(4) Transfuzijski zavod ali transfuzijski center sprejme vse
potrebne ukrepe za zagotavljanje, da je sistem, ki se uporablja za označevanje
krvi in komponent krvi, ki se zbirajo, testirajo, predelujejo, shranjujejo in
razdeljujejo, v skladu s sistemom za identifikacijo, določenim v drugem
odstavku tega člena, ter zahtevami glede označevanja, ki jih predpiše minister.
(5) Podatki, določeni v tem členu, ki so potrebni za popolno
sledljivost, se morajo hraniti najmanj 30 let.
15. člen
(zagotavljanje kakovosti pri uporabi krvi in krvnih
pripravkov)
(1) Zdravniki oziroma zdravnice (v nadaljnjem besedilu:
zdravnik) uporabljajo kri in krvne pripravke pri zdravljenju bolnikov v skladu
z dobro klinično prakso. 
(2) Pred uporabo krvi in krvnih pripravkov je treba opraviti
transfuzijsko testiranje bolnika na način, ki ga predpiše minister. 
(3) Vsebino vodene dokumentacije o uporabi krvi in krvnih
pripravkov, vključno z biotehnološkimi nadomestki za kri, predpiše minister.
16. člen
(obveščenost bolnika)
(1) Bolnik mora, preden prejme kri ali komponento krvi, pisno
potrditi, da je obveščen o transfuziji in njenih posledicah ter da je dal
soglasje zanjo. 
(2) Če kri ali krvne komponente prejme mladoletna oseba do
dopolnjenega 15. leta starosti ali polnoletna oseba, ki ji je s sklepom sodišča
v celoti odvzeta poslovna sposobnost, mora zdravnik predhodno pridobiti pisno
soglasje staršev ali skrbnika oziroma skrbnice (v nadaljnjem besedilu:
skrbnik). 
(3) Ne glede na določbo prvega in drugega odstavka tega člena
ni potrebno soglasje za prejem krvi, kadar je to nujno potrebno za varovanje
življenja ali telesa posameznika.
17. člen
(bolnišnični transfuzijski odbori)
V bolnišnicah uporabo krvi in ravnanje z njo nadzirajo
bolnišnični transfuzijski odbori.
18. člen
(obvestilo o hudih neželenih dogodkih in hudih neželenih
reakcijah)
(1) Če pri uporabi krvi in komponent krvi pride do hudih
neželenih dogodkov oziroma hudih neželenih reakcij, mora pristojni zdravnik o
tem nemudoma obvestiti transfuzijski zavod ali transfuzijski center. 
(2) Transfuzijski zavod ali transfuzijski center mora uradno
obvestiti Agencijo o vseh hudih neželenih dogodkih v zvezi z zbiranjem,
testiranjem, predelavo, shranjevanjem, razdeljevanjem in uporabo krvi ter
komponent krvi, ki utegnejo vplivati na njihovo kakovost in varnost, kakor tudi
o vseh hudih neželenih reakcijah med transfuzijo ali po njej, ki jih je mogoče
pripisati kakovosti in varnosti krvi ter komponent krvi. 
(3) Transfuzijski zavod ali transfuzijski center mora imeti
izdelan postopek, po katerem natančno, učinkovito in preverljivo umakne iz
razdeljevanja kri ali komponento krvi, na katero se nanaša obvestilo iz
prejšnjega odstavka. 
(4) Hude neželene dogodke in hude neželene reakcije je treba
prijaviti v skladu s postopkom in obrazcem za prijavo, ki ju predpiše minister.
VI. DOLOČBE O KAKOVOSTI IN VARNOSTI KRVI IN KOMPONENT KRVI
19. člen
(zagotavljanje informacij prihodnjim krvodajalcem)
Transfuzijski zavod ali transfuzijski center mora prihodnjim
krvodajalcem zagotoviti informacije, katerih vsebino in obseg predpiše
minister.
20. člen
(informacije, ki se zahtevajo od krvodajalcev)
Krvodajalci morajo pred soglasjem za dajanje krvi sporočiti
transfuzijskemu zavodu ali transfuzijskemu centru za izvrševanje sledljivosti
iz 14. člena tega zakona naslednje osebne podatke: ime in priimek, datum in
kraj rojstva, spol, naslov prebivališča, naslov delodajalca in poklic.
21. člen
(primernost krvodajalcev)
(1) Kri se lahko odvzame po pisnem soglasju krvodajalca, ki
mora izjaviti, da ga je strokovno usposobljen zdravstveni delavec razumljivo
poučil o odvzemu krvi, o potrebnih preiskavah in o uporabi njegovih osebnih
podatkov oziroma podatkov o njegovih krvnih skupinah in izsledkih testiranj. 
(2) Zdravnik ne sme dovoliti odvzema krvi, če za osebo, ki
želi dati kri, po merilih medicinske stroke ugotovi, da jo je treba začasno ali
trajno odkloniti. 
(3) Postopke vrednotenja primernosti krvodajalcev in izsledke
testiranja je treba dokumentirati. 
(4) Krvodajalca je treba takoj, ko je mogoče, v skladu z
ustaljenim postopkom obveščanja, zaupno obvestiti o vseh pomembnih odstopanjih
od pričakovanih izsledkov preiskav.
22. člen
(pregled krvodajalcev)
(1) Pred dajanjem krvi ali komponent krvi je treba pregledati
krvodajalca in izpolniti vprašalnik o njegovi primernosti. 
(2) Strokovno usposobljen zdravstveni delavec je odgovoren za
dajanje informacij krvodajalcem in zbiranje tistih njihovih informacij, ki so
potrebne za presojo njihove primernosti za dajanje krvi in mora na tej podlagi
presoditi, ali so primerni.
23. člen
(prostovoljno, anonimno in neplačano dajanje krvi)
(1) Za krvodajalstvo veljajo načela prostovoljnega in
neplačanega dajanja krvi. 
(2) Med prejemnikom krvi in krvodajalcem velja načelo
anonimnosti. Izjeme so dopustne le v primerih, določenih z merili medicinske
stroke.
24. člen
(avtologna transfuzija)
(1) Zdravnik mora bolnika, ki ga zdravi, opozoriti na možnost
avtologne transfuzije. 
(2) Avtologni odvzemi morajo biti jasno označeni in se morajo
shranjevati ločeno od alogenskih odvzemov.
25. člen
(imunizacija)
(1) Imunizacijo je mogoče izvajati le s posebnim soglasjem
krvodajalca, ki ga je zdravnik poučil o njenem bistvu, pomenu in tveganjih ter
s tem povezanim pridobivanjem, obdelavo in uporabo osebnih podatkov in podatkov
o njegovih krvnih skupinah. 
(2) Imunizacija poteka v skladu s stališči medicinske stroke
in soglasjem Komisije za medicinsko etiko.
26. člen
(testiranje odvzete krvi)
(1) Transfuzijski zavod ali transfuzijski center mora
zagotoviti, da sta vsaka odvzeta enota krvi in komponenta krvi ustrezno
testirani. 
(2) Obseg testiranja predpiše minister. 
(3) Kri in komponente krvi, ki se uvažajo v Republiko
Slovenijo iz tretjih držav, morajo biti testirane v skladu z zahtevami iz
prejšnjega odstavka.
27. člen
(pogoji za shranjevanje, prevoz in razdeljevanje)
Transfuzijski zavod ali transfuzijski center zagotovi pogoje
za shranjevanje, prevoz in razdeljevanje krvi ter komponent krvi, ki jih
predpiše minister.
28. člen
(izvoz krvi in krvnih pripravkov)
(1) Ob humanitarni in strokovni pomoči Republike Slovenije
tretjim državam lahko minister dovoli izvoz krvi in krvnih pripravkov. 
(2) Ne glede na določbo prejšnjega odstavka ob pomanjkanju
krvi za lastne potrebe, krvi in krvnih komponent ni mogoče izvažati.
29. člen
(neuporabljena kri)
Neuporabljeno kri in krvne pripravke skladišči, oddaja,
prevaža in odstranjuje le transfuzijski zavod ali transfuzijski center na
način, ki ga predpiše minister.
30. člen
(zahteve glede kakovosti in varnosti krvi ter komponent
krvi)
Kakovost in varnost krvi ter komponent krvi morata biti v
skladu z ustreznimi standardi, ki jih predpiše minister.
VII. POTREBE PO KRVI IN NAČRTOVANJE KRVODAJALSKIH AKCIJ
31. člen
(Strokovni svet za preskrbo s krvjo)
(1) Pri ministrstvu, pristojnem za zdravje, deluje Strokovni
svet za preskrbo s krvjo, ki obravnava strokovna vprašanja in svetuje pri
oblikovanju predloga nacionalne politike in strategije preskrbe s krvjo. 
(2) Minister imenuje člane oziroma članice (v nadaljnjem
besedilu: člani) Strokovnega sveta za preskrbo s krvjo in predpiše način in
obseg njegovega dela.
32. člen
(potrebe po krvi)
(1) Na podlagi letnega načrta potreb po krvi, ki jih določi
ministrstvo, pristojno za zdravje, Zavod Republike Slovenije za transfuzijsko
medicino v sodelovanju z Rdečim križem Slovenije in drugimi organizatorji
krvodajalskih akcij vsako leto do konca meseca novembra, pripravi letni načrt krvodajalskih
akcij. 
(2) Nenadno povečane potrebe po krvi se pokrivajo z izrednimi
in dodatnimi krvodajalskimi akcijami ter drugimi ustreznimi ukrepi.
33. člen
(organizatorji krvodajalskih akcij)
(1) Nacionalni organizator krvodajalskih akcij je Rdeči križ
Slovenije. 
(2) Krvodajalske akcije lahko izvajajo v sodelovanju z Rdečim
križem Slovenije tudi drugi organizatorji krvodajalskih akcij.
34. člen
(pomen in vloga krvodajalcev)
Krvodajalci imajo v Republiki Sloveniji poseben pomen in
vlogo v nacionalnem programu zdravstva, zato so deležni posebne pozornosti
organizatorjev in izvajalcev krvodajalstva.
VIII. VARSTVO PODATKOV
35. člen
(varstvo podatkov in zaupnost)
(1) Transfuzijski zavod vodi enotno evidenco o krvodajalcih
in zagotavlja, da so vsi podatki iz tega zakona, vključno z genetskimi, do
katerih imajo dostop tretje osebe, spremenjeni v anonimne tako, da identitete
krvodajalca ni mogoče ugotoviti. 
(2) V namen iz prejšnjega odstavka mora transfuzijski zavod v
zvezi z varstvom podatkov poskrbeti, da: 
-       
so upoštevane ustrezne določbe zakona, ki ureja varstvo osebnih
podatkov; 
-       
so sprejeti vsi zaščitni ukrepi proti nedovoljenemu dodajanju, brisanju
ali spremembam in prenosu informacij iz krvodajalčevih datotek oziroma zapisov
o odklonu krvodajalcev; 
-       
obstajajo postopki za odpravo neskladnosti glede podatkov; 
-       
ni nedovoljenega razkritja podatkov, zagotovljena pa je sledljivost
odvzete krvi.
IX. IZMENJAVA PODATKOV IN POROČILA
36. člen
(izmenjava podatkov)
Minister imenuje skupino strokovnjakov oziroma strokovnjakinj
(v nadaljnjem besedilu: strokovnjaki) iz transfuzijskega zavoda ali
transfuzijskega centra in drugih zdravstvenih zavodov ter ustreznih institucij,
da na rednih sestankih Evropske komisije s pristojnimi organi izmenjajo
informacije o pridobljenih izkušnjah pri izvajanju tega zakona.
37. člen
(poročila)
V zvezi z določbami tega zakona Agencija vsaka tri leta
pripravi in pošlje Evropski komisiji poročilo o opravljenih dejavnostih,
vključno s poročilom o sprejetih ukrepih v zvezi z nadzorstvenimi pregledi.
X. CENE KRVI IN KRVNIH PRIPRAVKOV
38. člen
(metodologija za določitev cen)
Metodologijo za določitev cene krvi in krvnih pripravkov
predpiše minister.
XI. KAZENSKE DOLOČBE
39. člen
(kazenske določbe)
(1) Z globo od 100.000 do 30.000.000 tolarjev se za prekršek
kaznuje pravna oseba: 
-       
če transfuzijski zavod ali transfuzijski center izvaja dejavnost brez
dovoljenja Agencije (5. člen); 
-       
če transfuzijski zavod ali transfuzijski center vodi oziroma hrani
dokumentacijo in evidence v nasprotju z 12. členom tega zakona; 
-       
če transfuzijski zavod ali transfuzijski center razdeli ali uporablja
kri in komponente krvi brez dokazila o sledljivosti (14. člen); 
-       
če bolnik prejme kri ali komponento krvi brez pisnega potrdila o
obveščenosti in brez njegovega soglasja (prvi odstavek 16. člena); 
-       
če prejme kri mladoletna oseba do dopolnjenega 15. leta starosti brez
soglasja staršev oziroma brez soglasja skrbnika prejme kri polnoletna oseba, ki
ji je bila s sklepom sodišča v celoti odvzeta poslovna sposobnost (drugi
odstavek 16. člena); 
-       
če pristojni zdravnik ne obvesti transfuzijskega zavoda ali
transfuzijskega centra o hudih neželenih dogodkih oziroma hudih neželenih
reakcijah (prvi odstavek 18. člena); 
-       
če transfuzijski zavod ali transfuzijski center ne obvesti Agencije o hudi
neželenih dogodkih oziroma hudih neželenih reakcijah (drugi odstavek 18.
člena); 
-       
če zdravnik odvzame kri osebi, za katero se ugotovi, da jo je kot
krvodajalca treba odkloniti (drugi odstavek 21. člena); 
-       
če zdravnik ne opozori bolnika na možnost avtologne transfuzije (24.
člen); 
-       
če zdravnik opravi imunizacijo brez posebnega soglasja krvodajalca z njo
(25. člen); 
-       
če se uvaža kri in komponente krvi brez dokazila o ustreznosti
testiranja (tretji odstavek 26. člena); 
-       
če se izvaža kri in komponente krvi brez dovoljenja (28. člen); 
-       
če transfuzijski zavod ali transfuzijski center neuporabljeno kri in
krvne komponente skladišči, oddaja, prevaža ali odstranjuje v nasprotju z 29.
členom tega zakona; 
-       
če transfuzijski zavod ne zagotovi varovanja osebnih podatkov
krvodajalca (36. člen). 
(2) Z globo od 10.000 do 1.000.000 tolarjev se za prekršek iz
prejšnjega odstavka kaznuje odgovorna oseba pravne osebe.
XII. PREHODNE IN KONČNE DOLOČBE
40. člen
(podzakonski predpisi)
(1) Minister izda podzakonske predpise po tem zakonu v šestih
mesecih po njegovi uveljavitvi. 
(2) Do izdaje podzakonskih predpisov iz prejšnjega odstavka
se uporabljajo naslednji podzakonski predpisi, če niso v nasprotju s tem
zakonom: 
-       
Pravilnik o načinu dela Strokovnega sveta za preskrbo s krvjo, krvnimi
pripravki in zdravili iz krvi (Uradni list RS, št. 39/02); 
-       
Pravilnik o veljavnosti Priporočila o pripravi, uporabi in zagotavljanju
kakovosti komponent krvi (Uradni list RS, št. 64/02); 
-       
Pravilnik o obveznem testiranju krvi na sledi okužb s povzročitelji
bolezni, ki se prenašajo s krvjo (Uradni list RS, št. 100/02); 
-       
Pravilnik o skladiščenju, oddaji, prevozu in odstranjevanju
neuporabljene krvi in krvnih pripravkov (Uradni list RS, št. 100/02); 
-       
Pravilnik o vsebini vodenja dokumentacije o uporabi krvi, krvnih
pripravkov zdravil iz krvi, vključno z biotehnološkimi nadomestki za kri
(Uradni list RS, št. 70/03); 
-       
Pravilnik o strokovno medicinskih pogojih za odvzem krvi (Uradni list
RS, št. 73/03); 
-       
Pravilnik o pogojih za organiziranje in izvajanju krvodajalskih akcij
(Uradni list RS, št. 92/03); 
-       
Pravilnik o pogojih za pridobivanje lastne krvi, zbiranje posameznih
vrst celic in krvne plazme (Uradni list RS, št. 118/03).
41. člen
(pristojni organ)
Do ustanovitve javne agencije, pristojne za zdravila in medicinske
pripomočke, v skladu z Zakonom o zdravilih, opravlja naloge organa iz 4. člena
tega zakona Agencija Republike Slovenije za zdravila in medicinske pripomočke
kot organ v sestavi ministrstva, pristojnega za zdravje.
42. člen
(prenehanje veljavnosti prejšnjega zakona)
Z dnem uveljavitve tega zakona preneha veljati Zakon o
preskrbi s krvjo (Uradni list RS, št. 52/00 in 2/04 – ZZdrI-A).
43. člen
(začetek veljavnosti)
Ta zakon začne veljati petnajsti dan po objavi v Uradnem
listu Republike Slovenije.
Št. 501-08/99-1/4
Ljubljana, dne 27. septembra 2006
EPA 810-IV
Predsednik 
Državnega zbora 
Republike Slovenije 
France Cukjati, dr. med., l.r.