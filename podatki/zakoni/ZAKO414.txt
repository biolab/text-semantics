I. SPLOŠNE DOLOČBE
1. člen
Za potrebe graditve avtocest in cest
ustreznega standarda (v nadaljnjem besedilu: avtoceste) v Republiki Sloveniji
se postopki za pridobitev nepremičnin in pridobitev enotnega dovoljenja za
poseg v prostor in gradnjo, vodijo po predpisih s področja razlastitve,
urejanja prostora in naselij, graditve objektov, varstva okolja ter drugih
predpisih, kolikor ta zakon ne določa drugače.
2. člen
Nepremičnine za potrebe graditve avtocest
pridobiva v imenu in za račun Republike Slovenije Družba za avtoceste v
Republiki Sloveniji, d.d. (v nadaljnjem besedilu: DARS, d.d.).
II. PRIPRAVE ZA PRIDOBITEV NEPREMIČNIN IN ZAGOTOVITEV PODLAG
ZA TEHNIČNO NAČRTOVANJE
3. člen
Z uveljavitvijo uredbe Vlade Republike
Slovenije o lokacijskem načrtu za posamezen odsek avtoceste (v nadaljnjem
besedilu: uredba o lokacijskem načrtu) se lahko prične z izvajanjem raziskav
zemljišča, parcelacijo zemljišča, drugimi merjenji, cenitvijo nepremičnin in
podobnim (v nadaljnjem besedilu: pripravljalna dela), znotraj območja
lokacijskega načrta.
4. člen
Območje lokacijskega načrta po tem zakonu
obsega nepremičnine, potrebne za določitev ceste in drugih objektov in naprav,
ki so v zvezi z avtocesto ter gozdnih in drugih površin za neposredno zaščito
ceste.
Uredba o lokacijskem načrtu določi tudi
tolerance pri opredelitvi območja lokacijskega načrta.
5. člen
Če je zaradi gradnje avtoceste potrebna
razdelitev zemljišč na območjih kmetijskih prostorsko-ureditvenih operacij,
investitor krije potrebne stroške za spremembe v parcelacijah.
6. člen
Izvajalec pripravljalnih del pisno obvesti
lastnika oziroma uporabnika zemljišča najmanj osem dni pred začetkom izvajanja
teh del.
Lastniki oziroma uporabniki zemljišč morajo
dovoliti dostop na svoja zemljišča osebam, ki se na podlagi pogodb za izvajanje
pripravljalnih del izkažejo z ustreznim pooblastilom DARS, d.d.
Lastniku oziroma uporabniku zemljišča, ki
mu je zaradi pripravljalnih del nastala škoda, plača odškodnino DARS, d.d.
7. člen
Z izvajanjem prenosa lege gradbenih parcel
na teren se prične takoj po uveljavitvi uredbe o lokacijskem načrtu.
Za izvedbo parcelacij se meje parcele
obravnavajo in določijo po poteku meje v veljavnih zemljiško-katastrskih načrtih
oziroma po veljavnih podatkih zemljiškega katastra.
Nenavzočnost predpisano vabljenih lastnikov
oziroma uporabnikov v postopku zamejničenja posestnih meja ali njihovo
nestrinjanje s tako izvršenim zamejničenjem, ne zadrži postopka za izvedbo
sprememb glede novonastalih posestnih meja v zemljiškem katastru in ustreznih
zaznamb v zemljiški knjigi.
Postopki po določbah tega člena se štejejo
za nujne.
III. PRIDOBIVANJE NEPREMIČNIN, POTREBNIH ZA GRADITEV
AVTOCESTE
8. člen
(prenehal
veljati)
9. člen
Pri iskanju ustreznega nadomestnega
kmetijskega zemljišča oziroma gozda za kmete, ki opravljajo kmetijsko dejavnost
kot svojo glavno dejavnost, sodeluje Sklad kmetijskih zemljišč in gozdov
Republike Slovenije.
Pri izbiri nadomestnih zemljišč je treba
upoštevati pravice dejanskih uporabnikov teh zemljišč, ki izvirajo iz drugih
predpisov.
Listine v zvezi z možnostjo razpolaganja z
zemljišči, ki naj bi bila ponudena kot nadomestno zemljišče, glede na določbe
zakona o denacionalizaciji, priskrbi DARS, d.d.
10. člen
Če je zaradi graditve avtoceste treba
porušiti določen objekt, mora investitor lastniku takega objekta zagotoviti
pravično odškodnino.
Pri določanju odškodnine se odškodnini,
določeni po drugih predpisih, doda vrednost, ki zagotavlja nadomestni objekt v
enaki velikosti, funkciji in kvaliteti gradnje, skladno z veljavnimi standardi
in predpisi ter jo ugotovi sodni cenilec.
Če se z lastnikom nepremičnine doseže
sporazum o nadomestni gradnji objekta, nosi investitor stroške projektne in
druge tehnične dokumentacije ter plačilo odškodnine za spremembo namembnosti kmetijskega
zemljišča oziroma gozda.
11. člen
Če se z lastnikom nepremičnine, ki jo je
treba pridobiti, doseže sporazum za nadomestilo v naravi, je potrebno
razpoložljive nadomestne nepremičnine poiskati na trgu oziroma sprejeti ponudbo
za nepremičnino, ki jo predlaga lastnik.
Pri iskanju nadomestne nepremičnine se
upoštevajo zahteve lastnika, katerega nepremičnino je treba pridobiti tako, da
se z nadomestno nepremičnino njegove razmere ne bodo bistveno poslabšale v
nobeni pomembni okoliščini in bo kar najbolj ustrezala njegovim interesom.
12. člen
Na zahtevo lastnika, katerega nepremičnino
je treba pridobiti, pa si je sam našel nadomestno nepremičnino, se to nepremičnino
odkupi in prenese na lastnika, če je s cenitvijo obeh nepremičnin ugotovljena
njuna enakovrednost.
Če je vrednost ocenjene nadomestne nepremičnine
nižja od vrednosti ocenjene nepremičnine lastnika, ki jo je treba pridobiti in
lastnik pristane na tako nadomestilo, se lastniku plača razlika v gotovini.
Če je vrednost ocenjene nadomestne nepremičnine,
ki jo želi pridobiti lastnik, katerega nepremičnino je treba pridobiti, višja
od vrednosti ocenjene njegove nepremičnine, se nadomestno nepremičnino odkupi, če
lastnik plača razliko v vrednosti obeh nepremičnin.
13. člen
(prenehal
veljati)
IV. SODELOVANJE JAVNOSTI
14. člen
Šteje se, da so zahteve o sodelovanju
javnosti po 60. členu zakona o varstvu okolja (Uradni list RS, št. 32/93)
izpolnjene z javno razgrnitvijo osnutka lokacijskega načrta po določbah 45.b do
 45.f člena zakona o urejanju naselij in drugih posegov v prostor (Uradni list
SRS, št. 18/84, 37/85 in 29/86 ter Uradni list RS, št. 26/90, 18/93, 47/93 in
71/93).

Zakon o ureditvi določenih vprašanj v zvezi z
graditvijo avtocestnega omrežja v Republiki Sloveniji (Uradni list RS, št. 35/95)
vsebuje naslednji prehodni in končni določbi:
»V. PREHODNI IN KONČNI DOLOČBI
15. člen
Enotno dovoljenje za odseke avtoceste, ki
so bili določeni z uredbo o lokacijskem načrtu do uveljavitve tega zakona, se
izda, če DARS, d.d. izkaže, da je poskusil sporazumno pridobiti nepremičnino po
dosedanjih predpisih, in če predloži sklenjene pogodbe oziroma dokaze iz 13. člena
tega zakona.
16. člen
Ta zakon začne veljati z dnem objave v
Uradnem listu Republike Slovenije.«.

Zakon o umeščanju prostorskih ureditev
državnega pomena v prostor – ZUPUDPP (Uradni list RS, št. 80/10)
vsebuje naslednjo končno določbo:
»8. Končna določba
72. člen
(začetek
veljavnosti)
(1) Ta zakon začne veljati petnajsti dan po
objavi v Uradnem listu Republike Slovenije. 
(2) Določbe 53., 55., 56., 57., 58. in 59.
člena tega zakona se začnejo uporabljati 1. januarja 2012.«.