I. SPLOŠNE DOLOČBE
1. člen
(vsebina zakona)
(1) Ta zakon določa opredelitev, cilje in načela socialnega
podjetništva, dejavnosti socialnega podjetništva in pogoje, pod katerimi
socialna podjetja opravljajo dejavnosti, pogoje, pod katerimi pravne osebe
pridobijo status socialnega podjetja, način pridobitve in odvzem statusa,
posebne pogoje poslovanja socialnih podjetij, evidence, ki se vodijo na
področju socialnega podjetništva ter nadzorstvo.
(2) Zakon ureja tudi načrtovanje razvoja in spodbude za
razvoj socialnega podjetništva, sodelovanje socialnih partnerjev in organizacij
civilne družbe pri sprejemanju razvojnih dokumentov, vlogo občin pri
načrtovanju in izvajanju politik razvoja socialnega podjetništva, ter
pristojnosti na področju socialnega podjetništva.
2. člen
(pomeni izrazov)
Izrazi, uporabljeni v tem zakonu, pomenijo:
1.     
člani socialnega podjetja so osebe, ki imajo v socialnem podjetju
upravljavske pravice, kot so ustanovitelji socialnega podjetja, lastniki
socialnega podjetja, kadar imajo v socialnem podjetju osebe lahko lastniške
deleže, in osebe, ki so vstopile v članstvo socialnega podjetja, kadar je
socialno podjetje članska organizacija;
2.     
dejavnosti socialnega podjetništva so dejavnosti, ki zagotavljajo
ponudbo proizvodov in storitev, s katerimi je mogoče dosegati enega ali več
ciljev iz prvega odstavka 3. člena tega zakona, pri čemer spodbude in
olajšave iz javnih sredstev socialnim podjetjem, ki izvajajo dejavnosti
socialnega podjetništva, ne smejo predstavljati izkrivljanja konkurence;
3.     
deležniki so delavci, zaposleni v socialnem podjetju, prostovoljci, ki v
socialnem podjetju opravljajo prostovoljsko delo, in osebe, ki so uporabniki
proizvodov oziroma storitev socialnega podjetništva iz dejavnosti socialnega
podjetništva na podlagi pogodbe ali drugega pravnega posla, sklenjenega za
najmanj eno leto;
4.     
najbolj ranljive skupine na trgu dela so vsi prikrajšani delavci, resno
prikrajšani delavci in invalidi, ki jih določa Uredba Komisije (EU)
št. 651/2014 z dne 17. junija 2014 o razglasitvi nekaterih vrst
pomoči za združljive z notranjim trgom pri uporabi členov 107 in 108 Pogodbe
(UL L št. 187 z dne 26. 6. 2014, št. 1), zadnjič spremenjena z
Uredbo Komisije (EU) 2017/1084 z dne 14. junija 2017 o spremembi Uredbe
(EU) št. 651/2014, kar zadeva pomoč za pristaniško in letališko
infrastrukturo, pragove za priglasitev za pomoč za kulturo in ohranjanje
kulturne dediščine in pomoč za športno in večnamensko rekreacijsko
infrastrukturo ter sheme regionalne pomoči za tekoče poslovanje za najbolj
oddaljene regije, in o spremembi Uredbe (EU) št. 702/2014, kar zadeva
izračun upravičenih stroškov (UL L št. 156 z dne 20. 6. 2017, str. 1),
(v nadaljnjem besedilu: Uredba 651/2014/EU);
5.     
registrski organ je organ, ki podeljuje status socialnim podjetjem na
podlagi izpolnjevanja pogojev iz tega zakona in je določen z zakonom za
statusnopravno organiziranost posamezne vrste pravne osebe (npr. Zakon o
gospodarskih družbah, Zakon o društvih, Zakon o zavodih, Zakon o ustanovah,
Zakon o zadrugah);
6.     
socialna ekonomija je ekonomija, ki jo sestavljajo socialna podjetja,
zadruge, invalidska podjetja, zaposlitveni centri, nevladne organizacije
(društva, zavodi, ustanove oziroma fundacije), ki niso ustanovljeni izključno z
namenom pridobivanja dobička, delujejo v korist svojih članov, uporabnikov
oziroma širše skupnosti in proizvajajo tržne oziroma netržne proizvode ter
storitve;
7.     
socialne inovacije so rešitve za družbene potrebe in težave, pri katerih
trg in javni sektor nimata odgovorov;
8.     
socialno podjetje je nepridobitna pravna oseba, ki pridobi status
socialnega podjetja in je lahko društvo, zavod, ustanova, gospodarska družba,
zadruga, evropska zadruga ali druga pravna oseba zasebnega prava, ki ni
ustanovljena izključno z namenom pridobivanja dobička ter premoženja ne deli,
prav tako ne deli ustvarjenega presežka prihodkov nad odhodki;
9.     
socialno podjetništvo je trajno opravljanje podjetniške dejavnosti s
proizvodnjo in prodajo proizvodov ali opravljanjem storitev na trgu, kjer
ustvarjanje dobička ni glavni cilj podjetniške aktivnosti, temveč glavni cilj
predstavlja doseganje socialnih oziroma družbenih učinkov.
3. člen
(cilji in načela socialnega podjetništva)
(1) Socialno podjetništvo krepi družbeno solidarnost in
povezanost, spodbuja sodelovanje ljudi, krepi sposobnost družbe za reševanje
socialnih, gospodarskih, okoljskih in drugih problemov, spodbuja socialne
inovacije, zagotavlja dodatno ponudbo izdelkov in storitev, ki so v javnem
interesu, razvija nove možnosti zaposlovanja, zagotavlja dodatna delovna mesta
ter socialno vključenost in poklicno (re)integracijo ranljivih skupin ljudi na
trgu dela.
(2) V socialno podjetništvo se vključujejo nepridobitne
pravne osebe, ki so ustanovljene in poslujejo po naslednjih načelih (v
nadaljnjem besedilu: načela), ki izkazujejo njihov socialni značaj:
1.     
ustanovljene so na podlagi prostovoljne odločitve ustanoviteljev
(avtonomna pobuda);
2.     
namen ustanovitve ni izključno pridobivanje dobička, premoženje in
presežke prihodkov nad odhodki vlagajo v dejavnost socialnega podjetja, delitev
presežkov prihodkov nad odhodki pa ni dopustna (nepridobitnost);
3.     
ustanovljene so z namenom trajnega opravljanja dejavnosti in so lahko
ustanovljene z namenom zaposlovanja najbolj ranljivih skupin ljudi na trgu
dela, kar je tudi javni interes (opravljanje dejavnosti v javnem interesu);
4.     
člani v njih delujejo prostovoljno (prostovoljno delovanje);
5.     
pri upravljanju so samostojne (neodvisnost);
6.     
s proizvodnjo in prodajo izdelkov ali opravljanjem storitev na trgu
poslujejo po tržnih zakonitostih (tržna naravnanost);
7.     
lahko vključujejo prostovoljsko delo (vključevanje prostovoljskega
dela);
8.     
posamezni ustanovitelji ali lastniki pri odločanju nimajo prevladujočega
vpliva, odločitve sprejemajo vsi člani po načelu en član – en glas, neodvisno
od deleža vloženega kapitala (enakopravnost članstva);
9.     
v odločanje vključujejo tudi deležnike (sodelovanje deležnikov pri
upravljanju);
10.  
zagotavljajo pregledno finančno poslovanje in notranji nadzor nad
materialnim in finančnim poslovanjem (pregledno poslovanje);
11.  
trajno delujejo v korist svojih članov, uporabnikov in širše skupnosti
(družbeno koristno delovanje).
4. člen
(črtan)
5. člen
(dejavnosti socialnega podjetništva)
(1) Izvajanje socialnega podjetništva se opravlja na vseh
področjih gospodarskih in negospodarskih dejavnosti.
(2) Vlada Republike Slovenije (v nadaljnjem besedilu: vlada)
z uredbo podrobneje opredeli standarde, merila in kazalnike za spremljanje
družbenih učinkov iz naslova dejavnosti socialnih podjetij.
6. člen
(črtan)
7. člen
(pristojnosti na področju socialnega podjetništva)
(1) Za oblikovanje politike razvoja socialnega podjetništva,
analiziranje potreb razvoja socialnega podjetništva, spodbujanje vključevanja
občin v določanje in izvajanje politik razvoja socialnega podjetništva na
lokalni in regionalni ravni, za pripravo razvojnih dokumentov ter za
analiziranje, vrednotenje in spremljanje izvajanja ukrepov in politike razvoja
socialnega podjetništva vlada na predlog resornih ministrstev, pristojnih
strokovnih ustanov s področja socialne ekonomije in reprezentativnih združenj
ustanovi Svet za socialno ekonomijo (v nadaljnjem besedilu: svet).
(2) V svet vlada imenuje:
-       
po enega predstavnika ministrstev, pristojnih za področja: gospodarstva,
zaposlovanja, kmetijstva, zdravja, okolja, javne uprave, financ, kulture,
zunanjih zadev, evropske kohezijske politike in enega predstavnika iz kabineta
predsednika vlade,
-       
šest predstavnikov organizacij socialne ekonomije, in sicer: dva predstavnika
socialnih podjetij, dva predstavnika zadrug, enega predstavnika invalidskih
podjetij in enega predstavnika zaposlitvenih centrov, na predlog pristojnih
strokovnih institucij s področja socialne ekonomije,
-       
enega predstavnika reprezentativnih združenj lokalnih skupnosti,
-       
dva predstavnika socialnih partnerjev, na predlog reprezentativnih
sindikalnih konfederacij in reprezentativnih delodajalskih organizacij, in
-       
enega predstavnika strokovnih inštitucij s področja socialne ekonomije,
na predlog organizacij civilne družbe.
(3) Svet zagotavlja usklajevanje politik na področju socialne
ekonomije z ministrstvi, vladnimi službami, občinami, socialnimi partnerji in
organizacijami civilne družbe. Za izvajanje svojih nalog svet zlasti:
-       
pripravi Strategijo razvoja socialne ekonomije (v nadaljnjem besedilu:
strategija) in da mnenje k programu ukrepov,
-       
spremlja izvajanje strategije in
-       
usmerja in spremlja delo izvajalcev ukrepov.
(4) Za člane sveta, ki niso javni uslužbenci, se glede
nasprotja interesov in prepovedi sprejemanja daril uporabljajo določbe zakona,
ki ureja integriteto in preprečevanje korupcije.
(5) Strokovne naloge za svet izvajajo ministrstva in vladne
službe iz prve alineje drugega odstavka tega člena vsak na svojem področju
dela.
(6) Ministrstvo, pristojno za gospodarstvo (v nadaljnjem
besedilu: pristojno ministrstvo), zagotavlja usklajevanje izvajanja strokovnih
nalog iz prejšnjega odstavka, spremljanje poslovanja socialnih podjetij in
izvajanje ukrepov za spodbujanje razvoja socialne ekonomije. Za izvajanje nalog
pristojno ministrstvo:
-       
v sodelovanju z drugimi ministrstvi in vladnimi službami pripravi
program ukrepov za izvajanje strategije,
-       
spremlja izvajanje programa ukrepov,
-       
v sodelovanju z drugimi ministrstvi in vladnimi službami pripravlja
analize, poročila in druga strokovna gradiva za svet,
-       
ugotavlja in spremlja izpolnjevanje pogojev, ki jih ta zakon določa za
poslovanje socialnih podjetij, in pogojev za prepoved poslovanja nepridobitne
pravne osebe kot socialno podjetje in
-       
vodi evidenco iz 42. člena tega zakona.
(7) Izvajalci ukrepov iz prve alineje prejšnjega odstavka so
ministrstva, vladne službe, javni skladi, javni zavodi ali druge pravne osebe
javnega prava, ki jih določi vlada s strategijo. Izvajalci dodeljujejo in
nadzorujejo porabo sredstev iz naslova spodbud, ki jih socialna podjetja pridobijo
na podlagi tega zakona.
(8) Registrski organ, ki je na podlagi zakona pristojen za
vpis nepridobitne pravne osebe v register oziroma za izdajo soglasja k njeni
ustanovitvi, pri nepridobitni pravni osebi, ki namerava poslovati kot socialno
podjetje, v postopku za vpis v register ali za izdajo soglasja k ustanovitvi
ugotavlja tudi izpolnjevanje pogojev, ki jih za pridobitev statusa socialnega
podjetja določa ta zakon.
(9) Izvajanje posameznih ukrepov in izvajanje storitev iz
ukrepov lahko izvajalci iz sedmega odstavka tega člena oddajo drugim
izvajalskim organizacijam, izbranim na javnem razpisu, po predpisih, ki urejajo
javno naročanje. Izbrane organizacije tudi strokovno nadzorujejo izvajanje pogodbe
o oddaji javnega naročila.
(10) Ukrepe in storitve iz prejšnjega odstavka lahko izvaja
pravna oseba javnega ali zasebnega prava, izbrana na javnem razpisu.
II. SOCIALNO PODJETJE
8. člen
(socialno podjetje)
(1) Nepridobitna pravna oseba lahko posluje kot socialno
podjetje, če pridobi status socialnega podjetja.
(2) Status socialnega podjetja pridobi nepridobitna pravna
oseba, če:
-       
opravlja gospodarske in negospodarske dejavnosti,
-       
ima v svojih notranjih aktih opredeljeno omejitev delitve presežka
prihodkov nad odhodki oziroma premoženja med člane oziroma deležnike socialnega
podjetja,
-       
je neodvisna in organizacijsko samostojna v odnosu do pridobitnih
gospodarskih družb, pravnih oseb javnega prava ali lokalnih skupnosti,
-       
zagotavlja vključujočo obliko upravljanja, ki temelji na soodločanju in
demokratičnem načinu odločanja in
-       
izpolnjuje druge pogoje, ki jih določa ta zakon in zakon, ki ureja
pravno organiziranost posamezne vrste nepridobitne pravne osebe.
(3) Socialno podjetje mora ves čas poslovati po načelih
socialnega podjetništva, kot jih določa ta zakon.
9. člen
(omejitve)
(1) Pridobitna gospodarska družba ne more ustanoviti
socialnega podjetja na katerega bi prenesla del podjetja ali dejavnosti, lahko
pa z ustanovitvijo zagotovi nova delovna mesta za svoje presežne delavce.
(2) Nepridobitna pravna oseba ne more pridobiti statusa
socialnega podjetja, če je njena članica politična stranka. Statusa tudi ne
more pridobiti nepridobitna pravna oseba, če imajo v njej pri odločanju
prevladujoč vpliv ena ali več pridobitnih gospodarskih družb, pravnih oseb
javnega prava ali lokalnih skupnosti.
(3) Nepridobitna pravna oseba ne more pridobiti statusa
socialnega podjetja, če je v času postopka registracije spremembe akta o
ustanovitvi, s katerimi bi se preoblikovala v socialno podjetje, v stečajnem
postopku, postopku prisilne poravnave ali likvidacije, če nima poravnanih vseh
dospelih davčnih obveznosti in prispevkov za socialno varnost delavcev v višini
50 eurov ali več ali če ni imela predloženih vseh obračunov davčnih odtegljajev
za dohodke iz delovnega razmerja za obdobje zadnjih petih let do dneva oddaje
spremembe akta o ustanovitvi, s katerim naj bi se preoblikovala v socialno
podjetje.
10. člen
(združenja socialnih podjetij)
Socialna podjetja se lahko povezujejo v združenja socialnih
podjetij.
11. člen
(nepridobitnost delovanja)
(1) Socialno podjetje mora presežke prihodkov nad odhodki iz
dejavnosti socialnega podjetja namenjati za opravljanje teh dejavnosti oziroma
za druge, s tem zakonom določene namene.
(2) Delitev presežkov prihodkov nad odhodki oziroma
premoženja ni dovoljena.
(3) Kot posredna delitev presežkov prihodkov nad odhodki se
šteje:
-       
izplačevanje nagrad odgovornim osebam, članom uprave ali drugih organov ali
delavcem;
-       
izplačevanje povračil stroškov, ki presegajo zneske, določene s
predpisom, ki določa višino povračil stroškov v zvezi z delom in drugih
odhodkov, ki se ne vštevajo v davčno osnovo, če poseben zakon ne določa
drugače.
(4) Povračila stroškov v zvezi z delom in stroškov
usposabljanja prostovoljcev se ne štejejo kot posredna delitev presežka
prihodkov nad odhodki, če ne presegajo zneskov, določenih v drugi alineji
prejšnjega odstavka oziroma primerljivih cen usposabljanja delavcev.
12. člen
(akt socialnega podjetja)
(1) Akt o ustanovitvi socialnega podjetja mora poleg vsebine,
ki jo določajo zakoni, ki urejajo pravno organiziranost posamezne vrste
nepridobitne pravne osebe, opredeljevati nepridobitni namen ustanovitve pravne
osebe in način uresničevanja drugih načel, ki jih določa ta zakon in ki
opredeljujejo njen javno koristni in socialni značaj. Kot dejavnost ali naloge
socialnega podjetja mora opredeliti opravljanje dejavnosti socialnega
podjetništva, razmejiti te dejavnosti od drugih dejavnosti oziroma nalog, ter
opredeliti način razpolaganja s premoženjem in porabe presežkov prihodkov nad
odhodki skladno s 26. členom tega zakona.
(2) Akt o ustanovitvi mora tudi:
-       
opredeliti način upravljanja socialnega podjetja po načelu
enakopravnosti,
-       
določiti osebe, odgovorne za poslovodenje pri izvajanju dejavnosti
socialnega podjetništva ter pogoje za njihovo imenovanje oziroma izvolitev in
odgovornosti,
-       
določiti nadzorni organ, ki nadzira poslovanje, skladno z določbami tega
zakona, akta o ustanovitvi in drugih aktov socialnega podjetja in poslovanja po
načelih dobrega gospodarjenja, pravilnost finančnega in materialnega poslovanja
in sestave letnega poročila, določiti pa mora tudi način izvolitve ali
imenovanja članov nadzornega organa, mandatno dobo ter njegove pristojnosti,
pooblastila in odgovornosti,
-       
določiti, ali socialno podjetje v delo vključuje tudi prostovoljce,
-       
določiti način udeležbe deležnikov pri upravljanju (posvetovanje,
obvezno mnenje ipd.),
-       
določiti pravila vodenja poslovnih knjig in izdelave računovodskih
izkazov socialnega podjetja ali določiti, da bodo ta pravila urejena v posebnem
aktu in
-       
določiti pogoje statusnega preoblikovanja socialnega podjetja in
razpolaganje s premoženjem socialnega podjetja v primeru prenehanja, skladno z
določbami tega zakona.
13. člen
(odgovornost za obveznosti)
Odgovornost za obveznosti socialnega podjetja je določena z
zakoni, ki urejajo pravno organiziranost posamezne vrste nepridobitne pravne
osebe.
14. člen
(registracija socialnega podjetja)
(1) Vloga za registracijo nepridobitne pravne osebe, ki
namerava poslovati kot socialno podjetje mora poleg vsebine in prilog, ki jih
določajo posebni predpisi, vsebovati še:
-       
sklep ustanoviteljev ali pristojnega organa nepridobitne pravne osebe,
da namerava poslovati kot socialno podjetje,
-       
osebna imena, EMŠO, državljanstvo in naslov stalnega ali začasnega
prebivališča vseh oseb, ki imajo pooblastilo za zastopanje in obseg pooblastil
za društva,
-       
dokazilo o višini morebitnih sredstev za začetek dela oziroma vrednosti
premoženja socialnega podjetja.
(2) Enako vsebino mora imeti tudi vloga za registracijo
spremembe akta o ustanovitvi s katero se nepridobitna pravna oseba preoblikuje
v socialno podjetje.
(3) V postopku mora registrski organ po uradni dolžnosti iz
uradnih evidenc preveriti osebne podatke o osebah, pooblaščenih za zastopanje
in ustanoviteljih, v postopku registracije spremembe akta o ustanovitvi, s
katero se nepridobitna pravna oseba preoblikuje v socialno podjetje pa še
podatek, da pravna oseba ni v stečajnem postopku, postopku prisilne poravnave
ali likvidacije ter da ima poravnane dospele davčne obveznosti in prispevke za
socialno varnost delavcev v višini 50 eurov ali več in predložene vse obračune
davčnih odtegljajev za dohodke iz delovnega razmerja za obdobje zadnjih petih
let do dneva oddaje spremembe akta o ustanovitvi.
(4) Registrski organ v postopku registracije ugotavlja tudi,
ali je akt o ustanovitvi nepridobitne pravne osebe, ki namerava poslovati kot
socialno podjetje, sestavljen v skladu z 12. členom tega zakona.
Izpolnjevanje pogojev ugotavlja tudi v postopkih registracije spremembe akta o
ustanovitvi, s katero se nepridobitna pravna oseba preoblikuje v socialno
podjetje.
(5) Če je pogoj iz prejšnjega odstavka izpolnjen in pri
nepridobitni pravni osebi ne obstajajo omejitve iz 9. člena tega zakona,
registrski organ z aktom, s katerim odloči o vpisu nepridobitne pravne osebe
oziroma spremembe v register, odloči tudi, da se pri podjetju ali imenu
nepridobitne pravne osebe v register vpiše dostavek »socialno podjetje«.
15. člen
(črtan)
16. člen
(smiselna uporaba določb)
Določbe 14. člena tega zakona se smiselno uporabljajo tudi za
postopke za izdajo soglasja k aktu o ustanovitvi ali njegovi spremembi, kadar
je za pridobitev pravne osebnosti nepridobitne pravne osebe ali za njeno
preoblikovanje v socialno podjetje in za vpis v javno evidenco potrebno
soglasje za to pristojnega ministrstva.
17. člen
(obveznost registrskega organa)
(1) Registrski organ ali ministrstvo iz prejšnjega člena mora
en izvod akta nemudoma posredovati pristojnemu ministrstvu, za vzpostavitev
evidence socialnih podjetij in izvajanje nadzora.
(2) En izvod akta se pristojnemu ministrstvu pošlje tudi, če
socialno podjetje poda zahtevo za registracijo takšnih sprememb akta o
ustanovitvi, ki bi lahko predstavljale razlog za prepoved poslovanja kot
socialno podjetje.
18. člen
(pridobitev statusa socialnega podjetja)
(1) Z vpisom dostavka »socialno podjetje« pri firmi ali imenu
nepridobitne pravne osebe v register ali javno evidenco, nepridobitna pravna
oseba pridobi status socialnega podjetja in lahko prične poslovati kot socialno
podjetje.
(2) V pravnem prometu mora nepridobitna pravna oseba iz
prejšnjega odstavka uporabljati firmo ali ime z dostavkom »socialno podjetje«
ali okrajšavo »so.p.«.
(3) Drugim pravnim osebam uporaba besedne zveze »socialno
podjetje« ali okrajšave »so.p.« v firmi ali imenu ni dovoljena.
19. člen
(poročanje)
(1) Socialno podjetje dokazila o začetku opravljanja
dejavnosti predloži pristojnemu ministrstvu v enem letu od pridobitve statusa.
(2) O zagotavljanju družbenih učinkov socialno podjetje
poroča v skladu z uredbo iz drugega odstavka 5. člena tega zakona.
20. člen
(prepoved poslovanja in prenehanje statusa)
(1) Socialnemu podjetju minister, pristojen za gospodarstvo (v
nadaljnjem besedilu: pristojni minister), z odločbo odvzame status socialnega
podjetja, če ne izpolnjuje katerega od naslednjih pogojev:
1.     
v roku iz prvega odstavka prejšnjega člena ne začne opravljati
dejavnosti,
2.     
deli premoženje, neposredno ali posredno deli presežke prihodkov nad
odhodki ali jih namenja v nasprotju s 26. členom tega zakona,
3.     
nenamensko uporablja prejeta javna sredstva iz naslova spodbud oziroma
sredstev iz naslova oprostitev ali olajšav, namenjenih socialnim podjetjem,
4.     
je v postopku o prekršku za storjen posebno hud davčni prekršek s
pravnomočno odločbo ugotovljena njegova odgovornost,
5.     
v predpisanem roku dve zaporedni leti ne posreduje letnega poročila
Agenciji Republike Slovenije za javnopravne evidence in storitve (v nadaljnjem
besedilu: AJPES),
6.     
pristojnemu ministrstvu kljub opozorilu ne posreduje poročil, ki jih
mora posredovati na podlagi prejšnjega člena ali
7.     
ne posluje v skladu z aktom o ustanovitvi in s tem posluje v nasprotju z
načeli socialnega podjetništva, kot jih določa 3. člen tega zakona, ali
sprejme takšne spremembe aktov, ki to onemogočajo.
(2) Socialnemu podjetju, ki se statusu pisno odpove,
pristojni minister z odločbo odvzame status socialnega podjetja.
(3) Pravnomočno odločbo o odvzemu statusa socialnega podjetja
pristojni minister posreduje registrskemu organu, ki iz sodnega ali drugega
registra oziroma javne evidence pri firmi ali imenu nepridobitne pravne osebe
izbriše dostavek »socialno podjetje« ter vpiše številko in datum pravnomočnosti
odločbe.
(4) Z dnem pravnomočnosti odločbe o odvzemu statusa
socialnega podjetja za socialno podjetje prenehajo vse oblike spodbud,
pridobljene na podlagi tega zakona. Morebitna neporabljena javna sredstva in
sredstva, ki so bila porabljena v nasprotju z določbami tega zakona, mora nepridobitna
pravna oseba vrniti v roku, višini in na način, določenem v odločbi iz
prejšnjega odstavka.
(5) Pravna oseba, ki ji je bil na podlagi pravnomočne odločbe
odvzet status socialnega podjetja, lahko ponovno zaprosi za pridobitev statusa
24 mesecev po pravnomočnosti odločbe o odvzemu statusa.
(6) Z dnem izbrisa iz tretjega odstavka tega člena
nepridobitni pravni osebi status socialnega podjetja preneha.
21. člen
(spremljanje poslovanja in podzakonski akti)
(1) Strokovno spremljanje poslovanja socialnih podjetij in
izpolnjevanja pogojev po tem zakonu zagotavlja pristojno ministrstvo, če drug
zakon ne določa drugače.
(2) Izvajalci ukrepov, ki socialnim podjetjem dodeljujejo
denarna sredstva na podlagi tega zakona ali drugih predpisov, ki določajo
spodbude za poslovanje socialnih podjetij, o zahtevah, ki jih opredeljujejo
programski ali izvedbeni dokumenti, ki določajo izvajanje posameznega vira
financiranja, poročajo pristojnemu ministrstvu.
(3) Nadzorni organi, ki pri izvrševanju svojih pooblastil
ugotovijo, da je pri socialnemu podjetju nastopil kateri od razlogov zaradi
katerega se socialnemu podjetju prepove poslovanje kot socialno podjetje, so
dolžni o tem nemudoma podati pristojnemu ministru pisno prijavo, ter mu
priložiti vse zbrane dokaze.
(4) Podrobnejši način spremljanja poslovanja socialnih
podjetij in izpolnjevanja pogojev, podrobnejšo vsebino vloge iz 14. člena,
dokazil in poročil iz 19. člena in dokazil iz prejšnjega člena tega zakona,
pogoje na podlagi katerih so upravičenci iz 35. člena tega zakona upravičeni do
spodbud iz posameznega ukrepa spodbujanja razvoja socialnega podjetništva,
pogoje na podlagi katerih so socialna podjetja upravičena do posebnih spodbud
iz 37. in 38. člena tega zakona, način spremljanja upravičenosti in poročanja
socialnega podjetja, ki je upravičeno do spodbud iz 37. in 38. člena tega
zakona, način izvajanja nadzora nad porabo finančnih sredstev iz naslova
spodbud in oprostitev, ki jih socialno podjetje prejme na podlagi tega zakona
ter način vrnitve neupravičeno pridobljenih ali nepravilno porabljenih ali
neizkoriščenih sredstev s pripadajočimi obrestmi, predpiše pristojni minister s
podzakonskim aktom. S podzakonskim aktom predpiše tudi podrobnejše pogoje, ki
jih mora izpolnjevati izvajalska organizacija iz šestega odstavka 7. člena tega
zakona.
III. POSEBNI POGOJI POSLOVANJA SOCIALNIH PODJETIJ
22. člen
(računovodstvo)
(1) Ne glede na določbe drugih zakonov, ki urejajo pravila
vodenja poslovnih knjig in izdelave računovodskih izkazov, mora socialno
podjetje, ki del svojih dejavnosti ne opravlja kot socialno podjetje, za te
dejavnosti izkazovati podatke o prihodkih in odhodkih ločeno.
(2) Finančna sredstva, ki jih socialno podjetje pridobi iz
naslova spodbud, oprostitev in olajšav, pridobljenih na podlagi tega zakona ali
drugih predpisov, mora socialno podjetje prikazovati na posebnem kontu.
(3) Slovenski inštitut za revizijo v soglasju z ministrom,
pristojnim za gospodarstvo in ministrom, pristojnim za finance, predpiše
poseben računovodski standard za socialna podjetja. Z računovodskim standardom
se določi vsebina in način sestave letnega poročila socialnega podjetja ter
prilog, ki omogočajo ugotavljanje poslovanja socialnega podjetja po načelih
socialnega podjetništva iz 2., 3., 6., 7., 10. in 11. točke drugega odstavka
3. člena tega zakona, predvsem pa:
-       
razmejitev prihodkov iz dejavnosti socialnega podjetništva od prihodkov
iz drugih dejavnosti in drugih virov, z opredelitvijo odstotka glede na višino
sredstev,
-       
prikaz prihodkov in odhodkov iz naslova spodbud, olajšav in oprostitev
na podlagi tega in drugih zakonov,
-       
prikaz števila zaposlenih delavcev v obdobju najmanj devetih mesecev v
letu in števila prostovoljcev, če poseben zakon ne določa drugače,
-       
razporejanje presežkov prihodkov nad odhodki po namenu,
-       
pojasnilo o doseganju ciljev socialnega podjetništva in namena
socialnega podjetja (poslovno poročilo).
(4) O drugih vprašanjih vodenja poslovnih knjig in izdelave
računovodskih izkazov za socialna podjetja veljajo določbe predpisov, ki
urejajo računovodstvo pravnih oseb in računovodskih standardov, ki veljajo za
določeno vrsto nepridobitne pravne osebe.
(5) Nadzorni organ iz tretje alineje drugega odstavka
12. člena tega zakona mora oceniti pravilnost in popolnost podatkov v
letnem poročilu socialnega podjetja. Pred sprejetjem letnega poročila mora
opraviti tudi nadzor nad pravilnostjo in zakonitostjo finančnega in
materialnega poslovanja socialnega podjetja in pravilnostjo vodenja poslovnih
knjig. Oceniti mora tudi izpolnjevanje ciljev socialnega podjetništva, določenih
v tem zakonu in aktu o ustanovitvi, zakonitost razporejanja presežkov prihodkov
nad odhodki in porabe dodeljenih javnih sredstev oziroma sredstev ustvarjenih z
olajšavami in oprostitvami.
(6) Ocena nadzornega organa je priloga letnega poročila.
23. člen
(pravice članov)
(1) Ne glede na določbe posebnih zakonov, ki urejajo pravni
položaj posamezne vrste nepridobitne pravne osebe, člani socialnega podjetja
odločajo po načelu enakopravnosti.
(2) Pri odločanju ima vsak član le po en glas.
24. člen
(udeležba delavcev, prostovoljcev in uporabnikov pri
upravljanju)
(1) Delavcem in prostovoljcem, ki niso člani socialnega
podjetja, mora biti zagotovljena možnost, da sodelujejo pri upravljanju
socialnega podjetja, vsaj z vplivanjem na odločitve, ki so pomembne za njihovo
delo in za kakovost proizvedenih izdelkov ali storitev socialnega podjetja.
Uporabnikom, ki niso člani socialnega podjetja, mora biti zagotovljena možnost
vplivanja na odločitve, ki zadevajo kakovost izdelkov ali storitev socialnega
podjetja.
(2) Vprašanja, o katerih osebe iz prejšnjega odstavka
sodelujejo pri odločanju, pravico do obveščenosti, roke in način njihovega
obveščanja ter podrobnejšo opredelitev načina sodelovanja pri odločanju, mora
socialno podjetje urediti v aktu o ustanovitvi, po poprejšnjem soglasju
njihovih predstavnikov.
(3) Če predstavniki iz prejšnjega odstavka niso predstavniki
sindikata delavcev, sami sprejmejo pravila za imenovanje svojih predstavnikov.
25. člen
(delo v socialnem podjetju)
(1) Socialno podjetje delavcu iz 4. točke 2. člena tega
zakona, za katerega prejema javna sredstva za sofinanciranje plače na podlagi
tega zakona, ne more odpovedati pogodbe o zaposlitvi iz razloga nedoseganja
pričakovanih rezultatov, če so slabši rezultati zgolj posledica razloga, zaradi
katerega je bil delavec uvrščen v posebej ranljivo skupino ljudi.
(2) Socialno podjetje lahko v delo trajno ali začasno
vključuje tudi prostovoljce. Prostovoljci imajo pravico do udeležbe v vseh
programih usposabljanja, potrebnih za opravljanje dela in razvoj socialnega
podjetja ter pravico do nadomestila vseh stroškov povezanih z delom. Prav tako
imajo tudi druge pravice in obveznosti v skladu z zakonom, ki ureja
prostovoljstvo.
26. člen
(razporejanje presežkov prihodkov nad odhodki)
(1) Socialno podjetje presežke prihodkov nad odhodki namenja
za:
-       
investicije v osnovna sredstva, potrebne za opravljanje dejavnosti,
-       
ohranjanje in povečevanje števila delovnih mest,
-       
pokrivanje izpada prihodka,
-       
izobraževanje in usposabljanje delavcev in prostovoljcev,
-       
druge razvojne in nepridobitne dejavnosti, ki jih opravlja, če niso v
izključno korist članov, za ustanovitev ali soustanovitev socialnega podjetja
ali za namene razvoja socialnega podjetništva v lokalni skupnosti, določene z
aktom o ustanovitvi,
-       
povečanje premoženja socialnega podjetja.
(2) O razporejanju presežka prihodkov nad odhodki odloča
najvišji organ upravljanja socialnega podjetja.
27. člen
(statusne spremembe)
(1) Socialno podjetje se lahko, skladno z zakoni, ki urejajo
pravni položaj posamezne vrste nepridobitne pravne osebe, spoji ali pripoji le
drugemu socialnemu podjetju.
(2) Razdružitev ali drugo statusno preoblikovanje socialnega
podjetja je dopustno, če pravne osebe, ki nastanejo z razdružitvijo ali z
drugim statusnim preoblikovanjem socialnega podjetja, izpolnjujejo pogoje za
pridobitev statusa socialnega podjetja.
(3) Če pogoj iz prejšnjega odstavka ni izpolnjen, se vpis
spremembe v register ali izdaja soglasja iz 16. člena tega zakona zavrne.
28. člen
(likvidacija socialnega podjetja)
(1) Ne glede na določbe drugih zakonov se po zaključenem
postopku likvidacije socialnega podjetja premoženje, ki je ostalo po poplačilu
upnikov in vrnitvi morebitnih prostovoljnih in obveznih deležev, lahko prenese
le na drugo socialno podjetje, drugo nepridobitno pravno osebo ali na občino.
(2) Občina lahko premoženje iz prejšnjega odstavka porabi le
za namene socialnega podjetništva.
IV. PODPORNO OKOLJE ZA RAZVOJ SOCIALNEGA PODJETNIŠTVA
29. člen
(načrtovanje razvoja socialnega podjetništva)
(1) Načrtovan razvoj socialnega podjetništva v Republiki
Sloveniji zagotavlja strategija. Strategijo na predlog sveta in po posvetovanju
s socialnimi partnerji, socialnimi podjetji in drugimi organizacijami civilne
družbe sprejme vlada za obdobje desetih let.
(2) Strategija zajema analizo potreb in smeri možnega razvoja
socialne ekonomije, temelje politike razvoja, strateške razvojne cilje in
glavna področja razvoja socialne ekonomije, vlogo države in njenih institucij
ter občin pri izvajanju določene politike in doseganju razvojnih ciljev.
(3) Pristojno ministrstvo, v sodelovanju z vsemi ministrstvi,
pristojnimi za področja dejavnosti socialne ekonomije, pripravi program ukrepov
za izvajanje strategije razvoja socialne ekonomije za posamezno koledarsko leto
ali plansko obdobje (v nadaljnjem besedilu: program ukrepov), v katerem za vsak
ukrep določi predvsem:
-       
cilje,
-       
vsebino,
-       
ciljne skupine, ki jim je ukrep namenjen,
-       
pogoje za vključitev v aktivnosti in način izvajanja aktivnosti,
-       
vrsto in višino upravičenih stroškov v okviru aktivnosti,
-       
obdobje izvajanja aktivnosti,
-       
izvajalce ali podizvajalce posameznega ukrepa,
-       
vire in obseg sredstev za financiranje, ter opredelitev, ali aktivnost
predstavlja državno pomoč,
-       
način poročanja ter
-       
merila za ocenjevanje doseganja ciljev.
(4) Program ukrepov iz prejšnjega odstavka sprejme vlada, po
predhodnem mnenju sveta.
(5) Ukrepi morajo biti načrtovani tako, da omogočajo celovit
pristop in usklajeno pomoč vseh ministrstev, pristojnih za področja dejavnosti
socialne ekonomije pri ustanavljanju socialnih podjetij, pomoči za začetek
njihovega poslovanja, pomoči za zagotavljanje likvidnosti in razvoj socialnega
podjetja in usklajenost z izvajanjem ukrepov aktivne politike zaposlovanja ter
drugih razvojnih dokumentov, ki jih sprejme vlada.
(6) Če med planskim obdobjem pride do takšnih sprememb potreb
ali obsega finančnih sredstev, ki zahtevajo spremembo strategije ali programa
ukrepov, se strategija ali program ukrepov spremenita na način, kot se navedena
dokumenta sprejemata.
30. člen
(izvajanje politike razvoja socialnega podjetništva)
Izvajanje politike razvoja socialnega podjetništva
zagotavljajo ministrstva in vladne službe, vsak na svojem delovnem področju, vendar
usklajeno in skladno s programom ukrepov za izvajanje strategije razvoja
socialne ekonomije. Izvajanje politik zajema tudi predlaganje in sprejemanje
predpisov, ki omogočajo ali olajšujejo poslovanje socialnim podjetjem na
posameznih področjih in dejavnostih, odpravljanje administrativnih ovir za
delovanje socialnih podjetij in omogočanje prenosa javnih pooblastil, če to
določa zakon, tudi na socialna podjetja.
31. člen
(pristojnosti občin)
(1) Občine lahko, skladno z določbami tega zakona in zakona,
ki ureja spodbujanje skladnega regionalnega razvoja, načrtujejo, financirajo in
izvajajo politike razvoja socialnega podjetništva na območju občine oziroma na
ravni razvojne regije.
(2) Vlada preko sveta, ministrstev in vladnih služb spodbuja
razvoj socialnega podjetništva na lokalni ravni.
32. člen
(spodbujanje razvoja socialnega podjetništva)
(1) Spodbujanje razvoja socialnega podjetništva se zagotavlja
preko izvajanja ukrepov spodbujanja socialnega podjetništva, ukrepov
oblikovanja ugodnega podjetniškega okolja, ukrepov spodbujanja zaposlovanja in
ukrepov za omogočanje dostopa do virov financiranja naložb v socialna podjetja,
ki jih določa program ukrepov iz 29. člena tega zakona.
(2) Ukrepi spodbujanja socialnega podjetništva zajemajo
finančne in druge ukrepe za promocijo socialnega podjetništva, za razvoj
sistema informiranja in izobraževanja za socialno podjetništvo, za
zagotavljanje sredstev za vzpostavitev sklada za spodbujanje razvoja socialnega
podjetništva, za razvoj podpornih storitev socialnim podjetjem, vključno s
storitvami za ustanavljanje socialnih podjetij in storitvami svetovanja
prestrukturiranja socialnega podjetja, ki začasno ne izpolnjuje kriterijev iz
tega zakona, za vključitev občin v izvajanje politik in ukrepov, za iskanje
novih poslovnih priložnosti za socialna podjetja, vključno z izvajanjem
raziskav trga za socialno podjetništvo in ugotavljanjem možnosti izvajanja
javnih storitev v socialnih podjetjih.
(3) Ukrepi oblikovanja ugodnega podjetniškega okolja za
socialna podjetja zajemajo finančne in druge ukrepe za zagotavljanje
prostorskih, tehničnih in drugih pogojev za nastajanje in delovanje socialnih
podjetij, vključno s podjetniškimi inkubatorji za socialna podjetja,
sofinanciranje za začetek opravljanja dejavnosti socialnega podjetja in za
odpiranje novih delovnih mest, sofinanciranje ustanavljanja socialnih podjetij
za izvajanje podpornih storitev za socialna podjetja ter druge ukrepe za
izvajanje podpornih storitev za socialna podjetja, katerih ciljna skupina so
osebe, ki ustanavljajo socialno podjetje in socialna podjetja.
(4) Ukrepi spodbujanja zaposlovanja v socialnih podjetjih zajemajo
izvajanje ukrepov aktivne politike zaposlovanja, katerih ciljna skupina so
socialna podjetja oziroma so ciljna skupina tiste osebe, ki ustanavljajo
socialno podjetje ali se bodo zaposlile v socialnem podjetju in izhajajo iz
najbolj ranljivih skupin ljudi, na trgu dela.
(5) Ukrepi za omogočanje dostopa do virov financiranja naložb
v socialna podjetja za ustanavljanje in poslovanje socialnih podjetij zajemajo
zagotavljanje ugodnejših kreditov, garancij in subvencij iz proračunskih virov,
preko skladov za spodbujanje razvoja socialnega podjetništva in evropskih virov
za socialna podjetja.
33. člen
(zagotavljanje sredstev)
Sredstva za izvajanje ukrepov iz prejšnjega člena se
zagotavljajo v proračunu Republike Slovenije in iz drugih domačih in evropskih virov,
na način, kot jih določajo zakoni in drugi predpisi.
34. člen
(financiranje izvajanja storitev)
Financiranje izvajanja storitev za izvedbo ukrepov iz 32. člena
tega zakona se izvajalcem iz šestega odstavka 7. člena tega zakona zagotavlja
na podlagi sklenjene pogodbe.
35. člen
(upravičenci)
(1) Upravičenci do spodbud iz posameznih ukrepov iz 32. člena
tega zakona so osebe, ki nameravajo ustanoviti socialno podjetje, socialna
podjetja ali posamezniki, ki naj bi se zaposlili v socialnem podjetju, ter subjekti
podpornega okolja.
(2) Spodbude iz prejšnjega odstavka upravičenci uveljavljajo
pri izvajalcih ukrepov, določenih s programom ukrepov iz tretjega odstavka 29.
člena tega zakona.
V. POSEBNE SPODBUDE ZA SOCIALNO PODJETNIŠTVO
1. Posebne spodbude za zaposlovanje
36. člen
(posebne spodbude za zaposlovanje invalidov)
Za socialno podjetje, ki zaposluje invalide, veljajo enake
finančne spodbude, kot za delodajalce, ki zaposlujejo invalide nad predpisano
kvoto.
37. člen
(posebne spodbude za zaposlovanje drugih najbolj ranljivih
skupin na trgu dela)
(1) Socialno podjetje, ki zaposluje osebe iz 4. točke
2. člena tega zakona, ki niso invalidi, je skladno s programom ukrepov
upravičeno do subvencije plače teh delavcev ter do drugih pomoči, ki jih Uredba
Komisije 651/2014/EU določa kot pomoči prikrajšanim delavcem, resno
prikrajšanim delavcem in osebam, ki imajo priznano omejitev, ki izhaja iz
telesnih, duševnih ali psihičnih okvar.
(2) Socialno podjetje je do celotnih spodbud iz prejšnjega
odstavka upravičeno, če z brezposelno osebo, ki je bila brez zaposlitve zadnjih
24 mesecev ali več, sklene delovno razmerje za najmanj polovični delovni čas,
za nedoločen čas ali določen čas, vendar za obdobje najmanj 12 mesecev, z
drugimi najbolj ranljivimi skupinami ljudi pa za čas, za katerega so na podlagi
Uredbe 651/2014/EU upravičeni do subvencije plače.
(3) Če je trajanje zaposlitve krajše od 12 mesecev oziroma za
skupine, ki jih uredba uvršča med resno prikrajšane delavce, krajše od 24
mesecev, se pomoč ustrezno sorazmerno zmanjša.
2. Druge posebne spodbude
38. člen
(posebne spodbude za poslovodenje)
Socialno podjetje je v prvih dveh letih po pridobitvi statusa
socialnega podjetja v skladu s programom ukrepov upravičeno do sofinanciranja
usposabljanja in izobraževanja oseb, odgovornih za poslovodenje in za delo z
ranljivimi skupinami oseb. Socialno podjetje, ki začasno ne izpolnjuje
kriterijev tega zakona, je upravičeno do sofinanciranja svetovanja za
prestrukturiranje socialnega podjetja.
39. člen
(podlage za izvajanje posebnih spodbud)
(1) Posebne spodbude iz prejšnjih dveh členov se izvajajo na
podlagi strategije in programa ukrepov v skladu s sredstvi, ki so določena v
sprejetem proračunu Republike Slovenije.
(2) Pristojno ministrstvo pred začetkom uporabe tega zakona
priglasi posebne spodbude kot shemo državnih pomoči.
40. člen
(uveljavljanje posebnih spodbud)
(1) Posebne spodbude iz 37. in 38. člena tega zakona se
uveljavljajo na način, določen s programom ukrepov iz tretjega odstavka 29.
člena tega zakona.
(2) O uveljavljanju posebnih spodbud iz prejšnjega odstavka
odločajo izvajalci ukrepov, določeni s programom ukrepov iz tretjega odstavka
29. člena tega zakona.
41. člen
(druge spodbude)
S posebnimi zakoni se določijo tudi druge spodbude,
oprostitve olajšave ali prednosti za socialna podjetja, ki zagotavljajo enake
konkurenčne možnosti socialnih podjetij z drugimi gospodarskimi subjekti in ne
predstavljajo izkrivljanja konkurence.
VI. EVIDENCE
42. člen
(evidenca socialnih podjetij)
(1) Evidenco socialnih podjetij vodi pristojno ministrstvo.
Vpis v evidenco se izvede na podlagi izvršljivega akta iz petega odstavka
14. člena tega zakona oziroma iz 16. člena tega zakona, izbris iz
evidence pa na podlagi izvršljive odločbe iz prvega odstavka 20. člena
tega zakona oziroma, če socialno podjetje preneha.
(2) V evidenci se vodijo naslednji podatki:
1.     
podjetje ali ime ter sedež in poslovni naslov socialnega podjetja,
2.     
osebna imena in naslov stalnega ali začasnega prebivališča oseb, ki imajo
pooblastilo za zastopanje,
3.     
matična številka socialnega podjetja,
4.     
davčna številka socialnega podjetja,
5.     
pravnoorganizacijska oblika socialnega podjetja,
6.     
številka in datum izdaje in izvršljivosti akta iz 14. člena tega
zakona oziroma 16. člena tega zakona in navedba organa, ki je akt izdal,
7.     
dejavnost socialnega podjetništva, ki jo opravlja socialno podjetje,
8.     
številka in datum izdaje in izvršljivosti odločbe iz prvega odstavka
20. člena tega zakona oziroma datum in način prenehanja socialnega
podjetja in
9.     
podatki iz 1. in 3. točke tega odstavka o pravnih naslednikih socialnega
podjetja, ki se je statusno preoblikovalo.
(3) Evidenca se lahko vodi kot informatizirana zbirka
podatkov.
(4) Evidenca je javna. Ne glede na določbe zakona, ki ureja
varstvo osebnih podatkov, so podatki o osebnem imenu in naslovu prebivališča
oseb, ki imajo pooblastila za zastopanje socialnega podjetja, javni.
(5) Evidenca se vodi z namenom zbiranja, obdelovanja,
posredovanja in javne objave podatkov o socialnih podjetjih, pomembnih za
pravni promet.
VII. NADZOR
43. člen
(nadzor)
(1) Nadzor nad izvrševanjem določb tega zakona, katerih
kršitve predstavljajo prekrške, izvajajo:
-       
Inšpektorat Republike Slovenije za delo, nad izvrševanjem določb iz
drugega odstavka 24. člena tega zakona ter prvega odstavka 25. člena tega
zakona;
-       
Finančna uprava Republike Slovenije, nad izvrševanjem določb prvega in
drugega odstavka 22. člena tega zakona;
-       
Tržni inšpektorat Republike Slovenije, nad izvrševanjem določbe tretjega
odstavka 18. člena tega zakona;
-       
AJPES, nad izvrševanjem določbe šestega odstavka 22. člena tega zakona
in
-       
pristojno ministrstvo, nad izvrševanjem določb 11. člena tega zakona in
26. člena tega zakona, kar zagotavlja z vpogledom v elektronske evidence in
podatke o poslovanju socialnih podjetij, ter z vpogledom v dokumente neposredno
pri socialnem podjetju, v okviru svojih pristojnosti.
(2) Pristojno ministrstvo za tista socialna podjetja, ki so
zavezana za revidiranje poslovanja po drugih predpisih, poveri nadzor nad
izvajanjem določb iz 11. člena tega zakona in 26. člena tega zakona osebam, ki
lahko v skladu z zakonom, ki ureja revidiranje, opravljajo storitve
revidiranja. Pristojno ministrstvo določi obseg nadzora in v državnem proračunu
zagotovi sredstva za izvajanje teh nalog.
(3) Za izvajanje nalog iz prejšnjega odstavka Slovenski inštitut
za revizijo pripravi ustrezne usmeritve za delo revizorjev.
(4) Ne glede na določbo pete alineje prvega odstavka tega
člena naloge prekrškovnega organa za kršitve določb 11. člena tega zakona in
26. člena tega zakona opravlja Finančna uprava Republike Slovenije.
44. člen
(organi za odločanje o prekršku)
(1) O prekrških po tem zakonu v hitrih postopkih odloča
Inšpektorat Republike Slovenije za delo, Finančna uprava Republike Slovenije,
Tržni inšpektorat Republike Slovenije in AJPES, v mejah pristojnosti, določenih
s tem zakonom.
(2) Finančna uprava Republike Slovenije pravnomočno odločbo,
s katero je bilo socialno podjetje kaznovano za posebno hud davčni prekršek,
posreduje pristojnemu ministrstvu.
VIII. KAZENSKE DOLOČBE
45. člen
(1) Z globo od 5.000 do 20.000 eurov se za prekršek kaznuje
socialno podjetje:
1.     
če deli presežke prihodkov nad odhodki ali premoženje v nasprotju z 11. členom
tega zakona;
2.     
če računovodstva ne vodi v skladu s prvim ali drugim odstavkom
22. člena tega zakona; 
3.     
če letnemu poročilu, ki ga posreduje AJPES, ne priloži ocene nadzornega
organa iz šestega odstavka 22. člena tega zakona;
4.     
če vprašanj, o katerih sodelujejo osebe iz 24. člena tega zakona
pri odločanju, pravice do obveščenosti, rokov in načina njihovega obveščanja
ter podrobnejše opredelitve načina sodelovanja pri odločanju, ne uredi v aktu o
ustanovitvi (drugi odstavek 24. člena tega zakona);
5.     
če odpove delovno razmerje delavcu v nasprotju s prvim odstavkom
25. člena tega zakona;
6.     
če presežke prihodkov nad odhodki namenja v nasprotju s 26. členom
tega zakona.
(2) Z globo od 400 do 3.000 eurov se za prekršek iz
prejšnjega odstavka kaznuje tudi odgovorna oseba socialnega podjetja.
46. člen
(1) Z globo od 2.000 do 10.000 eurov se kaznuje pravna oseba,
ki ni socialno podjetje, pa v firmi ali imenu uporablja besedno zvezo »socialno
podjetje« ali okrajšavo »so. p.«.
(2) Z globo 600 eurov se kaznuje tudi odgovorna oseba pravne
osebe iz prejšnjega odstavka.
47. člen
Prekrškovni organ lahko globe, ki so s tem zakonom določene v
razponu, izreka v mejah razpona, določnega za posamezen prekršek.

Zakon o socialnem podjetništvu – ZSocP (Uradni
list RS, št. 20/11)
vsebuje naslednje prehodne in končne določbe:
»IX. PREHODNE IN KONČNE DOLOČBE
48. člen
(1) Vlada v roku šestih mesecev od uveljavitve tega zakona
izda uredbo iz tretjega odstavka 5. člena tega zakona.
(2) Vlada najkasneje do 1. 1. 2012 sprejme strategijo za
plansko obdobje od 2012–2015 in program ukrepov za leti 2012 in 2013.
(3) Vlada imenuje svet iz prvega odstavka 7. člena tega
zakona najkasneje v roku šestih mesecev od uveljavitve tega zakona. Ne glede na
določbe prvega odstavka 7. člena tega zakona, se do 1. 1. 2013 v svet namesto
dveh predstavnikov socialnih podjetij imenujeta dva predstavnika nevladnih
organizacij.
(4) Vlada sprejme uredbo iz tretjega odstavka 5. člena tega
zakona brez predhodnega posvetovanja s socialnimi podjetji.
49. člen
(1) Pristojni minister najkasneje do 1. 1. 2012 izda podzakonski
predpis iz tretjega odstavka 21. člena tega zakona.
(2) Slovenski inštitut za revizijo najkasneje do 31. 10. 2011
predloži računovodski standard iz tretjega odstavka 22. člena tega zakona
v soglasje ministroma, pristojnima za gospodarstvo in finance.
(3) Slovenski inštitut za revizijo po sprejemu soglasja iz
prejšnjega odstavka objavi računovodski standard v Uradnem listu Republike
Slovenije.
50. člen
Za izvajanje nalog, določenih s tem zakonom, se v pristojnem
ministrstvu v roku šest mesecev po uveljavitvi tega zakona organizira posebna
organizacijska enota za socialno podjetništvo.
51. člen
Ta zakon začne veljati petnajsti dan po objavi v Uradnem
listu Republike Slovenije in se prične uporabljati 1. 1. 2012.«.

Zakon o spremembah in dopolnitvah Zakona o
državni upravi – ZDU-1I (Uradni list RS, št. 90/14)
vsebuje naslednjo končno določbo:
»24. člen
Ta zakon začne veljati naslednji dan po objavi v Uradnem
listu Republike Slovenije.«.

Zakon o spremembah in dopolnitvah Zakona o socialnem
podjetništvu – ZSocP-A (Uradni list RS, št. 13/18)
vsebuje naslednje prehodne in končne določbe:
»PREHODNE IN KONČNE DOLOČBE
32. člen
(1) Vlada v šestih mesecih od uveljavitve tega zakona izda
uredbo iz drugega odstavka 5. člena zakona.
(2) Vlada do septembra 2018 sprejme strategijo iz tretjega
odstavka 7. člena za plansko obdobje od 2019 do 2029 in program ukrepov iz
četrtega odstavka 29. člena za leti 2019 in 2020.
(3) Vlada imenuje svet iz prvega odstavka 7. člena
zakona v šestih mesecih od uveljavitve tega zakona.
33. člen
(1) Pristojni minister najpozneje v šestih mesecih od
uveljavitve tega zakona izda podzakonski predpis iz četrtega odstavka
21. člena zakona.
(2) Slovenski inštitut za revizijo v šestih mesecih po
uveljavitvi uredbe iz drugega odstavka 5. člena zakona predloži
računovodski standard iz tretjega odstavka 22. člena zakona v soglasje
ministroma, pristojnima za gospodarstvo in finance.
(3) Slovenski inštitut za revizijo po prejemu soglasja iz
prejšnjega odstavka objavi računovodski standard v Uradnem listu Republike
Slovenije.
34. člen
Z dnem uveljavitve tega zakona preneha veljati Uredba o
določitvi dejavnosti socialnega podjetništva (Uradni list RS, št. 54/12 in
45/14).
35. člen
Ta zakon začne veljati petnajsti dan po objavi v Uradnem
listu Republike Slovenije.«.