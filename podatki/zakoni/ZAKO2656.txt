Izdajanje in oblika čeka
1. člen
Ček obsega:
1.     
označbo, da je ček, napisano v samem besedilu listine, ali, če je
listina izdana v tujem jeziku, izraz, ki v tem jeziku ustreza pojmu čeka;
2.     
nepogojno nakazilo, naj se plača določena vsota denarja iz trasantovega
kritja;
3.     
ime tistega, ki naj plača (trasat);
4.     
kraj, kjer je treba plačati;
5.     
navedbo dneva in kraja izdaje čeka;
6.     
podpis tistega, ki je ček izdal (trasant).
2. člen
Ček, ki je plačljiv v državi, se sme
trasirati samo na banko.
Ček, plačljiv izven države, sme biti
trasiran tudi na druge osebe, po zakonu plačilnega kraja.
3. člen
Listina, v kateri ne bi bilo katere koli
izmed sestavin, naštetih v 1. členu, ali ki ni trasirana po 2. členu tega
zakona, ne velja kot ček; od tega so izvzeti primeri, ki so določeni v
naslednjih odstavkih.
Če ni posebne navedbe, se šteje kraj, ki je
naveden poleg trasatovega imena, za plačilni kraj.
Ček, v katerem na naveden kraj izdaje, se
šteje za izdanega v kraju, ki je naveden poleg trasantovega imena.
Odreditev obresti v čeku se šteje za
nezapisano.
4. člen
Ček se sme trasirati samo na tisto osebo
(2. člen tega zakona), pri kateri ima trasant kritje, s katerim lahko razpolaga
po čeku na podlagi izrečnega ali tihega sporazuma s to osebo.
Trasant, ki izda nepokrit ček, mora dati
imetniku čeka popolno odškodnino.
5. člen
Ček se lahko glasi na ime, po odredbi ali
na prinosilca.
Ček na ime, ki vsebuje navedbo »ali
prinosilcu«, oziroma kak drug izraz, ki pomeni isto, velja za ček na
prinosilca.
Prav tako velja ček brez navedbe osebe
kateri naj se plača (koristnika, remitenta), za ček na prinosilca.
Ček se lahko glasi tudi na ime ali po
odredbi samega trasanta.
Ne velja ček na prinosilca, v katerem je
trasant obenem trasat.
6. člen
Trasant je odgoveren za plačilo. Vsaka
odredba, s katero bi se hotel oprostiti odgovornosti za plačilo, se šteje za
nezapisano.
Indosament
7. člen
Ček na prinosilca se prenese z navadno
predajo. Vsak drugačen ček, tudi če ni izrečno trasiran po odredbi, se prenese
z indosamentom.
Če trasant zapiše v čeku besede: »ne po
odredbi« ali drug izraz, ki pomeni isto, se ček lahko prenese samo v obliki in
z učinkom navadnega odstopa (cesije).
Ček na prinosilca se lahko spremeni v ček
na ime ali v ček po odredbi z ustreznim polnim indosamentom.
8. člen
Indosament mora biti nepogojen. Vsak pogoj,
ki bi bil postavljen, se šteje za nezapisanega.
Delni indosament je ničen.
Prav tako je ničen tudi trasatov
indosament.
Indosament na prinosilca velja za indosament
in blanko.
Kdor koli, izvzemši trasata, postavi svoj
podpis na hrbet čeka, izdanega na prinosilca, ne da bi izpisal odredbo o
indosamentu, je odgovoren kot trasantov avalist. Ček s tem ne neha biti ček na
prinosilca.
Indosament na trasata velja za pobotnico o
plačilu.
Odgovornost in plačilo
9. člen
Izjava o akceptu, ki bi se napisala na ček,
nima čekovno-pravnega učinka.
10. člen
Plačilo čeka se lahko zavaruje s poroštvom
(avalom) za vso čekovno vsoto ali za določen njen del.
Razen trasata lahko da to zavarovanje vsaka
tretja oseba, pa tudi oseba, ki je ček podpisala.
11. člen
Ček se plača ob vpogledu.
Listina, v kateri bi bila dospelost
naznačena drugače, ni ček.
12. člen
Ček, ki se ima plačati v naši državi, je
treba trasatu predložiti v plačilo od dne izdaje:
1.     
v osmih dneh, če je kraj izdaje in plačila v naši državi isti; če pa je
različen, v petnajstih dneh;
2.     
v dvajsetih dneh, če je ček izdan v drugi evropski državi;
3.     
v štiridesetih dneh, če je izdan ček v državi izven Evrope, in sicer na
obalah Sredozemskega ali Črnega morja ali na otokih v njima;
4.     
v sedemdesetih dneh, če je izdan ček v drugi izvenevropski državi.
Izjemno od prednjih predpisov se cirkularni
ček lahko predloži v plačilo tudi v šestih mesecih po izdaji.
Če se ček predloži zavodu za obračunavanje,
pri katerem je trasat član ali ima pri njem zastopnika, se šteje za
predloženega v plačilo.
13. člen
Če je ček trasiran med dvema krajema, v
katerih ne velja isti koledar, se dan izdaje preračuna na ustrezen dan v
koledarju, ki velja v plačilnem kraju, in se po tem določi dospelost.
14. člen
Niti trasantova smrt niti njegova
nesposobnost za prevzemanje čekovnih zavez nimata nikakršnega vpliva na učinek
čeka, če nastopita po tem, ko je bil ček izdan.
Trasat mora odkloniti plačilo čeka, če ve,
da je nad premoženjem trasanta uveden stečaj.
15. člen
Preklic čeka ima učinek:
1.     
ko preteče rok, ki je določen za predložitev v plačilo;
2.     
če pošlje trasant ček, ki se glasi na ime ali po odredbi, neposredno
trasatu z naročilom, naj ga poravna osebi, ki je navedena v čeku, preklic pa
prispe k trasatu, preden je to naročilo izvršeno.
Če ček ni preklican, ima trasat proti
trasantu dolžnost, plačati ček tudi po tem, ko rok za predložitev preteče,
razen če ni drugačnega sporazuma.
Trasant, ki bi po preteku roka za predložitev
razpolagal s kritjem, čeprav ni čeka veljavno preklical, je odgovoren za
povračilo škode.
16. člen
Ko trasat plača ček, sme zahtevati, naj mu
imetnik izroči ček s potrdilom na njem, da je plačan.
Imetnik sme odkloniti delno plačilo.
Ob delnem plačilu sme trasat zahtevati, da
se to plačilo zaznamuje na čeku in da mu se poleg tega izda pobotnica o plačani
vsoti.
17. člen
Ček, ki je na sprednji strani prečrtan z
dvema vzporednima črtama, sme imetnik vnovčiti samo preko kake banke (2. člen tega zakona). Tako sme ček prečrtati bodisi trasant
bodisi imetnik čeka.
Prečrtaj je lahko splošen ali poseben.
Prečrtaj je splošen, če ni med njegovima
dvema črtama ničesar navedenega ali če je napisano: »banka« oziroma kak drug izraz, ki pomeni isto. Poseben pa je, če je med
njegovima črtama napisano ime določene banke.
Splošen prečrtaj se sme spremeniti v
posebnega, posebni pa se ne sme spremeniti v splošnega.
Ček s posebnim prečrtajem sme imetnik
vnovčiti samo preko banke, ki je navedena v prečrtaju. Ta banka pa lahko za to
odredi namesto sebe kako drugo banko.
Izbris prečrtaja ali imena navedene banke nima učinka.
Če trasat čeka s splošnim prečrtajem ne
plača banki, temveč kaki drugi osebi, ali če ček s
posebnim prečrtajem izplača komu drugemu, ne pa v prečrtaju navedeni banki, je odgovoren za povzročeno škodo. Odškodnina ne more biti večja
od čekovne vsote.
18. člen
Trasant, pa tudi vsak imetnik čeka, sme
prepovedati, da bi se ček plačal z gotovino. Zaradi tega mora na sprednjo stran
čeka preko njegovega besedila zapisati »samo za obračun« ali drug izraz, ki
pomeni isto.
V takem primeru se sme ček poravnati samo
po obračunu s trasatom ali za osebo, ki ima pri trasatu račun, ali s članom
zavoda za obračunavanje, ki je v plačilnem kraju. Če trasat ni član tega
zavoda, sme ob predložitvi čeka navesti kakega člana tega zavoda zaradi
obračuna. Tak obračun velja za plačilo.
Navedba »samo za obračun« se ne more
preklicati.
Če trasat ne ravna po odredbi za obračun,
je odgovoren za škodo, ki jo s tem povzroči, toda največ do zneska čekovne
vsote.
Regres zaradi neplačila
19. člen
Imetnik čeka ima zoper indosante, trasanta
in avaliste regres, če se ček, predložen o pravem času (12. člen tega zakona),
ne plača.
Predložitev v plačilo in neplačilo je treba
ugotoviti:
1.     
z javno listino (»protest zaradi neplačila«); ali
2.     
s podpisano trasatovo izjavo na čeku, s katero odreka plačilo, z navedbo
dneva, ko je bil ček predložen; ta izjava se mora v protestnem roku vpisati v
protestni register, kar mora protestni uradnik potrditi na čeku oziroma na
njegovi alonži; ali
3.     
z datiranim potrdilom zavoda za obračunavanje, s katerim se ugotavlja,
da je bil ček predložen o pravem času in da ni poravnan z obračunom.
Protest zaradi neplačila se mora napraviti
preden preteče rok za predložitev. Vendar pa se za ček, ki je bil predložen v
plačilo zadnjega dne roka za predložitev in ni bil plačan, protes lahko napravi
tudi še prvi delavnik, ki pride za tem dnem.
Razmnoževanje
20. člen
Ček, izdan v državi, plačljiv pa izven nje,
se lahko izda v dveh ali več enakih izvodih. V besedilu vsakega izvoda se mora
navesti njegova zaporedna številka; če se to ne stori, se šteje vsak izvod za
poseben ček.
Ček na prinosilca se ne sme razmnožiti.
Zastaranje
21. člen
Regresni zahtevki imetnika čeka zoper
indosante in zoper trasanta zastarajo čez šest mesecev po preteku roka za
predložitev zaradi plačila.
Regresni zahtevki indosantov drugih zoper
druge in zoper trasanta zastarajo čez šest mesecev od dne, ko je indosant
izkupil ček, ali od dne, ko se je zoper njega uvedel postopek pri sodišču.
Tožba iz osnovnega razmerja
22. člen
Namesto da bi imetnik čeka vložil regresno
tožbo (19. člen tega zakona), sme vrniti ček in uveljaviti, če ni dogovorjeno
drugače, z redno pravdo zoper trasanta ali svojega neposrednega indosanta
terjatev, ki izhaja iz pravnega razmerja, katero je bilo osnova za izdajo ali
prenos čeka.
Terjatev iz osnovnega razmerja lahko
imetnik čeka uveljavlja tudi tedaj, če ni izpolnil pogojev za regres ali če je
ta zastaral. V tem primeru pa se mu odbije od njegove terjatve znesek škode, ki
jo je toženi dolžnik utrpel, ker je bil ček prepozno predložen ali sploh ni bil
predložen.
Predpisi meničnega zakona, ki veljajo za ček
23. člen
Na ček se uporabljajo, skladno z njegovo
naravo, tile predpisi zakona o menici:
1.     
o razlikah v vsoti (6. člen);
2.     
o veljavnosti podpisa na menici, ki obsega podpise, omenjene v 7. členu
zakona o menici, ter o veljavnosti podpisa osebe, ki nastopa brez pooblastila
ali ki prekorači svoje pooblastilo (8. člen);
3.     
o indosamentu (12. do 17. člen) z izjemo predpisov o akceptiranju in
predpisov drugega odstavka 16. člena zakona o menici;
4.     
o avalu (30. in 31. člen) s pridržkom, da trasatov aval nima
čekovnopravnega učinka;
5.     
o plačilu (40. člen) in tretji odstavek 114. člena);
6.     
o obveščanju (44. člen); o odredbi »brez stroškov« (45. člen); o
solidarni odgovornosti (46. člen); o regresni vsoti (prvi odstavek 47. člena in
48. člen); o izročanju listin in črtanju indosamentov (49. člen); v vseh
navedenih členih so izvzeti predpisi o akceptu in o obrestih, odrejenih v
listini;
7.     
o višji sili (53. člen), izvzemši predpis o akceptiranju;
8.     
o razmnoževanju (64. člen), izvzemši drugi stavek v prvem odstavku;
9.     
o predrugačenju menice (68. člen, izvzemši predpise o akceptiranju, toda
z dodatkom: Škodo, ki izvira iz izkupa predrugačenega ali nepristnega čeka trpi
trasant predrugačenega čeka oziroma neresnični trasant nepristnega čeka, če sta
bili bodisti ti dve osebi (trasanta), bodisi njiju nameščenci, katerim je
zaupano poslovanje s čeki, krivi v tem pogledu, da se je predrugačil ček ali
izdal nepristen ček. V vsakem drugem primeru trpi škodo trasat. Nasprotna
pogodba nima pravnega učinka;
10.  
o protestu (69. do 76. člen in drugi odstavek 77. člena), izvzemši
predpise o akceptiranju in o protestiranju na podlagi prepisa čeka (71. člen,
1. točka);
11.  
o zastaranju (79. do 84. člen);
12.  
o neopravičeni obogatitvi (85. člen), izvzemši predpis o akceptantu,
toda samo, če ni tožbe po drugem odstavku 22. člena tega zakona;
13.  
o zastavni in pridržbeni pravici (86. do 89. člen);
14.  
o amortizaciji (90. do 93. člen), izvzemši predpise o akceptantu;
15.  
o nasprotjih med zakoni (94. do 100. člen);
16.  
splošne določbe (101. do 105. člen ter prvi in tretji odstavek 106.
člena) izvzemši predpis o akceptiranju.
24. člen
Za sodno uveljavljanje čekovno-pravnih regresnih
zahtevkov veljajo isti predpisi o pristojnosti in postopku, ki veljajo za
menično-pravne regresne zahtevke.
Kazenske določbe
25. člen
Z denarno kaznijo 2% do 10% čekovne vsote,
najmanj pa 500 dinarjev, se kaznuje za prekršek
organizacije združenega dela ali druga pravna oseba:
1.     
ki trasira ček brez datuma ali z neresničnim datumom izdaje;
2.     
ki ček iz 1. točke prvega odstavka tega člena prevzame, prenese ali
plača, čeprav ve za njegove pomanjkljivosti;
3.     
ki trasira ček v nasprotju z 2. členom tega zakona;
4.     
ki spremeni poseben prečrtaj v splošnega ali izbriše bodisi prečrtaj
bodisi ime navedene banke (17. člen).
Z denarno kaznijo 1% do 5% čekovne vsote, najmanj pa 300
dinarjev, se kaznuje tudi odgovorna oseba organizacije združenega dela ali
druge pravne osebe, ki stori prekršek iz prvega odstavka tega člena.
Z denarno kaznijo 1% do 5% čekovne vsote, najmanj pa 300
dinarjev, se kaznuje tudi posameznik, ki stori prekršek iz prvega odstavka tega
člena.
26. člen
Z denarno kaznijo 10% do 20% nepokrite čekovne vsote, najmanj pa 1.000 dinarjev se kaznuje za prekršek organizacija združenega
dela ali druga pravna oseba:
1.     
ki kot trasant izda ček, ki sploh nima ali nima zadosti kritja;
2.     
ki kot trasant čeka tako razpolaga s kritjem, da onemogoči plačilo čeka,
čeprav ve, da ga ne more veljavno preklicati (15. člen).
Z denarno kaznijo 2% do 10% nepokrite čekovne vsote, najmanj pa 500 dinarjev, se kaznuje tudi odgovorna oseba organizacije
združenega dela ali druge pravne osebe, ki stori prekršek iz prvega odstavka
tega člena.
Z denarno kaznijo 2% do 10% nepokrite čekovne vsote, najmanj pa 500 dinarjev, se kaznuje tudi posameznik, ki stori prekršek
iz prvega odstavka tega člena.
V primeru iz prvega odstavka tega
člena je trasant dolžan dati imetniku čeka odškodnino (4.
člena).
27. člen
(črtan)

Zakon
o čeku (Uradni list FLRJ, št. 105/46) vsebuje naslednje
prehodne in končne določbe:
»Prehodne in končne določbe
28. člen
Za ček veljajo predpisi 111., 112. in 114.
člena zakona o menici.
29. člen
Finančni minister FLRJ je pooblaščen, da
predpisuje pogoje za izdajanje in uporabo cirkularnega čeka.
30. člen
Izjemno od 2. člena zakona o neveljavnosti
pravnih predpisov, izdanih pred 6. aprilom 1941 in med sovražnikovo okupacijo,
veljajo za čeke, izdane, preden je dobil ta zakon veljavo, predpisi čekovnega
zakona z dne 29. novembra 1928.
Po čekovnem zakonu z dne 29. novembra 1928
se prav tako presoja tudi oblika in učinek čekovnih izjav, ki so bile dane po
uveljavitvi tega zakona na čekih, izdanih poprej. To velja tudi za dejanja, ki
so potrebna za ohranitev in uveljavljanje čekovnih pravic.
31. člen
Ta zakon dobi veljavo z dnem objave v
Uradnem listu Federativne ljudske republike Jugoslavije.«.

Zakon
o spremembah zakona o čeku
(Uradni list SFRJ, št. 12/65) spreminja 29. člen zakona tako, da
se glasi:
»29. člen
Zvezni sekretar za finance je pooblaščen,
da predpisuje pogoje za izdajanje in uporabo cirkularnega čeka.«;
ter vsebuje
naslednjo končno določbo:
»5. člen
Ta zakon začne veljati osmi dan po objavi v »Uradnem listu
SFRJ«.«.

Zakon o spremembi zakona o čeku (Uradni list SFRJ, št. 50/71) vsebuje naslednjo končno določbo:
»2. člen
Ta zakon začne veljati osmi dan po objavi v »Uradnem listu
SFRJ«.«.

Zakon
o spremembah in dopolnitvah zakona o čeku (Uradni list SFRJ, št. 52/73) vsebuje naslednjo končno določbo:
»5. člen
Ta zakon začne veljati osmi dan po objavi v »Uradnem listu
SFRJ«.«.
 