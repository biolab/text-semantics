I. SPLOŠNI DOLOČBI
1. člen
(vsebina zakona)
(1) S tem zakonom se določajo začasni
ukrepi za upravljanje povečanega tveganja pri oskrbi z energijo, ukrepi za
zanesljivo oskrbo z energijo, ukrepi za zmanjševanje uvozne odvisnosti in
ukrepi za zmanjševanje pritiskov na cene energije zaradi volatilnosti
energetskih trgov.
(2) Ta zakon določa tudi:
-       
obveznosti skladiščenja plina za izvajanje Uredbe (EU) 2022/1032
Evropskega parlamenta in Sveta z dne 29. junija 2022 o spremembi Uredb
(EU) 2017/1938 in (ES) št. 715/2009 glede skladiščenja plina (UL L
št. 173 z dne 30. 6. 2022, str. 17; v nadaljnjem besedilu:
Uredba 2022/1032/EU),
-       
odstopanja od obveznosti izpolnjevanja zahtev glede doseganja mejnih
vrednosti emisij v skladu z Direktivo 2010/75/EU Evropskega parlamenta in Sveta
z dne 24. novembra 2010 o industrijskih emisijah (celovito preprečevanje
in nadzorovanje onesnaževanja (prenovitev), (UL L št. 334 z dne
17. 12. 2010, str. 17), zadnjič popravljena s Popravkom (UL L
št. 158 z dne 19. 6. 2012, str. 25),
-       
sproščanje varnostnih in posebnih zalog pod obvezno minimalno raven v skladu
z Direktivo Sveta 2009/119/ES z dne 14. septembra 2009 o obveznosti držav
članic glede vzdrževanja minimalnih zalog surove nafte in/ ali naftnih
derivatov (UL L št. 265 z dne 9. 10. 2009, str. 9), zadnjič
spremenjeno z Izvedbeno direktivo Komisije (EU) 2018/1581 z dne
19. oktobra 2018 o spremembi Direktive Sveta 2009/119/ES v zvezi z
metodami izračunavanja obveznosti vzdrževanja zalog (UL L št. 263 z dne
22. 10. 2018, str. 57) ter
-       
združevanje povpraševanja s strani izvajalca storitev za izvajanje Uredbe
Sveta (EU) 2022/2576 z dne 19. decembra 2022 o krepitvi solidarnosti z
boljšim usklajevanjem nakupov plina, zanesljivimi referenčnimi cenami in
čezmejno izmenjavo plina (UL L št. 335 z dne 29. 12. 2022,
str. 1; v nadaljnjem besedilu: Uredba 2022/2576/EU).
2. člen
(pomen izrazov)
(1) Izrazi s področja energetike, ki niso
opredeljeni s tem zakonom, imajo enak pomen, kot ga določajo predpisi s
področja energetike.
(2) Izrazi s področja varstva okolja, ki
niso opredeljeni v tem zakonu, imajo enak pomen, kot ga določajo predpisi s
področja varstva okolja.
II. UKREPI ZA UPRAVLJANJE POVEČANEGA TVEGANJA NA PODROČJU
DELOVANJA ELEKTROENERGETSKEGA IN PLINSKEGA SISTEMA
3. člen
(razglasitev stanj povečanega tveganja pri
oskrbi z energijo)
(1) V primeru motenj, ki jih lahko
pričakujemo (v nadaljnjem besedilu: predvidene motnje) ali motenj, ki že
obstajajo zaradi razmer doma, v regiji ali širše (v nadaljnjem besedilu:
dejanske motnje), pri oskrbi z električno energijo in plinom v Republiki
Sloveniji, Vlada Republike Slovenije (v nadaljnjem besedilu: vlada) razglasi
višjo ali nižjo stopnjo tveganja pri oskrbi z energijo.
(2) Nižja stopnja tveganja pri oskrbi z
energijo pomeni pripravo na krizo na področju oskrbe z energijo, saj so
prepoznana tveganja oziroma okoliščine, da bo zelo verjetno potrebno razglasiti
stopnjo pripravljenosti v sektorju oskrbe s plinom v skladu z Uredbo (EU)
2017/1938 Evropskega parlamenta in Sveta z dne 25. oktobra 2017 o ukrepih za
zagotavljanje zanesljivosti oskrbe s plinom in o razveljavitvi Uredbe (EU) št.
994/2010 (UL L št. 280 z dne 28. 10. 2017, str. 1) in zgodnje opozorilo v
sektorju oskrbe z električno energijo v skladu z Uredbo (EU) 2019/941
Evropskega parlamenta in Sveta z dne 5. junija 2019 o pripravljenosti na
tveganja v sektorju električne energije in razveljavitvi Direktive 2005/89/ES
(UL L št. 158 z dne 14. 6. 2019, str. 1), pri čemer se ocenjuje, da je že
potrebno obvestiti energetske družbe ter odjemalce električne energije in
zemeljskega plina preko sredstev javnega obveščanja, da naj se pripravijo na
pričakovane krizne razmere in izvedejo potrebne in možne ukrepe, kot je
sprememba poslovanja, napolnitev zalog goriv, zagotovitev dodatnih skladiščnih
kapacitet ali dobav goriv, zamenjava goriva in podobno.
(3) Višja stopnja tveganja pri oskrbi z
energijo pomeni krizo na področju oskrbe z energijo, ker so že razglašene
izredne razmere pri oskrbi s plinom na podlagi akta, ki določa postopke, vloge
in odgovornosti v posamezni stopnji krize pri oskrbi s plinom, in kadar na
podlagi analize zadostnosti skladno z Uredbo Komisije (EU) 2017/1485 z dne 2.
avgusta 2017 o določitvi smernic za obratovanje sistema za prenos električne
energije (UL L št. 220 z dne 25. 8. 2017, str. 1) sistemski operater ugotovi,
da bo v določenem obdobju prišlo do večjega pomanjkanja ponudbe električne
energije v regulacijskem območju, zaradi česar je treba izkoristiti vse domače
vire za proizvodnjo električne energije in toplote.
(4) Vlada lahko v času razglašene nižje ali
višje stopnje tveganja pri oskrbi z energijo gospodarskim družbam s področja
energetike, ki so v 100 % posredni ali neposredni lasti Republike Slovenije,
predpiše izvedbo ukrepov, ki prispevajo k zanesljivi oskrbi z energijo in s
katerimi bo možno izkoristiti vse domače vire za proizvodnjo električne energije
in toplote ter se s tem izogniti predvidenim motnjam ali skrajšati trajanje
dejanskih motenj in zmanjšati cenovni pritisk. Ukrepi vlade morajo biti
potrebni in sorazmerni.
(5) Vlada vsakih sedem dni preverja
upravičenost razglasitve stopnje tveganja na področju oskrbe z energijo iz
drugega in tretjega odstavka tega člena.
4. člen
(odstopanje od mejnih vrednosti emisij)
(1) Ne glede na predpise, ki urejajo
varstvo okolja, se v času razglašene višje stopnje tveganja pri oskrbi z
energijo iz tretjega odstavka prejšnjega člena in nujne potrebe po neprekinjeni
oskrbi z energijo pri obratovanju elektrarn, naprav za soproizvodnjo toplote in
elektrike ter drugih naprav, za katere se zahteva okoljevarstveno dovoljenje (v
nadaljnjem besedilu: naprave), zaradi zamenjave goriva ne uporabljajo zahteve
in pogoji iz okoljevarstvenih dovoljenj glede določene vrste goriva, parametrov
njegove kakovosti, omejitve glede števila ur obratovanja za posamezno vrsto
goriva ter s tem povezanih mejnih vrednosti emisij.
(2) Predpisi iz prejšnjega odstavka tega
člena so:
1.     
Zakon o varstvu okolja (Uradni list RS, št. 44/22);
2.     
Uredba o mejnih vrednostih emisije snovi v zrak iz velikih kurilnih
naprav (Uradni list RS, št. 103/15 in 44/22 – ZVO-2);
3.     
Uredba o emisiji snovi v zrak iz srednjih kurilnih naprav, plinskih
turbin in nepremičnih motorjev (Uradni list RS, št. 17/18, 59/18, 44/22 – ZVO-2
in 99/22);
4.     
Uredba o vrsti dejavnosti in naprav, ki povzročajo industrijske emisije
(Uradni list RS, št. 68/22);
5.     
Uredba o emisiji snovi v zrak iz nepremičnih virov onesnaževanja (Uradni
list RS, št. 31/07, 70/08, 61/09, 50/13, 44/22 – ZVO-2 in 48/22);
6.     
Uredba o preprečevanju večjih nesreč in zmanjševanju njihovih posledic
(Uradni list RS, št. 22/16 in 44/22 – ZVO-2);
7.     
Uredba o emisiji snovi v zrak iz livarn sive litine, zlitin z železom in
jekla (Uradni list RS, št. 93/11 in 44/22 – ZVO-2);
8.     
Uredba o emisiji snovi v zrak iz naprav za pridobivanje svinca in
njegovih zlitin iz sekundarnih surovin (Uradni list RS, št. 34/07 in 44/22 –
ZVO-2);
9.     
Uredba o emisiji snovi v zrak iz livarn aluminija in magnezija (Uradni
list RS, št. 34/07 in 44/22 – ZVO-2);
10.  
Uredba o emisiji snovi v zrak iz naprav za vroče pocinkanje (Uradni list
RS, št. 34/07 in 44/22 – ZVO-2);
11.  
Uredba o emisiji snovi v zrak iz naprav za proizvodnjo aluminija z
elektrolitskim postopkom (Uradni list RS, št. 34/07, 81/07, 62/08 in 44/22 –
ZVO-2);
12.  
Uredba o emisiji snovi v zrak iz naprav za proizvodnjo cementa (Uradni
list RS, št. 34/07 in 44/22 – ZVO-2);
13.  
Uredba o emisiji snovi v zrak iz naprav za proizvodnjo keramike in
opečnih izdelkov (Uradni list RS, št. 34/07 in 44/22 – ZVO-2);
14.  
Uredba o emisiji azbesta v zrak in pri odvajanju industrijske odpadne
vode iz naprav, v katerih se uporablja azbest (Uradni list RS, št. 117/05 in
44/22 – ZVO-2);
15.  
Uredba o emisiji snovi in odstranjevanju odpadkov iz proizvodnje
titanovega dioksida (Uradni list RS, št. 64/14 in 44/22 – ZVO-2);
16.  
Uredba o sežigalnicah odpadkov in napravah za sosežig odpadkov (Uradni
list RS, št. 8/16, 116/21 in 44/22 – ZVO-2);
17.  
Uredba o emisiji snovi v zrak iz naprav za pripravo asfaltnih zmesi
(Uradni list RS, št. 34/07 in 44/22 – ZVO-2);
18.  
Uredba o emisiji snovi v zrak iz naprav za proizvodnjo lesnih kompozitov
(Uradni list RS, št. 34/07 in 44/22 – ZVO-2);
19.  
Uredba o mejnih vrednostih emisije hlapnih organskih spojin v zrak iz
naprav, v katerih se uporabljajo organska topila (Uradni list RS, št. 35/15,
58/16, 54/21, 44/22 – ZVO-2 in 49/22);
20.  
Uredba o emisiji hlapnih organskih spojin v zrak iz naprav za skladiščenje
in pretakanje bencina (Uradni list RS, št. 36/12, 21/16 in 44/22 – ZVO-2);
21.  
Uredba o mejnih vrednostih emisije halogeniranih hlapnih organskih
spojin v zrak iz naprav, v katerih se uporabljajo organska topila (Uradni list
RS, št. 71/11, 44/22 – ZVO-2 in 49/22 – ZVO-2);
22.  
Uredba o posegih v okolje, za katere je treba izvesti presojo vplivov na
okolje (Uradni list RS, št. 51/14, 57/15, 26/17, 105/20 in 44/22 – ZVO-2);
23.  
Pravilnik o prvih meritvah in obratovalnem monitoringu emisije snovi v
zrak iz nepremičnih virov onesnaževanja ter o pogojih za njegovo izvajanje
(Uradni list RS, št. 105/08 in 44/22 – ZVO-2).
(3) Če upravljavec naprave nadomesti
obstoječe gorivo z drugo vrsto goriva, mora nemudoma, najpozneje pa v 48 urah,
po elektronski pošti obvestiti ministrstvo, pristojno za okolje, in inšpekcijo,
pristojno za okolje, o odstopanju iz prvega odstavka tega člena zaradi
razglašene višje stopnje tveganja pri oskrbi z energijo.
(4) Obvestilo iz prejšnjega odstavka
vsebuje:
-       
naziv in naslov upravljavca naprave,
-       
vrsto naprave,
-       
opis in lokacijo naprave, vključno z vhodno toplotno močjo naprave,
-       
navedbo, ali naprava obratuje na podlagi okoljevarstvenega dovoljenja
ali vpisa v evidenco ali neposredno na podlagi predpisov iz prvega odstavka
tega člena,
-       
vrsto nadomestnega goriva in parametre njegove kakovosti.
(5) Upravljavec naprave mora za nadomestno
gorivo izbrati gorivo, ki povzroča najmanjše dosegljive emisije snovi v zrak ob
upoštevanju tehničnih omejitev, povezanih z zamenjavo goriva. Kot nadomestno
gorivo upravljavcu naprave ni dovoljeno uporabiti odpadkov ali goriva,
pridobljenega iz odpadkov.
(6) Odstopanje iz prvega odstavka tega
člena se lahko uporablja najdlje eno leto od prvega obvestila upravljavca
naprave iz tretjega odstavka tega člena.
5. člen
(prve meritve)
Upravljavec naprave mora v treh mesecih po
izvedeni nadomestitvi goriva izvesti prve meritve in ministrstvu, pristojnemu
za okolje, poslati poročilo o rezultatih opravljenih meritev v skladu s
predpisom, ki ureja prve meritve in obratovalni monitoring emisije snovi v zrak
iz nepremičnih virov onesnaževanja.
6. člen
(ukrepi ob preseganju alarmne vrednosti)
Če je izdano obvestilo ministrstva,
pristojnega za okolje, o napovedanem preseganju ali o dejansko preseženi
alarmni vrednosti za raven žveplovega dioksida ali dušikovega dioksida v zraku
v skladu s predpisom, ki ureja kakovost zraka, morajo upravljavci naprav na
območju napovedanega ali dejanskega preseganja alarmnih vrednosti prenehati z
uporabo druge vrste goriva iz prvega odstavka 4. člena tega zakona.
7. člen
(naprave brez okoljevarstvenega
dovoljenja)
Določbe iz 4., 5. in 6. člena tega zakona
se uporabljajo tudi za naprave iz prvega odstavka 4. člena tega zakona, ki jim
v skladu s predpisi, ki urejajo varstvo okolja, ni treba pridobiti okoljevarstvenega
dovoljenja.
8. člen
(odstopanje od mejne vrednosti emisijskega
deleža oddane toplote)
(1) V času razglašene višje stopnje
tveganja pri oskrbi z energijo iz tretjega odstavka 3. člena tega zakona in
nujne potrebe po neprekinjeni oskrbi z energijo se v obdobju od 1. oktobra do
30. aprila pri obratovanju naprave Nuklearna elektrarna Krško (v nadaljnjem
besedilu: NEK) ne uporabljajo zahteve in pogoji iz okoljevarstvenega dovoljenja
za obratovanje NEK glede določene mejne vrednosti emisijskega deleža oddane
toplote.
(2) V primeru iz prejšnjega odstavka je
lahko ne glede na zahteve iz okoljevarstvenega dovoljenja za obratovanje NEK
temperatura reke Save v točki popolnega premešanja reke Save z odpadno vodo iz
NEK na lokaciji pod jezom hidroelektrarne Brežice (v nadaljnjem besedilu: HE
Brežice) v obdobju od 1. oktobra do 30. aprila za 3,5 K višja od temperature
reke Save na odvzemu reke Save za potrebe NEK.
(3) V primeru iz prvega odstavka tega člena
mora NEK zagotoviti trajne meritve temperature reke Save na mestu odvzema reke
Save za potrebe NEK in na lokaciji pod jezom HE Brežice v točki popolnega
premešanja reke Save z odpadno vodo iz NEK.
(4) Meritve temperature iz prejšnjega
odstavka morajo biti stalne in zvezne z zapisovanjem podatkov vsaj enkrat na
uro in z on-line prenosom podatkov v podatkovno zbirko Agencije Republike
Slovenije za okolje.
(5) Upravljavec NEK mora poleg obvezne
uporabe hlajenja z obstoječimi hladilnimi napravami pripraviti in izvajati tudi
dodatne ukrepe za zagotovitev čim manjših morebitnih škodljivih posledic na
okolje, ki bi nastale zaradi tega odstopanja.
(6) Upravljavec NEK mora nemudoma,
najpozneje pa v 48 urah, po elektronski pošti obvestiti ministrstvo, pristojno
za okolje, o odstopanju iz prvega odstavka tega člena.
III. UKREPI ZA ZANESLJIVO OSKRBO Z ENERGIJO
9. člen
(obveznost skladiščenja in združevanje povpraševanja plina)
(1) Nosilec bilančne skupine mora
zagotoviti skladiščenje plina v drugih državah članicah Evropske unije na dan
1. novembra tekočega leta v obsegu, ki je enak vsaj 15 % povprečne letne dobave
plina te bilančne skupine končnim odjemalcem v Republiki Sloveniji v zadnjih
petih koledarskih letih pred tekočim letom.
(2) Nosilec bilančne skupine plina
zagotavlja skladiščenje iz prejšnjega odstavka z neposrednim dogovorom o
skladiščenju z operaterjem skladišča ali s posrednim dogovorom o skladiščenju
plina z drugim udeležencem trga.
(3) Nosilec bilančne skupine Agenciji za
energijo (v nadaljnjem besedilu: agencija) najpozneje do 1. avgusta tekočega
leta poroča o že sklenjenih dogovorih za skladiščenje plina, lokaciji
skladiščenja in predvidenem obsegu skladiščenega plina na dan 1. novembra
tekočega leta. Nosilec bilančne skupine do najpozneje 15. novembra tekočega
leta agenciji posreduje dokazilo o izpolnitvi obveznosti iz prvega odstavka
tega člena. Na zahtevo agencije nosilec bilančne skupine posreduje celotno
pogodbeno ali drugo dokumentacijo, ki izkazuje izpolnjevanje obveznosti iz tega
člena.
(4) Nosilec bilančne skupine mora
sodelovati v združevanju povpraševanja, ki ga organizira izvajalec storitev v
skladu z Uredbo 2022/2576/EU, vsaj za količino plina, ki pomeni 2,25 %
povprečne letne dobave plina te bilančne skupine končnim odjemalcem v Republiki
Sloveniji v zadnjih petih koledarskih letih pred tekočim letom.
10. člen
(izjeme pri doseganju kazalnikov
učinkovitosti sistema daljinskega ogrevanja)
Na glede na 50. člen Zakona o učinkoviti
rabi energije (Uradni list RS, št. 158/20) se za sisteme daljinskega ogrevanja,
ki kot gorivo uporabljajo plin, čas razglašene višje stopnje tveganja iz
tretjega odstavka 3. člena tega zakona ne šteje v obdobje za izračun doseganja
kazalnikov učinkovitosti.
11. člen
(obvezne rezerve nafte in naftnih
derivatov)
(1) Ne glede na prvi odstavek 21.a člena
Zakona o blagovnih rezervah (Uradni list RS, št. 96/09 – uradno prečiščeno
besedilo in 83/12) se obvezne rezerve nafte in naftnih derivatov oblikujejo
tudi za primer razglašene nižje stopnje tveganja po drugem odstavku 3. člena
tega zakona.
(2) V primeru razglašene višje stopnje tveganja
iz tretjega odstavka 3. člena tega zakona in kadar je v termoelektrarnah
potrebno plin, ki ga termoelektrarne uporabljajo kot gorivo, zamenjati z
naftnimi derivati, se lahko obvezne rezerve nafte in naftnih derivatov
uporabijo pod nivo minimalnih količin obveznih rezerv nafte in naftnih
derivatov, kot so določene v drugem odstavku 21.a člena Zakona o blagovnih
rezervah (Uradni list RS, št. 96/09 – uradno prečiščeno besedilo in 83/12).
IV. UKREPI ZA ZMANJŠEVANJE UVOZNE ODVISNOSTI
12. člen
(samooskrba)
V Zakonu o spodbujanju rabe obnovljivih
virov energije (Uradni list RS, št. 121/21 in 189/21) se v 72. členu prvi
odstavek spremeni tako, da se glasi:
»(1) Za končne odjemalce, ki
distribucijskemu operaterju podajo vlogo za soglasje za priključitev naprave za
samooskrbo do vključno 31. decembra 2023 in ki jih distribucijski operater do
vključno 31. decembra 2024 registrira kot končne odjemalce s samooskrbo po
Uredbi o samooskrbi z električno energijo iz obnovljivih virov energije (Uradni
list RS, št. 17/19, 197/20 in 121/21 – ZSROVE), se uporabljajo določbe 315.a
člena Energetskega zakona (Uradni list RS, št. 60/19 – uradno prečiščeno
besedilo, 65/20 in 158/20 – ZURE) in Uredbe o samooskrbi z električno energijo
iz obnovljivih virov energije (Uradni list RS, št. 17/19, 197/20 in 121/21 –
ZSROVE), in sicer dokler uporabljajo napravo za samooskrbo, za katero je bilo
izdano soglasje za priključitev.«.
13. člen
(črtan)
14. člen
(omejitev temperature zraka za namen
ogrevanja in hlajenja v javnih stavbah in stavbah, kjer se zadržuje javnost)
(1) V času razglašene stopnje tveganja iz
3. člena tega zakona in največ eno leto po izteku razglašene stopnje tveganja
iz 3. člena tega zakona mora lastnik ali upravljavec stavbe, ki je v lasti ali
uporabi oseb javnega sektorja, in stavbe, kjer se pogosto zadržuje javnost,
zagotoviti, da se prostori v stavbah ne ogrevajo na višjo ali hladijo na nižjo
temperaturo zraka, kot je določena v uredbi iz drugega odstavka tega člena.
(2) Vlada z uredbo določi najvišje
temperature ogrevanja in hlajenja v stavbah, ki so v lasti ali uporabi oseb
javnega sektorja, in v stavbah, kjer se pogosto zadržuje javnost, velikost in
vrste stavb, za katere velja obveznost iz prejšnjega odstavka, izjeme in druge
posebnosti, ki so nujne za omejitev temperature zraka.
15. člen
(prepoved osvetljevanja)
(1) V času razglašene stopnje tveganja iz
3. člena tega zakona in največ eno leto po izteku razglašene stopnje tveganja
iz 3. člena tega zakona upravljavci razsvetljave zaradi varčevanja z energijo
in potreb po znižanju rabe električne energije zmanjšajo rabo električne
energije z osvetljevanjem.
(2) Vlada podrobneje določi prepoved
osvetljevanja za namen varčevanja z energijo in za doseganje ciljev energetske
varnosti in energetske učinkovitosti v določenem obdobju dneva, opredeli
prostore, površine in stavbe, kjer je prepovedano osvetljevanje, in druge ukrepe,
ki so pomembni za prepoved osvetljevanja pri določenih stavbah, prostorih ali
površinah.
16. člen
(prostovoljno zmanjšanje odjema plina)
(1) Končni odjemalci si prizadevajo trajno
zmanjšati porabo plina v obdobju od 1. oktobra 2022 do 31. marca 2023 za vsaj
15 % v primerjavi z njihovo povprečno porabo plina v obdobju od 1. oktobra do
31. marca v petih zaporednih letih pred začetkom veljavnosti tega zakona.
(2) Končni odjemalec je v primeru trajnega
zmanjšanja porabe plina iz prejšnjega odstavka upravičen do sorazmernega
povračila prispevka za zagotavljanje podpor proizvodnji električne energije iz
obnovljivih virov energije ter v soproizvodnji z visokim izkoristkom (v
nadaljnjem besedilu: prispevek OVE) za plin, ki se zaračunava skladno z
zakonom, ki ureja spodbujanje rabe obnovljivih virov energije.
(3) Končni odjemalec trajno zmanjšanje
porabe plina dokaže centru za podpore, ki je ustanovljen na podlagi zakona, ki
ureja spodbujanje rabe obnovljivih virov energije. Vlogo za povračilo prispevka
OVE mora končni odjemalec skupaj z ustreznimi dokazili vložiti na center za
podpore do 30. septembra 2023. O upravičenosti
povračila dela prispevka OVE odloča center za podpore z upravno odločbo.
(4) Ne glede na prvi in četrti odstavek 16.
člena Zakona o spodbujanju rabe obnovljivih virov energije (Uradni list RS, št.
121/21 in 189/21; v nadaljnjem besedilu: ZSROVE) se sredstva za podpore
uporabijo za povračilo dela prispevka OVE iz tega člena. 
(5) Vlada podrobneje določi način
dokazovanja trajnega zmanjšanja porabe plina, obdobje upravičenosti do
sorazmernega povračila prispevka in način izvajanja povračila prispevka OVE iz
tega člena.
(6) Ukrep iz tega člena velja do 31. novembra 2023 in ga vlada lahko s sklepom podaljša.
17. člen
(ukinitev podpor za nove proizvodne
naprave v soproizvodnji električne energije in toplote z visokim izkoristkom na
zemeljski plin)
(1) Ne glede na 15. člen ZSROVE zaradi
omejitev pri oskrbi z zemeljskim plinom proizvajalci električne energije,
proizvedene v novih proizvodnih napravah v soproizvodnji električne energije in
toplote z visokim izkoristkom na zemeljski plin, niso upravičeni do podpore za
proizvodno napravo.
(2) Investitor, ki ima sklep o potrditvi
projekta za proizvodne naprave za proizvodnjo električne energije in toplote z
visokim izkoristkom na zemeljski plin iz 23. člena ZSROVE ali iz 372. člena
Energetskega zakona (Uradni list RS, št. 60/19 – uradno prečiščeno besedilo,
65/20 in 158/20 – ZURE), ni upravičen do podpore za izveden projekt, razen če
ima ob uveljavitvi tega zakona veljavno soglasje za priključitev proizvodne
naprave iz projekta.
(3) Investitor iz prejšnjega odstavka lahko
izvede istovrstni projekt na obnovljivi vir, pri čemer se mu veljavnost sklepa
o potrditvi projekta podaljša na pet let. V primeru izvedbe istovrstnega
projekta se ponujena cena iz sklepa uskladi z referenčnimi vrednostmi stroškov
izbrane tehnologije oziroma vira, veljavnimi v času izvedbe projekta.
18. člen
(odstop od obveznega priklopa na plin)
Odjemalci zemeljskega plina imajo pravico,
da se ne priklopijo na sistem za distribucijo zemeljskega plina, ne glede na
določbe o prioritetni rabi energentov, o obvezni priključitvi na omrežje za
distribucijo plina in o obvezni uporabi plina za ogrevanje stavb in pripravo
sanitarne tople vode, ki so določene v lokalnih energetskih konceptih,
občinskih prostorskih načrtih ali drugih aktih lokalnih skupnosti, če dokažejo,
da se bodo ogrevali na obnovljive vire.
V. UKREPI ZA ZMANJŠEVANJE PRITISKOV NA CENE ZARADI
VOLATILNOSTI ENERGETSKIH TRGOV
19. člen
(pogodbene kazni in omrežnina za nižjo
porabo plina)
(1) Zaradi nižje porabe plina kot je
dogovorjena količina v pogodbi o dobavi, končni odjemalci niso dolžni plačati
pogodbene kazni, ne glede na njeno poimenovanje (kar vključuje tudi plačilo
nadomestila za odstopanja zaradi prevzema plina pod pogodbeno dogovorjenimi
količinami), niti niso iz tega naslova odškodninsko odgovorni.
(2) Prejšnji odstavek velja za pogodbe o
dobavi plina, veljavne na dan uveljavitve tega zakona, in sicer za dobave plina
v času do vključno 31. decembra 2023.
(3) V primeru zmanjšanja odjema plina s
strani končnega odjemalca na podlagi poziva vlade, agencije, ministrstva,
pristojnega za energijo, operaterja sistema ali dobavitelja se za obdobje
veljavnosti poziva:
-       
manjša prevzeta količina plina ne šteje za kršitev pogodbe o dobavi,
končni odjemalec ni dolžan plačati pogodbene kazni, dogovorjene v pogodbi o
dobavi za primer manjšega odjema plina, kot je pogodbeno dogovorjeno, ne glede
na njeno poimenovanje (kar vključuje tudi plačilo nadomestila za odstopanja
zaradi prevzema plina pod pogodbeno dogovorjenimi količinami), niti ni iz tega
naslova odškodninsko odgovoren,
-       
odjemalec, ki je odklopljen, za čas odklopa ne plača omrežnine. 
(4) Določbe tega člena se uporabljajo ne
glede na določbe sklenjenih pogodb o dobavi plina.
20. člen
(ceniki toplote za gospodinjske in druge
zaščitene odjemalce)
Distributerji toplote cenike toplote
oblikujejo na način, da cena toplote za gospodinjske odjemalce, ki so
opredeljeni v zakonu, ki ureja oskrbo s toploto iz distribucijskih sistemov, in
zaščitene odjemalce, ki so opredeljeni v zakonu, ki ureja oskrbo s plini,
odraža ceno plina, ki ga distributerji toplote kupujejo za proizvodnjo toplote
po ceni, ki je določena na podlagi predpisov o kontroli cen.
21. člen
(določitev višine plačil za koncesijo za
rabo vode za proizvodnjo električne energije v letih 2022 do 2025)
(1) Ne glede na 5. člen Zakona o pogojih
koncesije za izkoriščanje energetskega potenciala Spodnje Save (Uradni list RS,
št. 87/11, 25/14 – ZSDH-1, 50/14, 90/15, 67/17 in 65/20) se plačilo za
koncesijo za rabo vode za proizvodnjo električne energije za leta 2022 do 2025
določi v enaki višini na enoto proizvedene električne energije, kot jo je
koncesionar plačeval v letu 2020.
(2) Plačilo za koncesijo za rabo vode za
proizvodnjo električne energije se za leta 2022 do 2025 določi v enaki višini
na enoto proizvedene električne energije, kot so jo plačevali koncesionarji v
letu 2020, tudi na podlagi naslednjih koncesijskih aktov:
-       
Uredbe o koncesiji za rabo reke Drave za proizvodnjo električne energije
(Uradni list RS, št. 26/03, 101/03, 88/04, 118/05, 124/06 in 1/08),
-       
Uredbe o koncesiji za gospodarsko izkoriščanje vode Soče, Idrijce in
Bače za proizvodnjo električne energije (Uradni list RS, št. 63/96, 41/04 –
ZVO-1, 88/04, 83/06 in 44/22 – ZVO-2),
-       
Uredbe o koncesiji za rabo reke Save za proizvodnjo električne energije
v hidroelektrarnah HE Moste, HE Mavčiče in HE Medvode (Uradni list RS, št.
13/03, 88/04 in 143/20).
22. člen
(neposredni nakup električne energije za
pokritje izgub od proizvajalcev, ki so v 100 % lasti Republike Slovenije)
(1) Stroški električne energije za izgube
na prenosnem in distribucijskem omrežju se pokrivajo iz omrežnine in
poravnalnega mehanizma za pokrivanje izgub, ki nastanejo pri tranzitu
električne energije po prenosnem omrežju električne energije v Republiki
Sloveniji, pri čemer morajo tarifne postavke omrežnine v letu 2023 ostati enake
kot v letu 2022.
(2) Če elektrooperaterja ocenita, da bi
nakup električne energije za izgube na prenosnem in distribucijskem omrežju za
leto 2023 povzročil povečanje tarifnih postavk za uporabo elektroenergetskega
omrežja za leto 2023, o tem obvestita agencijo in ministrstvo, pristojno za
energijo, najkasneje do 31. oktobra 2022.
(3) Vlada, po predhodnem posvetovanju z
agencijo in na predlog ministrstva, pristojnega za energijo, lahko sprejme
sklep, s katerim naloži proizvajalcem električne energije, ki so neposredno ali
posredno v 100 % lasti Republike Slovenije, da sklenejo z elektrooperaterjema neposredne
pogodbe o zagotavljanju potrebnih količin električne energije za izgube na
prenosnem in distribucijskem omrežju.
(4) Vlada s sklepom določi zamejeno ceno.
Pri določitvi zamejene cene vlada upošteva, da elektrooperaterja porabita vse
omrežninske presežke preteklih let do vključno 31. decembra 2023.
23. člen
(omejitev ponudb za izravnalno energijo
avtomatske rezerve za povrnitev frekvence)
Ne glede na 6. točko drugega odstavka 45.
člena Zakona o oskrbi z električno energijo (Uradni list RS, št. 172/21) se za
obdobje veljavnosti tega zakona naloži sistemskemu operaterju, da za ponudnike
storitev izravnave postavi zamejitev ponudbe za izravnalno energijo avtomatske
rezerve za povrnitev frekvence na način, da ponudniki storitev izravnave ne
ustvarjajo neupravičenih dobičkov.
VI. NADZOR
24. člen
(nadzor)
(1) Nadzor nad izvajanjem tega zakona
opravlja ministrstvo, pristojno za energijo. 
(2) Ne glede na prejšnji odstavek opravlja
nadzor nad izvajanjem 4., 5., 6. in 8. člena tega zakona inšpekcija, pristojna
za okolje.
(3) Ne glede na prvi odstavek tega člena
opravlja nadzor nad izvajanjem 9., 12., 16., 17., 19. in 20. člena tega zakona
agencija.
(4) Ne glede na prvi odstavek tega člena
opravlja nadzor nad izvajanjem 14. in 15. člena tega zakona inšpekcija,
pristojna za energijo.
VII. KAZENSKE DOLOČBE
25. člen
(prekrški za odstopanja od mejnih
vrednosti zaradi motenj v oskrbi s plinom)
(1) Z globo od 20.000 do 40.000 eurov se
kaznuje za prekršek pravna oseba, če kot nadomestno gorivo plinu izbere gorivo,
ki ne povzroča najmanjših dosegljivih emisij snovi v zrak ob upoštevanju
tehničnih omejitev, povezanih z zamenjavo goriva oziroma če krši prepoved
kurjenja odpadkov oziroma goriva, pridobljenega iz odpadkov (peti odstavek 4.
člena tega zakona).
(2) Z globo od 10.000 do 20.000 eurov se za
prekršek iz prejšnjega odstavka kaznuje samostojni podjetnik posameznik ali
posameznik, ki samostojno opravlja dejavnost.
(3) Z globo od 1.500 do 2.000 eurov se za
prekršek iz prvega odstavka tega člena kaznuje tudi odgovorna oseba pravne
osebe, odgovorna oseba samostojnega podjetnika posameznika ali odgovorna oseba
posameznika, ki samostojno opravlja dejavnost.
(4) Z globo od 1.000 do 2.000 eurov se
kaznuje za prekršek pravna oseba, če:
-       
ne posreduje obvestila iz tretjega odstavka 4. člena tega zakona ali ga
ministrstvu ne posreduje v roku, določenem v tretjem odstavku 4. člena tega
zakona;
-       
ne izvede prvih meritev v skladu s 5. členom tega zakona;
-       
ministrstvu ne posreduje poročila o rezultatih opravljenih prvih meritev
iz 5. člena tega zakona;
-       
ob napovedanem preseganju ali ob dejansko preseženi alarmni vrednosti za
raven žveplovega dioksida ali dušikovega dioksida ne preneha z uporabo druge
vrste goriva (6. člen tega zakona);
-       
ne zagotovi trajnih meritev temperature reke Save v skladu s tretjim
odstavkom 8. člena tega zakona;
-       
ne posreduje obvestila iz šestega odstavka 8. člena tega zakona ali ga
ne posreduje v roku, določenem v šestem odstavku 8. člena tega zakona.
(5) Z globo od 1.000 do 2.000 eurov se za
prekršek iz prve do četrte alineje prejšnjega odstavka kaznuje samostojni
podjetnik posameznik ali posameznik, ki samostojno opravlja dejavnost.
(6) Z globo od 500 do 1.500 eurov se za
prekršek iz četrtega odstavka tega člena kaznuje tudi odgovorna oseba pravne
osebe, odgovorna oseba samostojnega podjetnika posameznika ali odgovorna oseba
posameznika, ki samostojno opravlja dejavnost.
26. člen
(višina globe v hitrem prekrškovnem
postopku)
Za prekrške iz tega zakona se sme v hitrem
postopku izreči globa tudi v znesku, ki je višji od najnižje predpisane globe,
določene s tem zakonom.

Zakon o ukrepih za obvladovanje kriznih razmer
na področju oskrbe z energijo – ZUOKPOE (Uradni list RS, št. 121/22) vsebuje naslednje prehodne in
končne določbe:
»VIII. PREHODNE IN KONČNE DOLOČBE
27. člen
(prehodne določbe za naprave, ki imajo
okoljevarstveno dovoljenje)
(1) Upravljavec naprave, ki obratuje na
podlagi okoljevarstvenega dovoljenja in namerava tudi po prenehanju višje
stopnje tveganja pri oskrbi z energijo iz tretjega odstavka 3. člena tega
zakona v napravi uporabljati nadomestno gorivo, mora na ministrstvo, pristojno
za okolje, v šestih mesecih od prvega obvestila iz tretjega odstavka 4. člena
tega zakona vložiti vlogo za spremembo okoljevarstvenega dovoljenja.
(2) Vloga iz prejšnjega odstavka vsebuje:
-       
naziv in naslov upravljavca naprave,
-       
vrsto naprave,
-       
opis in lokacijo naprave, vključno z vhodno toplotno močjo naprave,
-       
številko obstoječega okoljevarstvenega dovoljenja,
-       
vrsto nadomestnega goriva in parametre njegove kakovosti,
-       
predlog programa prvih meritev emisije snovi v skladu s prepisom, ki
ureja prve meritve in obratovalni monitoring emisije snovi v zrak, ter
-       
druge obvezne sestavine, določene v predpisih iz drugega odstavka 4.
člena tega zakona.
28. člen
(prvo poročanje o skladiščenju plina)
Nosilec bilančne skupine pošlje agenciji
prvo poročilo iz tretjega odstavka 9. člena tega zakona za stanje na dan 1.
novembra tekočega leta najpozneje do 1. oktobra 2022, dokazilo o izpolnitvi
obveze iz prvega odstavka 9. člena tega zakona pa do 15. novembra 2022.
29. člen
(uporaba določbe glede skupnostne
samooskrbe)
Za skupnostne samooskrbe, ustanovljene na
podlagi 13. člena tega zakona, se uporabljajo določbe 13. člena tega zakona in
zakona, ki ureja spodbujanje obnovljivih virov energije, in sicer dokler
uporabljajo proizvodno napravo, za katero je bilo izdano soglasje za
priključitev, na podlagi katerega so registrirani.
30. člen
(izvršilni predpisi)
Vlada izda predpise iz drugega odstavka 13.
člena, drugega odstavka 14. člena, drugega odstavka 15. člena in petega
odstavka 16. člena tega zakona v treh mesecih po uveljavitvi tega zakona.
31. člen
(uporaba določbe glede cenikov toplote)
Distributerji toplote določijo cenike toplote
iz 20. člena tega zakona v 14 dneh po uveljavitvi tega zakona.
32. člen
(uporaba določbe glede omejitev ponudb za
izravnalno energijo avtomatske rezerve za povrnitev frekvence)
Sistemski operater je dolžan na
transparenten način v 30 dneh od uveljavitve tega zakona na svoji spletni
strani objaviti metodologijo, ki bo upoštevala kriterij, določen v 23. členu
tega zakona.
33. člen
(začetek in prenehanje veljavnosti)
Ta zakon začne veljati naslednji dan po
objavi v Uradnem listu Republike Slovenije in velja do 31. decembra 2025.«.

Zakon o spremembah in dopolnitvah Zakona o ukrepih
za obvladovanje kriznih razmer na področju oskrbe z energijo – ZUOKPOE-A
(Uradni list RS, št. 49/23) črta 29. člen zakona:
»29. člen
(črtan)«;
spreminja 30. člen zakona tako, da se glasi:
»30. člen
(izvršilni
predpisi)
Vlada izda predpise iz drugega odstavka 14.
člena, drugega odstavka 15. člena in petega odstavka 16. člena tega zakona v
treh mesecih po uveljavitvi tega zakona.«;
ter vsebuje naslednjo končno določbo:
»KONČNA DOLOČBA
8. člen
(začetek
veljavnosti)
Ta zakon začne veljati naslednji dan po
objavi v Uradnem listu Republike Slovenije.«.